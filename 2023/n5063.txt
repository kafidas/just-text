NOMOΣ ΥΠ’ ΑΡΙΘΜ. 5063	
Εθνικό Δίκτυο Μονάδων Αυξημένης Φροντίδας για την αντιμετώπιση ασθενών με Αγγειακά Εγκεφαλικά Επεισόδια (ΜΑΦ ΑΕΕ) και άλλες επείγουσες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΕΘΝΙΚΟ ΔΙΚΤΥΟ ΜΟΝΑΔΩΝ ΑΥΞΗΜΕΝΗΣ ΦΡΟΝΤΙΔΑΣ ΓΙΑ ΤΗΝ ΑΝΤΙΜΕΤΩΠΙΣΗ ΑΣΘΕΝΩΝ ΜΕ ΑΓΓΕΙΑΚΑ ΕΓΚΕΦΑΛΙΚΑ ΕΠΕΙΣΟΔΙΑ (ΜΑΦ ΑΕΕ)
Άρθρο 1 Σκοπός
Άρθρο 2 Αντικείμενο
Άρθρο 3 Μονάδες Αυξημένης Φροντίδας για ασθενείς με Αγγειακά Εγκεφαλικά Επεισόδια
Άρθρο 4 Στελέχωση Μονάδων Αυξημένης Φροντίδας για ασθενείς με Αγγειακά Εγκεφαλικά Επεισόδια
Άρθρο 5 Εξουσιοδοτικές διατάξεις
ΜΕΡΟΣ Β’: ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ ΑΡΜΟΔΙΟΤΗΤΑΣ ΤΩΝ ΥΠΟΥΡΓΕΙΩΝ ΥΓΕΙΑΣ ΚΑΙ ΚΟΙΝΩΝΙΚΗΣ ΣΥΝΟΧΗΣ ΚΑΙ ΟΙΚΟΓΕΝΕΙΑΣ
Άρθρο 6 Συμβούλια Κρίσης και Επιλογής Οδοντιάτρων και Ιατρών Ε.Σ.Υ. - Αντικατάσταση παρ. 1, 2 και 3 και κατάργηση παρ. 7 άρθρου 7, αντικατάσταση παρ. 6, 7 και 8 και τροποποίηση παρ. 1, 4, 5, 9, 10, 12 και 13 άρθρου 8 ν. 4498/2017
Άρθρο 7 Μεταβατικές διατάξεις για τα υφιστάμενα Συμβούλια Κρίσης και Επιλογής Ιατρών κλάδου Εθνικού Συστήματος Υγείας (Ε.Σ.Υ.) για θέσεις νοσοκομείων
Άρθρο 8 Εμβολιασμός κατά της γρίπης του ενήλικου πληθυσμού κατά την περίοδο 2023-2024
Άρθρο 9 Προσωρινή διοίκηση φορέων κοινωνικής πρόνοιας - Τροποποίηση παρ. 6 άρθρου 2 ν. 2345/1995
Άρθρο 10 Χρηματοδότηση προγραμμάτων πρόσβασης παιδιών προσχολικής ηλικίας, βρεφών και νηπίων, σε υπηρεσίες προσχολικής αγωγής και φροντίδας, καθώς και πρόσβασης παιδιών, εφήβων και ατόμων με αναπηρία σε υπηρεσίες δημιουργικής απασχόλησης - Τροποποίηση παρ. 9 άρθρου 104 ν. 4941/2022
Άρθρο 11 Έναρξη ισχύος
ΜΕΡΟΣ Α’
ΕΘΝΙΚΟ ΔΙΚΤΥΟ ΜΟΝΑΔΩΝ ΑΥΞΗΜΕΝΗΣ ΦΡΟΝΤΙΔΑΣ ΓΙΑ ΤΗΝ ΑΝΤΙΜΕΤΩΠΙΣΗ ΑΣΘΕΝΩΝ ΜΕ ΑΓΓΕΙΑΚΑ ΕΓΚΕΦΑΛΙΚΑ ΕΠΕΙΣΟΔΙΑ (ΜΑΦ ΑΕΕ)
Άρθρο 1
Σκοπός
Σκοπός του παρόντος είναι: α) η βελτιστοποίηση της πρόληψης, θεραπείας και φροντίδας των ασθενών με Αγγειακά Εγκεφαλικά Επεισόδια (ΑΕΕ) και η άμεση αντιμετώπιση περιστατικών ασθενών που βρίσκονται στην οξεία φάση, β) η αύξηση της λειτουργικής ανεξαρτησίας και η αποφυγή σημαντικού βαθμού αναπηρίας με εφαρμογή σύγχρονης θεραπευτικής προσέγγισης και γ) η μείωση των ποσοστών θνητότητας και η ελάττωση της διάρκειας νοσηλείας μετά από ΑΕΕ.
Άρθρο 2
Αντικείμενο
Αντικείμενο του παρόντος είναι η δημιουργία ενός εθνικού δικτύου δεκαεννέα (19) Μονάδων Αυξημένης Φροντίδας με έξι (6) τουλάχιστον κλίνες ανά μονάδα σε ισάριθμα νοσοκομεία όλων των Υγειονομικών Περιφερειών της χώρας για τη θεραπεία των ασθενών που έχουν υποστεί Αγγειακά Εγκεφαλικά Επεισόδια.
Άρθρο 3
Μονάδες Αυξημένης Φροντίδας για ασθενείς με Αγγειακά Εγκεφαλικά Επεισόδια
1. Ως Μονάδα Αυξημένης Φροντίδας για ασθενείς με Αγγειακά Εγκεφαλικά Επεισόδια (ΜΑΦ ΑΕΕ) ορίζεται η μη αυτόνομη υγειονομική μονάδα, η οποία λειτουργεί στο πλαίσιο της Νευρολογικής ή Παθολογικής Κλινικής/Τμήματος του οικείου νοσοκομείου και δέχεται αποκλειστικά για νοσηλεία ασθενείς με αγγειακό εγκεφαλικό επεισόδιο, παρέχοντας εικοσιτετράωρη ιατρονοσηλευτική υποστήριξη και αυξημένες δυνατότητες παρακολούθησης, διαγνωστικών εξετάσεων και θεραπευτικής παρέμβασης.
2. Οι ΜΑΦ ΑΕΕ έχουν σκοπό να διασφαλίσουν:
α. Τις ζωτικές λειτουργίες του ασθενούς,
β. την έγκαιρη διενέργεια διαγνωστικών εξετάσεων,
γ. την παρακολούθηση της πορείας της νόσου,
δ. τη διευκόλυνση ειδικών θεραπευτικών παρεμβάσεων,
ε. τη διενέργεια γενικών διαγνωστικών και θεραπευτικών παρεμβάσεων,
στ. την έναρξη θεραπείας δευτερογενούς πρόληψης, και
ζ. τη διεπιστημονική φροντίδα για κινητοποίηση και αποκατάσταση.
3. α. Συστήνονται και λειτουργούν ΜΑΦ ΑΕΕ ως ειδικές μονάδες στα νοσοκομεία του Εθνικού Συστήματος Υγείας ως εξής:
αα) Στο Γενικό Νοσοκομείο Αθηνών «Γ. ΓΕΝΝΗΜΑΤΑΣ», στο Νευρολογικό Τμήμα,
αβ) στο Γενικό Νοσοκομείο Αθηνών «ΚΟΡΓΙΑΛΕΝΕΙΟ ΜΠΕΝΑΚΕΙΟ ΕΕΣ», στο Νευρολογικό Τμήμα,
αγ) στο Γενικό Νοσοκομείο Αθηνών (ΓΝΑ) «Ο ΕΥΑΓΓΕΛΙΣΜΟΣ», στο Νευρολογικό Τμήμα,
αδ) στο Γενικό Νοσοκομείο Μυτιλήνης «ΒΟΣΤΑΝΕΙΟ», στο Παθολογικό Τμήμα,
αε) στο Γενικό Νοσοκομείο Ρόδου «ΑΝΔΡΕΑΣ ΠΑΠΑΝΔΡΕΟΥ», στο Β’ Παθολογικό Τμήμα,
αστ) στο Γενικό Νοσοκομείο Κοζάνης «ΜΑΜΑΤΣΕΙΟ», στο Παθολογικό Τμήμα,
αζ) στο Γενικό Νοσοκομείο Λαμίας, στο Νευρολογικό Τμήμα,
αη) στο Γενικό Νοσοκομείο Μεσσηνίας, στο Α’ Παθολογικό Τμήμα της οργανικής μονάδας έδρας,
αθ) στο Γενικό Νοσοκομείο Κέρκυρας, στο Νευρολογικό Τμήμα και
αι) στο Γενικό Νοσοκομείο Νίκαιας Πειραιά «ΑΓΙΟΣ ΠΑΝΤΕΛΕΗΜΩΝ» - Γενικό Νοσοκομείο Δυτικής Αττικής «Η ΑΓΙΑ ΒΑΡΒΑΡΑ», στο Νευρολογικό Τμήμα της οργανικής μονάδας έδρας.
β. Στα παρακάτω πανεπιστημιακά νοσοκομεία του Εθνικού Συστήματος Υγείας λειτουργούν, εφεξής, ως ΜΑΦ ΑΕΕ οι Μονάδες Αγγειακών Εγκεφαλικών Επεισοδίων (ΑΕΕ), όπως προβλέπονται στους αντίστοιχους Κανονισμούς Λειτουργίας των Πανεπιστημιακών Νευρολογικών ή Παθολογικών Κλινικών τους:
βα) Στο Πανεπιστημιακό Γενικό Νοσοκομείο «ΑΤΤΙΚΟΝ»,
ββ) στο Πανεπιστημιακό Γενικό Νοσοκομείο Λάρισας,
βγ) στο Πανεπιστημιακό Γενικό Νοσοκομείο Πατρών «ΠΑΝΑΓΙΑ Η ΒΟΗΘΕΙΑ»,
βδ) στο Πανεπιστημιακό Γενικό Νοσοκομείο Θεσσαλονίκης «ΑΧΕΠΑ»,
βε) στο Πανεπιστημιακό Γενικό Νοσοκομείο Αλεξανδρούπολης,
βστ) στο Πανεπιστημιακό Γενικό Νοσοκομείο Ιωαννίνων, και
βζ) στο Πανεπιστημιακό Γενικό Νοσοκομείο Ηρακλείου.
γ) Στο Αιγινήτειο Νοσοκομείο του Εθνικού και Καποδιστριακού Πανεπιστημίου Αθηνών (ΕΚΠΑ) η Μονάδα Αγγειακών Εγκεφαλικών Επεισοδίων (ΑΕΕ), όπως προβλέπεται στον αντίστοιχο Κανονισμό Λειτουργίας της Α’ Νευρολογικής Κλινικής του ΕΚΠΑ, λειτουργεί, εφεξής, ως ΜΑΦ ΑΕΕ.
δ) Στο Γενικό Νοσοκομείο Θεσσαλονίκης «ΠΑΠΑΓΕΩΡΓΙΟΥ» η Μονάδα Αγγειακών Εγκεφαλικών Επεισοδίων (ΑΕΕ), όπως προβλέπεται στο Νευρολογικό Τμήμα της Ιατρικής Υπηρεσίας, λειτουργεί, εφεξής, ως ΜΑΦ ΑΕΕ.
4. Ως προς την έκδοση οικοδομικών αδειών για την ίδρυση ΜΑΦ ΑΕΕ εφαρμόζεται η παρ. 8 του άρθρου 29 του ν. 4495/2017 (Α’ 167). Η τεχνική υπηρεσία του οικείου νοσοκομείου είναι αρμόδια για την εξειδίκευση και την εφαρμογή όσων ορίζονται στην απόφαση της παρ. 4 του άρθρου 5 του παρόντος.
Άρθρο 4
Στελέχωση Μονάδων Αυξημένης 
Φροντίδας για ασθενείς με 
Αγγειακά Εγκεφαλικά Επεισόδια
1. Το ιατρικό προσωπικό που κατ’ ελάχιστον απαιτείται ανά έξι (6) κλίνες για τη νοσηλεία των ασθενών σε μια ΜΑΦ ΑΕΕ είναι το εξής:
α. Ένας (1) Επιστημονικά Υπεύθυνος Νευρολόγος ή Παθολόγος,
β. ένας (1) Επιμελητής Νευρολόγος ή Παθολόγος,
γ. ένας (1) Ειδικευόμενος Ιατρός Νευρολογίας ή Παθολογίας.
2. Στην αντιμετώπιση των ασθενών με Αγγειακό Εγκεφαλικό Επεισόδιο πέραν των νευρολόγων ή παθολόγων συμμετέχει και τετραμελής διεπιστημονική ομάδα, η οποία δύναται να περιλαμβάνει τις παρακάτω ειδικότητες από τις υπάρχουσες κλινικές του οικείου νοσοκομείου, όπου οι ειδικότητες αυτές υφίστανται:
α. Ειδικότητες:
αα. Ακτινολόγος,
αβ. Καρδιολόγος,
αγ. Νευροχειρουργός,
αδ. Αγγειοχειρουργός,
αε. Ιατρός Φυσικής Ιατρικής και Αποκατάστασης,
β. Ειδικεύσεις:
βα. Επεμβατικός Ακτινολόγος,
ββ. Ιατρός ΜΕΘ.
3. Το νοσηλευτικό προσωπικό που κατ’ ελάχιστον απαιτείται ανά έξι (6) κλίνες για τη νοσηλεία των ασθενών σε μια ΜΑΦ ΑΕΕ είναι δέκα (10) νοσηλευτές.
4. Το παραϊατρικό προσωπικό που αποτελείται, κατ’ ελάχιστον, από τρεις (3) κλάδους ανά έξι (6) κλίνες, για τη νοσηλεία των ασθενών σε μια ΜΑΦ ΑΕΕ είναι:
α. Φυσικοθεραπευτές, τουλάχιστον δύο (2),
β. εργοθεραπευτές,
γ. λογοθεραπευτές,
δ. ψυχολόγοι.
5. Η στελέχωση των Μονάδων Αυξημένης Φροντίδας Εγκεφαλικών Επεισοδίων για ασθενείς με Αγγειακά Εγκεφαλικά Επεισόδια (ΜΑΦ ΑΕΕ) πραγματοποιείται:
α) με μετακινήσεις προσωπικού από άλλα τμήματα του νοσοκομείου με απόφαση του Διοικητή του, σύμφωνα με την παρ. 8 του άρθρου 7 του ν. 3329/2005 (Α’ 81), περί αρμοδιοτήτων Διοικητή νοσοκομείου,
β) με μετακινήσεις προσωπικού μεταξύ νοσοκομείων των Υγειονομικών Περιφερειών (ΥΠΕ) με απόφαση των Διοικητών των ΥΠΕ, σύμφωνα με το άρθρο 24 του ν. 3599/2007 (Α’ 176), περί μετατάξεων και αποσπάσεων του προσωπικού των Φορέων Παροχής Υπηρεσιών Υγείας και Κοινωνικής Αλληλεγγύης (Φ.Π.Υ.Υ.Κ.Α.),
γ) μέσω ανακατανομής κενών οργανικών θέσεων, σύμφωνα με την παρ. 4 του άρθρου 20 του ν. 4622/2019 (Α’ 133), και
δ) με αποσπάσεις ιατρών του Εθνικού Συστήματος Υγείας, σύμφωνα με το άρθρο 39 του ν. 4368/2016 (Α’ 21), νοσηλευτικού και λοιπού προσωπικού, σύμφωνα με το άρθρο 50 του ίδιου νόμου και διοικητικού προσωπικού, σύμφωνα με τον ν. 4440/2016 (Α’ 224).
Άρθρο 5
Εξουσιοδοτικές διατάξεις
1. Με κοινή απόφαση του Υπουργού Υγείας και του, κατά περίπτωση, αρμόδιου Υπουργού, η οποία εκδίδεται μετά από γνώμη του Κεντρικού Συμβουλίου Υγείας (ΚΕ.Σ.Υ.), καθορίζονται οι επιμέρους όροι και οι προϋποθέσεις λειτουργίας Μονάδων Αυξημένης Φροντίδας για ασθενείς με Αγγειακά Εγκεφαλικά Επεισόδια (ΜΑΦ ΑΕΕ), οι τεχνικές προδιαγραφές, ο απαραίτητος τεχνικός εξοπλισμός, η σύνθεση του ιατρικού, νοσηλευτικού και λοιπού προσωπικού, ο κανονισμός εσωτερικής λειτουργίας, οι λεπτομέρειες για τη διοικητική και επιστημονική διεύθυνση των ΜΑΦ ΑΕΕ, ο τρόπος και η διαδικασία εισαγωγής σε αυτές, καθώς και κάθε άλλο θέμα σχετικό με τη λειτουργία και το έργο τους.
2. Με απόφαση του Υπουργού Υγείας, η οποία εκδίδεται μετά από γνώμη του ΚΕ.Σ.Υ., καταρτίζεται ο λεπτομερής κατάλογος των ιατρικών πράξεων, που επιτρέπεται να εκτελούνται στις Μονάδες Αυξημένης Φροντίδας για ασθενείς με Αγγειακά Εγκεφαλικά Επεισόδια και προβλέπεται η ιατρική ειδικότητα που διενεργεί τις ανωτέρω πράξεις.
3. Με κοινή απόφαση των Υπουργών Υγείας, Εθνικής Οικονομίας και Οικονομικών και Εσωτερικών, η οποία εκδίδεται μετά από γνώμη του ΚΕ.Σ.Υ., δύναται να συσταθούν ΜΑΦ ΑΕΕ σε επιπλέον νοσοκομεία για την αντιμετώπιση Αγγειακών Εγκεφαλικών Επεισοδίων.
4. Με κοινή απόφαση των Υπουργών Υγείας και Περιβάλλοντος και Ενέργειας καθορίζονται οι αναγκαίοι χώροι από τους οποίους αποτελείται μια ΜΑΦ ΑΕΕ, η επιφάνειά τους ανά αριθμό κλινών και κάθε άλλο αναγκαίο ειδικότερο ζήτημα για την κτιριολογική διάρθρωση των ΜΑΦ ΑΕΕ.
ΜΕΡΟΣ Β’
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ ΑΡΜΟΔΙΟΤΗΤΑΣ ΤΩΝ ΥΠΟΥΡΓΕΙΩΝ ΥΓΕΙΑΣ ΚΑΙ ΚΟΙΝΩΝΙΚΗΣ ΣΥΝΟΧΗΣ ΚΑΙ ΟΙΚΟΓΕΝΕΙΑΣ
Άρθρο 6
Συμβούλια Κρίσης και Επιλογής Οδοντιάτρων και Ιατρών Ε.Σ.Υ. - Αντικατάσταση παρ. 1, 2 και 3 και κατάργηση παρ. 7 άρθρου 7, αντικατάσταση παρ. 6, 7 και 8 και τροποποίηση παρ. 1, 4, 5, 9, 10, 12 και 13 άρθρου 8 ν. 4498/2017
1. Στο άρθρο 7 του ν. 4498/2017 (Α’ 172), περί συμβουλίων κρίσης και επιλογής οδοντιάτρων και ιατρών Ε.Σ.Υ., α) οι παρ. 1, 2 και 3 αντικαθίστανται, β) η παρ. 7 καταργείται και το άρθρο 7 διαμορφώνεται ως ακολούθως:
«Άρθρο 7
Συμβούλια Κρίσης και Επιλογής Οδοντιάτρων 
και Ιατρών Ε.Σ.Υ.
1. Στην έδρα κάθε Δ.Υ.ΠΕ. συγκροτούνται, με απόφαση του Υπουργού Υγείας, Συμβούλια Κρίσης και Επιλογής Οδοντιάτρων και Ιατρών Ε.Σ.Υ., ανά ειδικότητα, με διετή θητεία.
2. Τα Συμβούλια της παρ. 1 είναι πενταμελή και απαρτίζονται ως εξής:
α. τα Συμβούλια κρίσης για θέσεις νοσοκομείων και γενικών νοσοκομείων - κέντρων υγείας:
αα. από έναν (1) διοικητή νοσοκομείου της Δ.Υ.ΠΕ. ως Πρόεδρο, ο οποίος επιλέγεται με κλήρωση, με αναπληρωτή τον αναπληρωτή διοικητή του ίδιου νοσοκομείου και, εάν δεν υπάρχει, τον διευθυντή της Ιατρικής Υπηρεσίας,
ββ. από έναν (1) ιατρό κλάδου Ε.Σ.Υ., Πρόεδρο Επιστημονικού Συμβουλίου των νοσοκομείων της Δ.Υ.ΠΕ., με τον αναπληρωτή του, οι οποίοι επιλέγονται με κλήρωση μεταξύ των Προέδρων των Επιστημονικών Συμβουλίων των νοσοκομείων της Δ.Υ.ΠΕ. που είναι ιατροί κλάδου Ε.Σ.Υ.,
γγ. από τρεις (3) ιατρούς κλάδου Ε.Σ.Υ., που υπηρετούν στην Περιφέρεια της Δ.Υ.ΠΕ., με βαθμό Διευθυντή ή Συντονιστή, οι οποίοι επιλέγονται με κλήρωση μεταξύ των Διευθυντών ή Συντονιστών Διευθυντών της ίδιας ειδικότητας με τους κάθε φορά κρινόμενους, με τους αναπληρωτές τους, και ελλείψει αυτών από ιατρούς κλάδου Ε.Σ.Υ. άλλων βαθμών, ίδιας ειδικότητας με τους κρινόμενους ή, εάν ελλείπουν και αυτοί, από ιατρούς κλάδου Ε.Σ.Υ. της ίδιας ειδικότητας, οι οποίοι υπηρετούν σε οποιαδήποτε άλλη Δ.Υ.ΠΕ.. Εάν η κρίση αφορά διευθυντική θέση και ελλείπουν οι ιατροί της ίδιας ειδικότητας με βαθμό Διευθυντή ή Συντονιστή Διευθυντή, επιλέγονται ιατροί κλάδου Ε.Σ.Υ. που υπηρετούν σε οποιαδήποτε άλλη Δ.Υ.ΠΕ..
Η γραμματειακή υποστήριξη παρέχεται από δύο (2) γραμματείς, έναν (1) τακτικό και έναν (1) αναπληρωτή, ανά ειδικότητα, υπαλλήλους κλάδου ΠΕ ή ΤΕ ή ΔΕ, που ορίζονται με την απόφαση συγκρότησης, μετά από πρόταση του Διοικητή της οικείας Δ.Υ.ΠΕ..
β. τα Συμβούλια κρίσης για θέσεις της πρωτοβάθμιας φροντίδας υγείας:
αα. από τον Διοικητή της Δ.Υ.ΠΕ., ως Πρόεδρο, με αναπληρωτή έναν (1) Υποδιοικητή της Δ.Υ.ΠΕ.,
ββ. από έναν (1) ιατρό κλάδου Ε.Σ.Υ., μέλος του Επιστημονικού Συμβουλίου της πρωτοβάθμιας φροντίδας υγείας της Δ.Υ.ΠΕ., με αναπληρωτή ένα (1) μέλος του Επιστημονικού Συμβουλίου ομοίως,
γγ. από τρεις (3) ιατρούς κλάδου Ε.Σ.Υ., που υπηρετούν στην περιφέρεια της Δ.Υ.ΠΕ., με βαθμό Διευθυντή ή Συντονιστή Διευθυντή, οι οποίοι επιλέγονται με κλήρωση μεταξύ των Διευθυντών ή Συντονιστών Διευθυντών της ίδιας ειδικότητας με τους κάθε φορά κρινόμενους, με τους αναπληρωτές τους, και ελλείψει αυτών από ιατρούς κλάδου Ε.Σ.Υ. άλλων βαθμών ίδιας ειδικότητας με τους κρινόμενους ή, εάν ελλείπουν και αυτοί, από ιατρούς κλάδου Ε.Σ.Υ. της ίδιας ειδικότητας, οι οποίοι υπηρετούν σε οποιαδήποτε άλλη Δ.Υ.ΠΕ. Εάν η κρίση αφορά διευθυντική θέση και ελλείπουν οι ιατροί της ίδιας ειδικότητας με βαθμό Διευθυντή ή Συντονιστή Διευθυντή, επιλέγονται ιατροί κλάδου Ε.Σ.Υ. που υπηρετούν σε οποιαδήποτε άλλη Δ.Υ.ΠΕ..
Η γραμματειακή υποστήριξη παρέχεται από δύο (2) γραμματείς, έναν (1) τακτικό και έναν (1) αναπληρωτή, ανά ειδικότητα, υπαλλήλους κλάδου ΠΕ ή ΤΕ ή ΔΕ, που ορίζονται με την απόφαση συγκρότησης, μετά από πρόταση του Διοικητή της οικείας Δ.Υ.ΠΕ..
3. Στη διαδικασία κρίσης και επιλογής για τις θέσεις κάθε ιατρικής ειδικότητας συμμετέχει διαφορετικό μέλος από τις υποπερ. αα’, ββ’ και γγ’ των περ. α’ και β’ της παρ. 1. Με κλήρωση που διενεργείται στη Δ.Υ.ΠΕ. από τριμελή επιτροπή που ορίζεται από τον διοικητή, καθορίζεται σε ποιο συμβούλιο κρίσης ανά ειδικότητα θα συμμετέχουν τα μέλη του πρώτου εδαφίου. Εάν ο διαθέσιμος προς κλήρωση αριθμός των μελών των υποπερ. αα’ και ββ’ των περ. α’ και β’ της παρ. 1 είναι μικρότερος από τον αριθμό των ιατρικών ειδικοτήτων για τις οποίες γίνεται η κρίση, μπορεί κάποιο μέλος να συμμετέχει σε περισσότερες από μία διαδικασίες κρίσης.
4. Κριτήρια επιλογής αποτελούν η προϋπηρεσία/κλινική εμπειρία, το επιστημονικό και εκπαιδευτικό έργο και οι διοικητικές ικανότητες στις περιπτώσεις που κρίνονται υποψήφιοι για διευθυντικές θέσεις.
5. Ειδικά για θέσεις του ιατρικού προσωπικού του Γενικού Νοσοκομείου Θεσσαλονίκης (Γ.Ν.Θ.) «ΠΑΠΑΓΕΩΡΓΙΟΥ», το Συμβούλιο Κρίσης και Επιλογής συγκροτείται στην έδρα του νοσοκομείου με απόφαση του Υπουργού Υγείας, είναι πενταμελές με διετή θητεία και είναι αρμόδιο για τον έλεγχο των δικαιολογητικών, τη μοριοδότηση, την αναμοριοδότηση, τη διεξαγωγή της συνέντευξης και τη διαμόρφωση της τελικής βαθμολογίας των ιατρών και αποτελείται από:
α) τον Πρόεδρο του Διοικητικού Συμβουλίου του Νοσοκομείου ως Πρόεδρο, με αναπληρωτή τον Αντιπρόεδρο του Διοικητικού Συμβουλίου,
β) τον Πρόεδρο του Επιστημονικού Συμβουλίου του Νοσοκομείου, με αναπληρωτή τον Αντιπρόεδρο του Επιστημονικού Συμβουλίου,
γ) τρεις (3) ιατρούς, με βαθμό Διευθυντή ή Συντονιστή, οι οποίοι επιλέγονται με κλήρωση μεταξύ των Διευθυντών ή Συντονιστών Διευθυντών της ίδιας ειδικότητας με τους κάθε φορά κρινόμενους, με τους αναπληρωτές τους και ελλείψει αυτών από ιατρούς άλλων βαθμών, ίδιας ειδικότητας με τους κρινόμενους ή, εάν ελλείπουν και αυτοί από ιατρούς κλάδου Ε.Σ.Υ. ίδιας ειδικότητας με τους κρινόμενους, από εκείνους που υπηρετούν σε νοσοκομεία αρμοδιότητας και εποπτείας της οικείας Δ.Υ.ΠΕ..
6. Ειδικά για θέσεις του ιατρικού προσωπικού του Ε.Κ.Α.Β., το Συμβούλιο Κρίσης και Επιλογής συγκροτείται στην έδρα του Ε.Κ.Α.Β. με απόφαση του Υπουργού Υγείας, είναι πενταμελές με διετή θητεία και είναι αρμόδιο για τον έλεγχο των δικαιολογητικών, τη μοριοδότηση, την αναμοριοδότηση, τη διεξαγωγή της συνέντευξης και τη διαμόρφωση της τελικής βαθμολογίας των ιατρών και αποτελείται από:
α) τον Πρόεδρο του Διοικητικού Συμβουλίου του Ε.Κ.Α.Β. ως Πρόεδρο, με αναπληρωτή έναν (1) από τους αντιπρόεδρους του Διοικητικού Συμβουλίου,
β) τον Πρόεδρο του Επιστημονικού Συμβουλίου του Ε.Κ.Α.Β., με αναπληρωτή ένα (1) μέλος του Επιστημονικού Συμβουλίου,
γ) τον Συντονιστή Διευθυντή του Τμήματος Ιατρικών Υπηρεσιών του Ε.Κ.Α.Β., με αναπληρωτή τον αρχαιότερο Διευθυντή ιατρό κλάδου Ε.Σ.Υ. του Ε.Κ.Α.Β.,
δ) δύο (2) Διευθυντές ιατρούς κλάδου Ε.Σ.Υ. του Ε.Κ.Α.Β., με αναπληρωτές δύο (2) Διευθυντές ιατρούς κλάδου Ε.Σ.Υ. του Ε.Κ.Α.Β. και ελλείψει αυτών από ιατρούς άλλων βαθμών κλάδου Ε.Σ.Υ. του Ε.Κ.Α.Β..
Οι διαδικασίες κρίσης/τοποθέτησης του ιατρικού προσωπικού του Ε.Κ.Α.Β., που εκκρεμούν στα Συμβούλια τα οποία συγκροτήθηκαν, σύμφωνα με την παρ. 24 του άρθρου 11 του ν. 2889/2001 (Α’ 37), για θέσεις που έχουν προκηρυχθεί μετά την 1η.1.2018, ολοκληρώνονται από το Συμβούλιο της παρούσας. Η γραμματειακή υποστήριξη του συμβουλίου της παρούσας παρέχεται από υπαλλήλους του κλάδου ΠΕ ή ΤΕ ή ΔΕ Διοικητικού, που ορίζονται με την απόφαση συγκρότησής του, μετά από πρόταση του Προέδρου του Ε.Κ.Α.Β..
Η παρ. 24 του άρθρου 11 του ν. 2889/2001 καταργείται.
7. [Καταργείται].».
2. Τα νέα Συμβούλια του άρθρου 7 του ν. 4498/2017 συγκροτούνται εντός έξι (6) μηνών από την έναρξη ισχύος του παρόντος.
3. Στο άρθρο 8 του ν. 4498/2017, περί της υποβολής υποψηφιότητας και της διαδικασίας κρίσης/τοποθέτησης σε θέσεις ιατρών Εθνικού Συστήματος Υγείας (Ε.Σ.Υ.), επέρχονται οι ακόλουθες τροποποιήσεις:
α) στην παρ. 1 το δεύτερο εδάφιο τροποποιείται: αα) ως προς την αύξηση των θέσεων ειδικότητας των υποψηφίων και αβ) ως προς την αναφορά σε μία μόνο Διοίκηση Υγειονομικής Περιφέρειας,
β) στην παρ. 4: βα) όπου γίνεται αναφορά σε «συμβούλια», αυτή αντικαθίσταται από την αναφορά σε «συμβούλιο» και ακολούθως επέρχονται οι αναγκαίες λεκτικές μεταβολές, ββ) το δεύτερο εδάφιο αντικαθίσταται, βγ) στο πέμπτο εδάφιο η φράση «μέχρι τη συμπλήρωση αριθμού ίσου με το πενταπλάσιο των υποψηφίων ανά προκηρυχθείσα θέση» αντικαθίσταται από τη φράση «για το σύνολο των υποψηφίων», βδ) στο έκτο εδάφιο η φράση «τις πέντε (5) εργάσιμες ημέρες» αντικαθίσταται με τη φράση «τις δέκα (10) ημερολογιακές ημέρες»,
γ) στην παρ. 5: γα) στο πρώτο εδάφιο προστίθεται η αναφορά στο σύνολο των υποψηφίων, γβ) προστίθεται νέο δεύτερο εδάφιο, γγ) στο υφιστάμενο τρίτο εδάφιο επέρχεται νομοτεχνική βελτίωση προς εναρμόνιση με την προηγούμενη τροποποίηση,
δ) οι παρ. 6, 7 και 8 αντικαθίστανται,
ε) το πρώτο εδάφιο της παρ. 9 αντικαθίσταται,
στ) στην παρ. 10 στο αντικείμενο της υπουργικής απόφασης προστίθεται η διαδικασία προκήρυξης θέσεων ειδικευμένων ιατρών κλάδου Ε.Σ.Υ.,
ζ) στην παρ. 12 επέρχεται νομοτεχνική βελτίωση,
η) στην παρ. 13 η αναφορά σε «συμβούλια» αντικαθίσταται από την αναφορά σε «συμβούλιο», ακολούθως επέρχεται η αναγκαία λεκτική μεταβολή και η φράση «οι Διοικητές των νοσοκομείων και των Υ.ΠΕ.» αντικαθίσταται από τη φράση «οι Διοικητές των Υ.ΠΕ.» και το άρθρο 8 διαμορφώνεται ως εξής:
«Άρθρο 8
Υποβολή υποψηφιότητας και διαδικασία 
κρίσης/τοποθέτησης
1. Κάθε υποψήφιος δύναται να υποβάλλει μία (1) ηλεκτρονική αίτηση ανά έγκριση προκήρυξης θέσεων. Στην αίτηση ο υποψήφιος δύναται να δηλώσει έως πέντε (5) θέσεις της ειδικότητάς του σε νοσοκομεία και γενικά νοσοκομεία-κέντρα υγείας, μίας (1) μόνο Διοίκησης Υγειονομικής Περιφέρειας (Δ.Υ.ΠΕ.) της χώρας και έως πέντε (5) θέσεις της ειδικότητάς του σε δομές πρωτοβάθμιας φροντίδας υγείας, μίας (1) μόνο Δ.Υ.ΠΕ., προσδιορίζοντας τη σειρά προτίμησής του. Για την πλήρωση των θέσεων του Γ.Ν. ΠΑΠΑΓΕΩΡΓΙΟΥ και του Εθνικού Κέντρου Άμεσης Βοήθειας (Ε.Κ.Α.Β.) εκδίδονται διακριτές προκηρύξεις. Η υποψηφιότητα για θέσεις του δεύτερου εδαφίου δεν προσμετράται στον ανώτατο αριθμό θέσεων του πρώτου εδαφίου.
2. Θέσεις για τις οποίες δεν έχει υποβληθεί υποψηφιότητα ή οι επιλεγέντες έχουν αποποιηθεί τον διορισμό και δεν ακολουθούν άλλοι στη σειρά κατάταξης, πληρούνται με νέα προκήρυξη, μετά από αίτημα της οικείας Δ.Υ.ΠΕ., στην ίδια ή άλλη ειδικότητα και στον ίδιο ή άλλον φορέα αρμοδιότητάς της.
3. Οι υποψηφιότητες υποβάλλονται ηλεκτρονικά, μέσω ηλεκτρονικής εφαρμογής, εντός προθεσμίας, η οποία ορίζεται με την απόφαση έγκρισης της προκήρυξης των θέσεων συνοδευόμενες με τα απαιτούμενα δικαιολογητικά της παρ. 10 του παρόντος άρθρου. Τα δικαιολογητικά αυτά αποτελούνται από δικαιολογητικά:
α) αναγκαία για την εγκυρότητα της συμμετοχής του υποψηφίου στη διαδικασία επιλογής, τα οποία καλούνται «ΔΙΚΑΙΟΛΟΓΗΤΙΚΑ ΤΥΠΟΥ Α», καθώς και
β) αποδεικτικά της μοριοδότησης των υποψηφίων («ΔΙΚΑΙΟΛΟΓΗΤΙΚΑ ΤΥΠΟΥ Β»).
4. Αμέσως μετά από τη λήξη της ανωτέρω προθεσμίας, καταρτίζεται αυτοματοποιημένα κατάλογος υποψηφίων σύμφωνα με τα δηλωθέντα προσόντα και προτιμήσεις τους, με σειρά κατάταξης δυνάμει των προβλεπόμενων κριτηρίων αξιολόγησης πλην της συνέντευξης. Μετά τη σύνταξη του καταλόγου υποψηφίων του πρώτου εδαφίου και εντός πέντε (5) εργάσιμων ημερών, συνέρχεται το συμβούλιο, προκειμένου να ελέγξει την ορθότητα των ηλεκτρονικά κατατεθειμένων δικαιολογητικών των υποψηφίων. Το συμβούλιο του δευτέρου εδαφίου διενεργεί έλεγχο ορθότητας των δικαιολογητικών τύπου Α ως προς το σύνολο των υποψηφίων και αφαιρεί από τον πίνακα κατάταξης τους στερούμενους τα ελάχιστα αναγκαία προσόντα συμμετοχής. Εν συνεχεία το συμβούλιο του δευτέρου εδαφίου διενεργεί επαλήθευση της σειράς κατάταξης υποψηφίων του αρχικού καταλόγου, δυνάμει των δικαιολογητικών τύπου Β, για το σύνολο των υποψηφίων. Εφόσον από τον έλεγχο μοριοδότησης διαπιστωθεί αναντιστοιχία μεταξύ μοριοδότησης και δικαιολογητικών τύπου Β, το Συμβούλιο διενεργεί αναμοριοδότηση για το σύνολο των υποψηφίων. Η συνεδρίαση του συμβουλίου για όλες τις θέσεις και για όλες τις ειδικότητες, δεν μπορεί να υπερβαίνει τις δέκα (10) ημερολογιακές ημέρες.
5. Εντός δύο (2) εργάσιμων ημερών από τη λήξη της προθεσμίας του τελευταίου εδαφίου της παρ. 4 η μοριοδότηση και η σειρά κατάταξης του συνόλου των υποψηφίων αναρτώνται στον ιστότοπο της Δ.Υ.ΠΕ.. Ομοίως αναρτάται και ο πίνακας των μη παραδεκτών υποψηφιοτήτων. Παρέχεται δυνατότητα υποβολής ενστάσεων εντός πέντε (5) εργάσιμων ημερών από την ημερομηνία της ανάρτησης. Οι ενστάσεις του τρίτου εδαφίου υποβάλλονται μόνο ηλεκτρονικά.
6. Το Συμβούλιο συνέρχεται αμέσως μετά τη λήξη της προθεσμίας υποβολής των ενστάσεων, προκειμένου να εξετάσει το περιεχόμενό τους. Σε περίπτωση αποδοχής ένστασης, το Συμβούλιο αναδιαμορφώνει τον πίνακα σύμφωνα με το αποτέλεσμα της ένστασης, διενεργώντας νέα μοριοδότηση και επανακατάταξη, όπου αυτή απαιτείται για το σύνολο των υποψηφίων, εντός δέκα (10) ημερολογιακών ημερών. Την επόμενη εργάσιμη ημέρα αναρτάται στον ιστότοπο της Δ.Υ.ΠΕ. πίνακας κατάταξης για το σύνολο των υποψηφίων ανά φορέα. Για την επιλογή των υποψηφίων διενεργείται συνέντευξη και προκρίνονται οι πρώτοι σε σειρά κατάταξης υποψήφιοι και σε αριθμό ίσο με το πενταπλάσιο των θέσεων που προκηρύχθηκαν ανά φορέα.
7. Τα μόρια που λαμβάνει ο υποψήφιος στη συνέντευξη, προστίθενται στη μοριοδότηση εκάστου υποψηφίου του πίνακα κατάταξης υποψηφίων της παρ. 6, για να προκύψει η τελική βαθμολογία τους, σύμφωνα, με την οποία θα γίνει η τελική επιλογή για κάθε θέση. Κάθε υποψήφιος υποβάλλεται μόνο μία (1) φορά σε συνέντευξη. Ο εν λόγω πίνακας αναρτάται στον ιστότοπο της Δ.Υ.ΠΕ.. Σε περίπτωση ισοβαθμίας δύο (2) ή περισσότερων υποψηφίων, προηγείται ο αρχαιότερος με κριτήριο την απόκτηση ειδικότητας. Για τις υπόλοιπες θέσεις στις οποίες έχει καταταγεί πρώτος, επιλέγονται οι επόμενοι σε σειρά κατάταξης. Αν εξαντληθούν για οποιονδήποτε λόγο οι επιτυχόντες, δύναται να επαναληφθεί η διαδικασία της συνέντευξης με την κλήση επιλαχόντων από τον πίνακα κατάταξης της παρ. 6 με τη διαδικασία που περιγράφεται σε αυτή. Μετά από την ολοκλήρωση των συνεντεύξεων οι υποψήφιοι που έχουν επιλεγεί υποχρεούνται με υπεύθυνη δήλωσή τους, η οποία υποβάλλεται εντός δύο (2) εργάσιμων ημερών από την ανάρτηση του τελευταίου χρονολογικά (τελικού) πίνακα αξιολόγησης, να αποδεχθούν τη θέση. Δήλωση αποδοχής μίας (1) θέσης ισοδυναμεί με αυτοδίκαιη παραίτηση από τη διεκδίκηση των άλλων θέσεων για τις οποίες έχουν υποβάλλει υποψηφιότητα. Η μη εμπρόθεσμη υποβολή υπεύθυνης δήλωσης αποδοχής της θέσης ή η μη εμφάνιση του υποψηφίου στη συνέντευξη ισοδυναμεί με μη αποδοχή της θέσης.
8. Η τελική βαθμολογία και η τελική επιλογή αναρτώνται στον ιστότοπο της Δ.Υ.ΠΕ. εντός τριών (3) εργάσιμων ημερών από την ολοκλήρωση της διαδικασίας των συνεντεύξεων.
9. Εντός της προθεσμίας της παρ. 8, τα πρακτικά συντάσσονται ανά Δ.Υ.ΠΕ. και ανά ειδικότητα και αποστέλλονται στην αρμόδια διεύθυνση του Υπουργείου Υγείας. Ο Υπουργός Υγείας διατηρεί το δικαίωμα αναπομπής των πρακτικών με ανάλογη εφαρμογή των παρ. 1 και 2 του άρθρου 90 του ν. 3528/2007 (Α’ 26). Η παρούσα ισχύει και για προκηρύξεις του παρόντος νόμου που δεν έχουν ολοκληρωθεί.
10. Με απόφαση του Υπουργού Υγείας ορίζονται αναλυτικά η διαδικασία προκήρυξης θέσεων ειδικευμένων ιατρών κλάδου Ε.Σ.Υ., τα κριτήρια επιλογής, ο συντελεστής βαρύτητας του κάθε κριτηρίου, καθώς και κάθε άλλο θέμα που αφορά στη διαδικασία υποβολής υποψηφιότητας, μοριοδότησης των υποψηφίων και της τελικής επιλογής για κάθε θέση που έχει προκηρυχθεί.
11. Οι διαδικασίες κρίσης/τοποθέτησης ιατρών κλάδου Ε.Σ.Υ. που εκκρεμούν στα συμβούλια για θέσεις που έχουν προκηρυχθεί μετά την 1η.1.2018 ολοκληρώνονται σύμφωνα με τις διατάξεις που ίσχυαν κατά τον χρόνο προκήρυξής τους.
12. Η θητεία των Συμβουλίων Κρίσης και Επιλογής Ιατρών Ε.Σ.Υ. τα οποία έχουν συγκροτηθεί σύμφωνα με το άρθρο 7 παρατείνεται και μετά την πάροδο της προβλεπόμενης διετίας και μέχρι την ολοκλήρωση των διαδικασιών κρίσης/τοποθέτησης Ιατρών κλάδου Ε.Σ.Υ. που εκκρεμούν στα εν λόγω Συμβούλια.
13. Η τήρηση της διαδικασίας και των προθεσμιών του παρόντος από το συμβούλιο του άρθρου 7 του παρόντος αποτελεί ειδικότερη υποχρέωση που αναλαμβάνουν οι Διοικητές των Υ.ΠΕ. που συμμετέχουν σε αυτό και η παραβίαση αυτής επιφέρει πρόωρη λήξη της θητείας τους αζημίως για το Δημόσιο.».
Άρθρο 7
Μεταβατικές διατάξεις για τα υφιστάμενα Συμβούλια Κρίσης και Επιλογής Ιατρών 
κλάδου Εθνικού Συστήματος Υγείας (Ε.Σ.Υ.) 
για θέσεις νοσοκομείων
1. Τα υφιστάμενα Συμβούλια Κρίσης και Επιλογής Ιατρών κλάδου Εθνικού Συστήματος Υγείας (Ε.Σ.Υ.) για θέσεις νοσοκομείων, τα οποία έχουν συγκροτηθεί έως την έναρξη ισχύος του ν. 4999/2022 (Α’ 225) βάσει του άρθρου 7 του ν. 4498/2017 (Α’ 172), όπως είχε αντικατασταθεί με το άρθρο 3 του ν. 4647/2019 (Α’ 204) είναι αρμόδια και για τις νέες προκηρύξεις για την πλήρωση θέσεων ιατρών κλάδου Ε.Σ.Υ. των νοσοκομείων που θα εκδοθούν μετά την έναρξη ισχύος του παρόντος έως τη συγκρότηση των νέων Συμβουλίων του άρθρου 7 του ν. 4498/2017.
2. Τα υφιστάμενα Συμβούλια τα οποία έχουν συγκροτηθεί μετά την έναρξη ισχύος του ν. 4999/2022, βάσει της περ. γ) της παρ. 1 του άρθρου 7 του ν. 4498/2017, για θέσεις πρωτοβάθμιας φροντίδας υγείας, συνεχίζουν τις διαδικασίες κρίσης και επιλογής ιατρών κλάδου Ε.Σ.Υ. έως τη λήξη της θητείας τους.
3. Τα υφιστάμενα Συμβούλια Κρίσης και Επιλογής Ιατρών κλάδου Εθνικού Συστήματος Υγείας (Ε.Σ.Υ.) για θέσεις νοσοκομείων, τα οποία έχουν συγκροτηθεί μετά την έναρξη ισχύος του ν. 4999/2022, βάσει των περ. α) και β) της παρ. 1 του άρθρου 7 του ν. 4498/2017 συνεχίζουν τις διαδικασίες κρίσης και επιλογής ιατρών κλάδου Ε.Σ.Υ. έως την ολοκλήρωση των διαδικασιών αυτών, οι οποίες εκκρεμούν σε αυτά ή αναπέμπονται σε αυτά από το αρμόδιο δικαστήριο.
Άρθρο 8
Εμβολιασμός κατά της γρίπης του ενήλικου πληθυσμού κατά την περίοδο 2023-2024
1. Στο πλαίσιο της υλοποίησης του Εθνικού Προγράμματος Εμβολιασμών Ενηλίκων κατά της γρίπης, κατά την περίοδο 2023-2024, το συμβατικό τετραδύναμο αδρανοποιημένο εμβόλιο κατά της γρίπης (κατηγορίας QIVe και QIVc) αποζημιώνεται εξ ολοκλήρου από τον Εθνικό Οργανισμό Παροχής Υπηρεσιών Υγείας και τα άλλα ασφαλιστικά ταμεία, χωρίς την ανάγκη προσκόμισης ιατρικής συνταγής.
2. Ο αντιγριπικός εμβολιασμός διενεργείται από ιατρούς του ιδιωτικού ή του δημόσιου τομέα, ανεξαρτήτως ειδικότητας, καθώς και από φαρμακοποιούς.
3. Οι διενεργούντες τον εμβολιασμό της παρ. 1 καταχωρίζουν, με ευθύνη τους, στο Εθνικό Μητρώο Εμβολιασμών τη διενέργεια του εμβολιασμού και τα στοιχεία των εμβολιασμένων.
Άρθρο 9
Προσωρινή διοίκηση φορέων κοινωνικής πρόνοιας - Τροποποίηση παρ. 6 άρθρου 2 ν. 2345/1995
Στην παρ. 6 του άρθρου 2 του ν. 2345/1995 (Α’ 213), περί εποπτείας και επιβολής κυρώσεων σε φορείς κοινωνικής πρόνοιας που παρέχουν οργανωμένες υπηρεσίες προστασίας, επέρχονται οι ακόλουθες τροποποιήσεις: α) στην περ. α) προστίθενται τρίτο, τέταρτο και πέμπτο εδάφια, β) στο πρώτο εδάφιο της περ. β) και σε εναρμόνιση με την προηγούμενη τροποποίηση προστίθεται και η περίπτωση λήξης της τυχόν παράτασης της θητείας της προσωρινής διοίκησης και η παρ. 6 διαμορφώνεται ως εξής:
«6. α) Όταν οι διαπιστώσεις των παρ. 4 και 5 αφορούν σε προνοιακές Μονάδες που λειτουργούν Φορείς μη κερδοσκοπικού χαρακτήρα που υπάγονται στον ιδιωτικό τομέα, και σε εξαιρετικά επείγουσες περιπτώσεις, ιδίως άμεσου κινδύνου για τη σωματική ή την ψυχική υγεία των ωφελούμενων του Φορέα, ο Υπουργός Κοινωνικής Συνοχής και Οικογένειας δύναται με απόφασή του να αντικαθιστά προσωρινώς τα όργανα της διοίκησης του Φορέα, τάσσοντας στην προσωρινή Διοίκηση συγκεκριμένα καθήκοντα και προθεσμία για την κίνηση της καταστατικής διαδικασίας για ανάδειξη νέας διοίκησης του Φορέα, ικανής να εξασφαλίσει την εύρυθμη και σύννομη λειτουργία της Μονάδας που διαχειρίζεται το μη κερδοσκοπικό νομικό πρόσωπο. Η προθεσμία για την εκλογή της νέας διοίκησης δεν δύναται να υπερβαίνει το ένα (1) έτος από τον ορισμό της προσωρινής διοίκησης.
Εάν η προθεσμία που έχει ταχθεί στην προσωρινή διοίκηση με την απόφαση του πρώτου εδαφίου λήξει, χωρίς να έχει καταστεί δυνατή η ανάδειξη νέας διοίκησης που να εξασφαλίζει την εύρυθμη και σύννομη λειτουργία των προνοιακών Μονάδων και εφόσον η ορισθείσα προσωρινή διοίκηση έχει επιτύχει τη διασφάλιση επαρκούς επιπέδου περίθαλψης και μεταχείρισης των ωφελουμένων, η προθεσμία που έχει ταχθεί παρατείνεται για ίσο χρονικό διάστημα. Αντίστοιχα, παρατείνεται και η θητεία της ορισθείσας προσωρινής διοίκησης.
Η συνδρομή των προϋποθέσεων του τρίτου εδαφίου διαπιστώνεται με απόφαση του Υπουργού Κοινωνικής Συνοχής και Οικογένειας.
β) Στις περιπτώσεις των Φορέων ιδιωτικού τομέα μη κερδοσκοπικού χαρακτήρα, όπου συντρέχουν οι διαπιστώσεις των παρ. 4 και 5 ή όταν διαπιστώνεται σοβαρή παραβίαση των διατάξεων του καταστατικού τους, καθώς και σε περίπτωση λήξης της θητείας της προσωρινής διοίκησης ή της τυχόν παράτασής της, κατά τα οριζόμενα στην περ. α, εφόσον κατά τον χρόνο αυτόν εκτιμάται αιτιολογημένα ότι δεν είναι δυνατή η ανάδειξη νέας διοίκησης που να εξασφαλίζει την εύρυθμη και σύννομη λειτουργία των προνοιακών Μονάδων, το κατά τόπον αρμόδιο Πρωτοδικείο της έδρας του Φορέα, ύστερα από αίτηση οποιουδήποτε θεμελιώνει έννομο συμφέρον ή του Υπουργού Κοινωνικής Συνοχής και Οικογένειας, διορίζει ως προσωρινή διοίκηση του Φορέα νομικό πρόσωπο δημοσίου ή ιδιωτικού δικαίου, το οποίο επιδιώκει παρεμφερείς σκοπούς, και τάσσει στην προσωρινή διοίκηση συγκεκριμένα διαχειριστικά καθήκοντα, ιδίως τη διοίκηση των Μονάδων που λειτουργεί ο Φορέας για συγκεκριμένο χρονικό διάστημα. Με την ίδια απόφαση και για το ίδιο διάστημα το Δικαστήριο δύναται να αφαιρέσει από τον Φορέα την άσκηση της επιμέλειας των προσώπων που του έχει ανατεθεί και φιλοξενούνται στις Μονάδες που λειτουργεί προς διασφάλιση του συμφέροντος των ωφελούμενων προσώπων.
γ) Στις περ. α) και β), ο Υπουργός Κοινωνικής Συνοχής και Οικογένειας δύναται να διορίζει Κυβερνητικό Επίτροπο, έναν υπάλληλο του Υπουργείου Κοινωνικής Συνοχής και Οικογένειας, προϊστάμενο Διεύθυνσης με τον αναπληρωτή του, ο οποίος συμμετέχει στις συνεδριάσεις του εκτελεστικού οργάνου, χωρίς δικαίωμα ψήφου. Αν από τότε που εκδόθηκε η δικαστική απόφαση της περ. β), μεταβλήθηκαν οι συνθήκες, το δικαστήριο δύναται, ύστερα από αίτηση όποιου θεμελιώνει έννομο συμφέρον, να μεταρρυθμίσει την απόφασή του, λαμβάνοντας υπόψη τις νέες συνθήκες, ανακαλώντας ή μεταρρυθμίζοντας την απόφασή του, σύμφωνα με το συμφέρον των ωφελούμενων προσώπων.
δ) Εφόσον μοναδικός ή κύριος καταστατικός σκοπός του Φορέα είναι η παροχή υπηρεσιών κοινωνικής φροντίδας και έχει επιβληθεί ανάκληση των αδειών του, ο Υπουργός Κοινωνικής Συνοχής και Οικογένειας, δύναται να προσφύγει στο κατά το άρθρο 825 του Κώδικα Πολιτικής Δικονομίας αρμόδιο δικαστήριο, με αίτημα τη λύση του Φορέα, τη θέση του σε εκκαθάριση και τη διάθεση της περιουσίας του για σκοπούς παρεμφερείς με τους καταστατικούς σκοπούς του Φορέα.».
Άρθρο 10
Χρηματοδότηση προγραμμάτων πρόσβασης παιδιών προσχολικής ηλικίας, βρεφών και νηπίων, σε υπηρεσίες προσχολικής αγωγής και φροντίδας, καθώς και πρόσβασης παιδιών, εφήβων και ατόμων με αναπηρία σε υπηρεσίες δημιουργικής απασχόλησης - Τροποποίηση παρ. 9 άρθρου 104 ν. 4941/2022
Στην παρ. 9 του άρθρου 104 του ν. 4941/2022 (Α’ 113), περί της χρηματοδότησης των προγραμμάτων πρόσβασης παιδιών προσχολικής ηλικίας, βρεφών και νηπίων, σε υπηρεσίες προσχολικής αγωγής και φροντίδας, καθώς και πρόσβασης παιδιών, εφήβων και ατόμων με αναπηρία σε υπηρεσίες δημιουργικής απασχόλησης, επέρχονται οι ακόλουθες τροποποιήσεις: α) το δεύτερο εδάφιο αντικαθίσταται, β) στο τρίτο εδάφιο επέρχεται νομοτεχνική βελτίωση προς εναρμόνιση με την προηγούμενη τροποποίηση και η παρ. 9 διαμορφώνεται ως εξής:
«9. Η δαπάνη χρηματοδότησης των προγραμμάτων καλύπτεται από πόρους των Περιφερειακών Προγραμμάτων του Εταιρικού Συμφώνου Περιφερειακής Ανάπτυξης 2021-2027, από τα Τομεακά Προγράμματα Ανάπτυξης του Εθνικού Προγράμματος Ανάπτυξης των ως άνω Υπουργείων, καθώς και από τον τακτικό προϋπολογισμό των Υπουργείων Εργασίας και Κοινωνικών Υποθέσεων και Εσωτερικών.
Κατά την πρώτη περίοδο υλοποίησης του προγράμματος 2022-2023, ο τακτικός προϋπολογισμός του οικονομικού έτους 2023 του Υπουργείου Εργασίας και Κοινωνικών Υποθέσεων χρηματοδοτεί συμπληρωματικά με τις ανωτέρω πηγές χρηματοδότησης και εντός των ορίων των διαθέσιμων ετήσιων πιστώσεών του όλες τις παροχές του προγράμματος των περ. α) και β) της παρ. 2, συνολικά μέχρι του ποσού των τριάντα πέντε εκατομμυρίων (35.000.000) ευρώ.
Οι σχετικές δαπάνες του δευτέρου εδαφίου είναι νόμιμες από την έναρξη του προγράμματος, κατά παρέκκλιση των διατάξεων περί ανάληψης υποχρεώσεων.
Στη δικαιούχο Ελληνική Εταιρεία Τοπικής Ανάπτυξης και Αυτοδιοίκησης Ανώνυμη Εταιρεία, μεταβιβάζονται οι αναγκαίες πιστώσεις για την υλοποίηση και εφαρμογή των προγραμμάτων του παρόντος, συμπεριλαμβανομένων και των αντίστοιχων πιστώσεων που σχετίζονται με τη διαχειριστική της δαπάνη, η οποία ανέρχεται σε κατ’ αποκοπή ποσό ύψους μηδέν κόμμα πέντε τοις εκατό (0,5%) του συνολικού κόστους του οικείου προγράμματος.».
Άρθρο 11
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 3 Νοεμβρίου 2023
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
												





Θεωρήθηκε και τέθηκε η Μεγάλη Σφραγίδα του Κράτους.
Αθήνα, 3 Νοεμβρίου 2023
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

