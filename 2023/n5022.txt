NOMOΣ ΥΠ’ ΑΡΙΘΜ. 5022	
Δημιουργία Πάρκου Ναυτικής Παράδοσης - Κύρωση Σύμβασης δωρεάς μεταξύ της εταιρείας «Κύκλωψ Αστική μη Κερδοσκοπική Εταιρεία» και του Ελληνικού Δημοσίου και λοιπές επείγουσες διατάξεις του Υπουργείου Εθνικής Άμυνας.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΚΕΦΑΛΑΙΟ Α’: ΚΥΡΩΣΗ ΣΥΜΒΑΣΗΣ ΔΩΡΕΑΣ
Άρθρο πρώτο Σκοπός
Άρθρο δεύτερο Αντικείμενο
Άρθρο τρίτο Παραχώρηση εκτάσεων
Άρθρο τέταρτο Άρση παραχώρησης
Άρθρο πέμπτο Ανέγερση Πάρκου Ναυτικής Παράδοσης
Άρθρο έκτο Όροι δόμησης - Χρήσεις γης
Άρθρο έβδομο Έκδοση αδειών, θεωρήσεων, διαγραμμάτων και βεβαιώσεων για την ανέγερση του Πάρκου Ναυτικής Παράδοσης
Άρθρο όγδοο Καθορισμός ανώτατου επιτρεπόμενου συντελεστή δόμησης - Τροποποίηση περ. γ’ παρ. 5 άρθρου 3 του από 1.3.2004 π.δ.
Άρθρο ένατο Προσθήκη επιτρεπόμενων χρήσεων γης και δραστηριοτήτων στην περιοχή ανέγερσης του Πάρκου Ναυτικής Παράδοσης - Τροποποίηση άρθρου 3 του από 26.11.2013 π.δ.
Άρθρο δέκατο Θέματα λειτουργίας του Οργανισμού με την επωνυμία «Οδυσσέας - Οι Έλληνες και η θάλασσα Α.Ε.».
Άρθρο ενδέκατο Παραχώρηση έκτασης στον Οργανισμό με την επωνυμία «Οδυσσέας - Οι Έλληνες και η θάλασσα Α.Ε.».
Άρθρο δωδέκατο Κύρωση Σύμβασης
Άρθρο 1 Ορισμοί - Ερμηνεία της Σύμβασης
Άρθρο 2 Αντικείμενο της Σύμβασης
Άρθρο 3 Οργανισμός
Άρθρο 4 Περιγραφή ακινήτου - Χώρος υλοποίησης του Πάρκου
Άρθρο 5 Κυριότητα του ακινήτου και των λοιπών χώρων (ζωνών/περιοχών)
Άρθρο 6 Αξία και περιεχόμενο της δωρεάς
Άρθρο 7 Χρονοδιάγραμμα υλοποίησης του Πάρκου
Άρθρο 8 Όροι υλοποίησης του Πάρκου - Τεχνικά δεδομένα
Άρθρο 9 Πιστοποίηση ολοκλήρωσης του Πάρκου
Άρθρο 10 Παραχώρηση χώρων υλοποίησης του Πάρκου κατά χρήση
Άρθρο 11 Διοικητική συνδρομή
Άρθρο 12 Αρχαιότητες
Άρθρο 13 Πρόσβαση - Παρέμβαση Ε.Δ.
Άρθρο 14 Ονομασία του Πάρκου - Λογότυπο
Άρθρο 15 Σύμβαση δωρεάς συμμετοχής
Άρθρο 16 Συντήρηση και λειτουργία του Πάρκου
Άρθρο 17 Χρήση του Πάρκου κατά την περίοδο διαχείρισης
Άρθρο 18 Φύλαξη και ασφάλεια του Πάρκου
Άρθρο 19 Διατήρηση αρχιτεκτονικής φυσιογνωμίας του Πάρκου
Άρθρο 20 Ασφάλιση του Πάρκου
Άρθρο 21 Λοιπές υποχρεώσεις του Ε.Δ.
Άρθρο 22 Έκταση ευθύνης μετά την ολοκλήρωση του Πάρκου
Άρθρο 23 Δικαιώματα πνευματικής ιδιοκτησίας
Άρθρο 24 Φορολογικές και λοιπές ρυθμίσεις χορηγών και δωρητών κατά την περίοδο διαχείρισης του Πάρκου
Άρθρο 25 Λύση της Σύμβασης
Άρθρο 26 Εφαρμοστέο δίκαιο - Επίλυση διαφορών
Άρθρο 27 Ισχύς της Συμβάσεως
Άρθρο 28 Κοινοποιήσεις - Αντίκλητος
Πίνακας Παραρτημάτων
Παράρτημα Α-1 Σχέδιο Γενικής Διάταξης (Masterplan) και όροι δόμησης
Παράρτημα Α-2 Τοπογραφικό Οικοπέδου Γ’ Κλάδου ΓΕΝ
Παράρτημα Α-3 Καταστατικό του Οργανισμού
Παράρτημα Α-4 Σύμβαση δωρεάς της μετοχής της Κύκλωψ στο Ε.Δ.
Παράρτημα Α-5 Εξοπλισμός του Πάρκου
Παράρτημα Α-6 Σύμβαση Υ/Β
Άρθρο δέκατο τρίτο Τελικές διατάξεις
ΚΕΦΑΛΑΙΟ Β’: ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΕΘΝΙΚΗΣ ΑΜΥΝΑΣ
Άρθρο δέκατο τέταρτο Παράταση ισχύος του πίνακα επιτυχόντων του διαγωνισμού για την πλήρωση κενών θέσεων δικαστικών λειτουργών του Δικαστικού Σώματος των Ενόπλων Δυνάμεων στον βαθμό του Παρέδρου
Άρθρο δέκατο πέμπτο Ορισμός και αναπλήρωση προϊσταμένου Επιθεώρησης Στρατιωτικών Δικαστηρίων, Γραμματειών και Δικαστικών Λειτουργών - Τροποποίηση παρ. 1 άρθρου 136 Κώδικα Δικαστικού Σώματος Ενόπλων Δυνάμεων
Άρθρο δέκατο έκτο Σύσταση θέσεων Επιτελάρχη στο Γενικό Επιτελείο Ναυτικού και στο Γενικό Επιτελείο Αεροπορίας - Τροποποίηση παρ. 3 άρθρου 15 ν. 2292/1995
Άρθρο δέκατο έβδομο Αρμοδιότητα έγκρισης της διάθεσης των αεροσκαφών της μοίρας Μεταφοράς Υψηλών Προσώπων της Πολεμικής Αεροπορίας - Τροποποίηση άρθρου 3 ν. 4142/2013
ΚΕΦΑΛΑΙΟ Γ’: ΕΝΑΡΞΗ ΙΣΧΥΟΣ
Άρθρο δέκατο όγδοο Έναρξη ισχύος
ΚΕΦΑΛΑΙΟ Α’
ΚΥΡΩΣΗ ΣΥΜΒΑΣΗΣ ΔΩΡΕΑΣ
Άρθρο πρώτο
Σκοπός
Σκοπός του παρόντος είναι η διευθέτηση των ιδιοκτησιακών, πολεοδομικών και οικονομικών ζητημάτων, προκειμένου να δημιουργηθεί με δωρεά ιδιώτη ο πολιτιστικός χώρος - Πάρκο Ναυτικής Παράδοσης με την επωνυμία «Οδυσσέας - Οι Έλληνες και η Θάλασσα» (Πάρκο Ναυτικής Παράδοσης), στην ευρύτερη περιοχή του Φαληρικού Δέλτα, με το οποίο επιδιώκονται η προβολή και η προώθηση της ναυτοσύνης των Ελλήνων από την αρχαιότητα μέχρι σήμερα.
Άρθρο δεύτερο
Αντικείμενο
Αντικείμενο του παρόντος είναι:
α) η ρύθμιση του ιδιοκτησιακού καθεστώτος του Πάρκου Ναυτικής Παράδοσης,
β) ο καθορισμός των όρων δόμησης και των επιτρεπόμενων χρήσεων γης,
γ) η κύρωση σύμβασης δωρεάς προς το Ελληνικό Δημόσιο μαζί με τα Παραρτήματα Α-1 έως Α-6 αυτής, καθώς και
δ) η σύσταση του φορέα διαχείρισης του Πάρκου Ναυτικής Παράδοσης με τη μορφή Ανώνυμης Εταιρείας Ειδικού Σκοπού του Ελληνικού Δημοσίου.
Άρθρο τρίτο
Παραχώρηση εκτάσεων
1. Για την υλοποίηση του Πάρκου Ναυτικής Παράδοσης διατηρούνται σε ισχύ οι αποφάσεις παραχώρησης, κατά χρήση υπ’ αρ. 6075/868/04 Οκτωβρίου 1989/Κτηματική Εταιρεία Δημοσίου και 31292/02 Δεκεμβρίου 1993/Κτηματική Εταιρεία Δημοσίου, χωρίς αντάλλαγμα και για αόριστο χρόνο στο Γενικό Επιτελείο Ναυτικού (ΓΕΝ) του Υπουργείου Εθνικής Άμυνας, του με Αριθμό Βιβλίου Καταγραφής (ΑΒΚ) 1719 δημόσιου ακινήτου στην περιοχή Φλοίσβου Παλαιού Φαλήρου. Το ακίνητο του πρώτου εδαφίου τελεί υπό τη διοίκηση και τη διαχείριση της Εταιρείας Ακινήτων του Δημοσίου Α.Ε. (ΕΤΑΔ Α.Ε.) και εμφαίνεται ως τμήμα (Α1) υπό στοιχεία Δ1, Δ2, Δ3,..., Δ6, Δ7, Δ30, Δ31, Δ10, Δ11, Δ1, τμήμα (Α2) υπό στοιχεία Δ21, Δ22, Δ32, Δ33, Δ28, Δ21, και τμήμα (Α3) υπό στοιχεία Δ15, 15’, 16’ 17’, 18’, 19’, Δ16, Δ15 στο από Νοεμβρίου 2022 τοπογραφικό διάγραμμα Τ-2022/1 του Γ’ Κλάδου του ΓΕΝ, με κλίμακα 1:500, που προσαρτάται ως Παράρτημα A-2 στον παρόντα νόμο.
2. Για την υλοποίηση του Πάρκου Ναυτικής Παράδοσης, η παραλιακή οδός καταργείται και συνενώνεται ως τμήμα του δημοσίου ακινήτου με ΑΒΚ 1719, σύμφωνα με τους όρους του από 26 Νοεμβρίου 2013 π.δ. «Έγκριση προγράμματος ολοκληρωμένης ανάπλασης του Φαληρικού Όρμου και Στρατηγικής Μελέτης Περιβαλλοντικών Επιπτώσεων αυτού» (Α.Α.Π. 443) και παραχωρείται, κατά χρήση, χωρίς αντάλλαγμα και για αόριστο χρόνο στο ΓΕΝ, το οποίο εμφαίνεται υπό τμήμα (Γ) υπό στοιχεία Δ2, Δ3,..., Δ7, Δ29, Δ17, 21’, Δ18, 20’, Δ16, Δ15, Δ14, 14’, Δ12, 13’, Δ2 στο από Νοεμβρίου 2022 τοπογραφικό διάγραμμα Τ-2022/1 του Γ’ Κλάδου του ΓΕΝ με κλίμακα 1:500 που προσαρτάται ως Παράρτημα A-2 στον παρόντα νόμο.
3. Για την υλοποίηση του Πάρκου Ναυτικής Παράδοσης παραχωρούνται κατά χρήση, χωρίς αντάλλαγμα και για αόριστο χρόνο στο ΓΕΝ:
α) Οι ζώνες αιγιαλού και παραλίας, οι οποίες εμφαίνονται ως τμήμα (Δ), οι οποίες τελούν υπό τη διαχείριση του Πολεμικού Ναυτικού (ΠΝ), υπό στοιχεία Π1, Π2, Π3…, Π23, Π24, Δ20, Δ16, 19’,…, 15’, Δ15, Π25, Δ14, 14’,Δ12, Π26, Π1, στο από Νοεμβρίου 2022 τοπογραφικό διάγραμμα Τ-2022/1 του Γ’ Κλάδου του ΓΕΝ με κλίμακα 1:500 που προσαρτάται ως Παράρτημα A-2 στον παρόντα νόμο.
β) Οι ζώνες παραλίας, οι οποίες εμφαίνονται ως τμήμα (Δ1) υπό στοιχεία Δ12, 13’, Π27, Π26, Δ12, τμήμα (Δ2) υπό στοιχεία Δ14, Δ15, Π25, Δ14 και τμήμα (Δ3) υπό στοιχεία Δ16, Δ20, Δ19, Δ18, 20’, Δ16, μετά την κατάργηση της παραλιακής οδού, στο από Νοεμβρίου 2022 τοπογραφικό διάγραμμα Τ-2022/1 του Γ’ Κλάδου του ΓΕΝ με κλίμακα 1:500 που προσαρτάται ως Παράρτημα A-2 στον παρόντα νόμο.
γ) Ο θαλάσσιος χώρος έμπροσθεν της έκτασης του τμήματος (Δ) της περ. α’, ο οποίος εμπίπτει στη θαλάσσια ζώνη σε βάθος χιλίων (1.000) μέτρων από την ακτογραμμή του Φαληρικού Δέλτα, κατά την υπ’ αρ. 166/5.11.1968 Πράξη Υπουργικού Συμβουλίου [ΠΥΣ, (Α’ 271)], που έχει χαρακτηριστεί ως τουριστικός χώρος προς αξιοποίηση, αρμοδιότητας της ΕΤΑΔ Α.Ε., ο οποίος εμφαίνεται υπό στοιχεία Θ1, Θ2 στο από Νοεμβρίου 2022 τοπογραφικό διάγραμμα Τ-2022/1 του Γ’ Κλάδου του ΓΕΝ με κλίμακα 1:500 που προσαρτάται ως Παράρτημα A-2 στον παρόντα νόμο.
4. Για την υλοποίηση του Πάρκου Ναυτικής Παράδοσης, τμήμα του τουριστικού δημόσιου κτήματος, το οποίο αναφέρεται με το διακριτικό Α1 στην από 15 Ιουλίου 2004 Σύμβαση Παραχώρησης της Ελληνικά Τουριστικά Ακίνητα Α.Ε. και του Δήμου Παλαιού Φαλήρου, το οποίο εμφαίνεται ως τμήμα (Β1) υπό στοιχεία Δ7, Δ29, Δ8, Δ9, Δ31, Δ30, Δ7, τμήμα (Β2) υπό στοιχεία Δ24, Δ25, Δ26, Δ27, Δ33, Δ32, Δ23, Δ24, στο από Νοεμβρίου 2022 τοπογραφικό διάγραμμα Τ-2022/1 του Γ’ Κλάδου του ΓΕΝ με κλίμακα 1:500 που προσαρτάται ως Παράρτημα A-2 στον παρόντα νόμο, παραχωρείται από τον Δήμο Παλαιού Φαλήρου με απόφαση του Δημοτικού Συμβουλίου του Δήμου Παλαιού Φαλήρου κατά χρήση, χωρίς αντάλλαγμα και για αόριστο χρόνο, στο ΓΕΝ. Η απόφαση του Δημοτικού Συμβουλίου του Δήμου Παλαιού Φαλήρου εκδίδεται εντός προθεσμίας ενός (1) μηνός από την έναρξη ισχύος του παρόντος.
5. Το τουριστικό δημόσιο κτήμα, οι εκτάσεις και ο θαλάσσιος χώρος των παρ. 1, 2, 3 και 4 διοικούνται και διατίθενται από το ΓΕΝ, αποκλειστικά για τον σχεδιασμό και την υλοποίηση του Πάρκου Ναυτικής Παράδοσης.
6. Ο Υπουργός Εθνικής Άμυνας ασκεί τις αρμοδιότητες του Υπουργού Οικονομικών, σύμφωνα με τα άρθρα 13 έως 16Α του ν. 2971/2001 (Α’ 285), για την παραχώρηση του δικαιώματος χρήσης της έκτασης αιγιαλού και παραλίας.
Άρθρο τέταρτο
Άρση παραχώρησης
1. Με κοινή απόφαση των Υπουργών Οικονομικών και Εθνικής Άμυνας, η παραχώρηση των ακινήτων των παρ. 1 και 2 του άρθρου τρίτου και η παραχώρηση των εκτάσεων της παρ. 3 του άρθρου τρίτου αίρονται σε περίπτωση κατά την οποία ματαιωθεί ο σκοπός της παραχώρησης ή τα ανωτέρω ακίνητα και εκτάσεις δεν χρησιμοποιούνται για τους σκοπούς, για τους οποίους παραχωρούνται ή παύσει η εκπλήρωση των σκοπών της παραχώρησης, ολικά ή μερικά. Από την έκδοση της απόφασης αυτής, η διοίκηση και η διαχείριση των ανωτέρω ακινήτων και εκτάσεων υπάγονται στην αρμοδιότητα της ΕΤΑΔ Α.Ε..
2. Με κοινή απόφαση των Υπουργών Οικονομικών, Εθνικής Άμυνας και Εσωτερικών, η παραχώρηση του ακινήτου της παρ. 4 του άρθρου τρίτου αίρεται σε περίπτωση κατά την οποία ματαιωθεί ο σκοπός της παραχώρησης ή το ανωτέρω ακίνητο δεν χρησιμοποιείται για τους σκοπούς, για τους οποίους παραχωρείται ή παύσει η εκπλήρωση των σκοπών της παραχώρησης, ολικά ή μερικά. Από την έκδοση της απόφασης αυτής, η διοίκηση και διαχείριση του ανωτέρω ακινήτου υπάγεται στην αρμοδιότητα του Δήμου Παλαιού Φαλήρου.
Άρθρο πέμπτο
Ανέγερση Πάρκου Ναυτικής Παράδοσης
1. Στις εκτάσεις που παραχωρούνται σύμφωνα με το άρθρο τρίτο δημιουργείται, με δωρεά της Αστικής Μη Κερδοσκοπικής Εταιρείας με την επωνυμία «Κύκλωψ Αστική μη Κερδοσκοπική Εταιρεία», Πάρκο Ναυτικής Παράδοσης με την επωνυμία «Οδυσσέας - Οι Έλληνες και η θάλασσα».
2. Η ανέγερση του Πάρκου Ναυτικής Παράδοσης και η υλοποίηση των έργων του υπόκεινται στη διαδικασία έγκρισης περιβαλλοντικών όρων κατά την παρ. 1 και την περ. β’ της παρ. 2 του άρθρου 3 του ν. 4014/2011 (Α’ 209).
3. Η ανέγερση του Πάρκου Ναυτικής Παράδοσης και η υλοποίηση των έργων του πραγματοποιούνται λαμβάνοντας υπόψη:
α) την περιβαλλοντική θεώρηση, που προσαρτάται ως Παράρτημα Γ-5 στη σύμβαση δωρεάς,
β) τη χωροταξική και πολεοδομική θεώρηση που προσαρτάται ως Παράρτημα Γ-3 στη σύμβαση δωρεάς,
γ) την τεχνική έκθεση που προσαρτάται ως Παράρτημα Γ-4 στη σύμβαση δωρεάς.
4. Οι απαιτούμενες για την υλοποίηση των έργων του Πάρκου Ναυτικής Παράδοσης άδειες εκδίδονται ατελώς από το Υπουργείο Περιβάλλοντος και Ενέργειας. Η οικοδομική άδεια εκδίδεται από τη Διεύθυνση Αρχιτεκτονικής, Οικοδομικών Κανονισμών και Αδειοδοτήσεων του Υπουργείου Περιβάλλοντος και Ενέργειας εντός τριάντα (30) ημερών από την υποβολή των οριστικών μελετών του έργου.
5. Με αποφάσεις του Υπουργού Εθνικής Άμυνας και των εκάστοτε αρμόδιων Υπουργών, που εκδίδονται μετά από γνώμη της Εκτελεστικής Επιτροπής του Οργανισμού Ρυθμιστικού Σχεδίου και Προστασίας Περιβάλλοντος Αθήνας, δύνανται να ρυθμίζονται ειδικά θέματα για την υλοποίηση των έργων του Πάρκου Ναυτικής Παράδοσης, όπως ιδίως η τοποθέτηση εκθεμάτων, η κατασκευή έργων που εξυπηρετούν την επισκεψιμότητα και την ασφάλεια των πολιτών, η ανάπτυξη δραστηριοτήτων, καθώς και η συντήρηση και η αναδιαμόρφωση των χώρων που εξυπηρετούν τα πλωτά μέσα.
Άρθρο έκτο
Όροι δόμησης - Χρήσεις γης
1. Σε οικόπεδο στην περιοχή Φλοίσβος στον Δήμο Παλαιού Φαλήρου και ειδικότερα στα ακίνητα και τις εκτάσεις που περιγράφονται στις παρ. 1 έως 4 του άρθρου τρίτου καθορίζονται οι ακόλουθοι όροι δόμησης που απεικονίζονται στο με κλίμακα 1:100 Σχέδιο Γενικής Διάταξης που προσαρτάται ως Παράρτημα A-1 στον παρόντα νόμο:
α) μέγιστη δόμηση: δώδεκα χιλιάδες (12.000,00) τ.μ. και μέγιστη κάλυψη: επτά χιλιάδες εξακόσια (7.600,00) τ.μ.,
β) μέγιστο ύψος εγκαταστάσεων και βοηθητικών εγκαταστάσεων, είκοσι δύο (22,00) μ.,
γ) επιτρεπόμενη δόμηση εντός ζώνης αιγιαλού και παραλίας έως τετρακόσια (400,00) τ.μ.,
δ) επιτρέπεται η κατασκευή περισσοτέρων του ενός (1) υπογείων,
ε) επιτρέπονται υπόγειοι χώροι με ύψος πέραν των τριών (3) μέτρων ως χώροι μηχανολογικών εγκαταστάσεων, χώροι υποστήριξης της λειτουργίας και χώροι στάθμευσης,
στ) επιτρέπονται διαμορφώσεις του περιβάλλοντος χώρου στον οποίο πρόκειται να υλοποιηθεί το Πάρκο, σε μέγιστο ύψος τεσσάρων (4) μέτρων και πενήντα (50) εκατοστών από τη στάθμη του διαμορφωμένου εδάφους,
ζ) επιτρέπεται η διαμόρφωση του περιβάλλοντος χώρου στην περιοχή χωροθέτησης του υποβρυχίου «ΠΡΩΤΕΥΣ», ώστε να περιλαμβάνει ειδική υπόβαση και μεταλλικές στηρίξεις για την ασφαλή έδραση του πλοίου, σύμφωνα με τις υπό εκπόνηση απαιτούμενες μελέτες,
η) ελάχιστος αριθμός θέσεων στάθμευσης: εκατόν τριάντα (130) οχήματα ιδιωτικής χρήσης.
2. Οι χρήσεις γης για το Πάρκο Ναυτικής Παράδοσης καθορίζονται ως εξής:
α) στη συνολική έκταση της περιοχής παρέμβασης καθορίζεται η γενική κατηγορία χρήσης «Τουρισμός - Αναψυχή», σύμφωνα με το άρθρο 5 του π.δ. 59/2018 (Α’ 114), με τις εξής επιτρεπόμενες ειδικές χρήσεις:
αα) πολιτιστικές εγκαταστάσεις, η οποία αποτελεί την επικρατούσα χρήση και καταλαμβάνει κατ’ ελάχιστον το πενήντα τοις εκατό (50%) της συνολικής επιφάνειας δόμησης. Επιτρέπονται, επίσης, οι ακόλουθες συνοδές χρήσεις οι οποίες συμβάλλουν στη λειτουργικότητα του Πάρκου Ναυτικής Παράδοσης, ενισχύουν τη βιωσιμότητα και την ελκυστικότητά του ως προορισμού για τον επισκέπτη και δεν αμφισβητούν τον χαρακτήρα του Πάρκου Ναυτικής Παράδοσης ως χώρου πολιτισμού, όπως καθορίζεται από την επικρατούσα χρήση του:
i) Εγκαταστάσεις ερευνητικών δραστηριοτήτων,
ii) εκπαιδευτικά εργαστήρια (υπαίθρια και στεγασμένα) για την προώθηση της παραδοσιακής ναυπηγικής τέχνης,
iii) βιβλιοθήκη,
iv) χώροι εκπαίδευσης - σεμιναρίων,
v) χώροι διοίκησης του κέντρου,
vi) εκθεσιακοί χώροι/χώροι παρουσιάσεων,
αβ) θρησκευτικοί χώροι,
αγ) χώροι συνάθροισης κοινού/συνεδριακά κέντρα,
αδ) εμπόριο και παροχή προσωπικών υπηρεσιών. Επιτρέπονται μόνο εμπορικά καταστήματα μέχρι χίλια πεντακόσια (1.500) τ.μ. συνολικής επιφάνειας δόμησης με περιορισμό να συσχετίζονται με την επικρατούσα χρήση και τον χωρικό προορισμό της περιοχής ως Πάρκου Ναυτικής Παράδοσης,
αε) γραφεία: Επιτρέπονται μόνο γραφεία, με περιορισμό να συσχετίζονται με την επικρατούσα χρήση και τον χωρικό προορισμό της περιοχής ως Πάρκου Ναυτικής Παράδοσης,
αστ) εστίαση,
αζ) αναψυκτήρια,
αη) αναψυχή,
αθ) στάθμευση (κτίριο-γήπεδο). Επιτρέπονται μόνο:
i) Στάθμευση (κτίρια-γήπεδα) αυτοκινήτων μέχρι τριών (3) τόνων και πεντακοσίων (500) κιλών κοινής χρήσης, μοτοσικλετών και μοτοποδηλάτων,
ii) στάθμευση (κτίρια-γήπεδα) σκαφών και τουριστικών λεωφορείων,
αι) γωνιές ανακύκλωσης και πράσινα σημεία (μικρά και μεγάλα). Επιτρέπονται μόνο γωνιές ανακύκλωσης, όπως ορίζονται στην παρ. 3 του άρθρου 29 του ν. 4819/2021 (Α’ 129),
αια) εγκαταστάσεις Ανανεώσιμων Πηγών Ενέργειας (ΑΠΕ), με περιορισμό στην αποδιδόμενη ηλεκτρική ισχύ, ώστε οι εγκαταστάσεις να κατατάσσονται ως μη οχλούσες σύμφωνα με το άρθρο 2 της υπό στοιχεία Δ6/Φ1/οικ.19500/4.11.2004 κοινής απόφασης των Υφυπουργών Ανάπτυξης και Περιβάλλοντος, Χωροταξίας και Δημοσίων Έργων (Β’ 1671) ή να εξαιρούνται από την υποχρέωση λήψης άδειας παραγωγής και άδειας εγκατάστασης και λειτουργίας, και σε κάθε περίπτωση να προορίζονται για αυτοπαραγωγή ηλεκτρικής ενέργειας ή να είναι επιδεικτικού χαρακτήρα,
αιβ) κατασκευές σε δημόσιους κοινόχρηστους χώρους κατά το άρθρο 20 του ν. 4067/2012 [Νέος Οικοδομικός Κανονισμός - ΝΟΚ (Α’ 79)],
αιγ) περίπτερα ενημέρωσης/έργα ερμηνείας περιβάλλοντος, όπως πινακίδες, αποχωρητήρια, περίπτερα, στέγαστρα,
β) ειδικότερα, στη ζώνη αιγιαλού-παραλίας, που αποτελεί τμήμα της ανωτέρω περιοχής παρέμβασης και η οποία εμπίπτει στο ειδικό νομικό καθεστώς των τουριστικών δημοσίων ακινήτων, και στον παραχωρούμενο θαλάσσιο χώρο, επιτρέπονται ο ελλιμενισμός και η έκθεση σκαφών, καθώς και οι παρακάτω δραστηριότητες, λειτουργίες, εγκαταστάσεις και υποδομές με την επιφύλαξη του ν. 2971/2001 (Α’ 285), περί αιγιαλού και παραλίας:
βα) Εκθεσιακοί χώροι/υπαίθρια έκθεση σκαφών και ειδικές συνοδές κατασκευές,
ββ) εκπαιδευτικά εργαστήρια και χώροι συνάθροισης κοινού, υπαίθρια και στεγασμένα, για την προώθηση της παραδοσιακής ναυπηγικής τέχνης,
βγ) εστίαση,
βδ) αναψυκτήρια,
βε) εγκαταστάσεις ΑΠΕ, με περιορισμό στην αποδιδόμενη ηλεκτρική ισχύ, ώστε οι εγκαταστάσεις να κατατάσσονται ως μη οχλούσες σύμφωνα με το άρθρο 2 της υπό στοιχεία Δ6/Φ1/οικ.19500/4.11.2004 κοινής απόφασης των Υφυπουργών Ανάπτυξης και Περιβάλλοντος, Χωροταξίας και Δημοσίων Έργων ή να εξαιρούνται από την υποχρέωση λήψης άδειας παραγωγής και άδειας εγκατάστασης και λειτουργίας, και πάντως να προορίζονται για αυτοπαραγωγή ηλεκτρικής ενέργειας ή να είναι επιδεικτικού χαρακτήρα,
βστ) κατασκευές σε δημόσιους κοινόχρηστους χώρους κατά το άρθρο 20 του ΝΟΚ,
βζ) περίπτερα ενημέρωσης/έργα ερμηνείας περιβάλλοντος, όπως πινακίδες, αποχωρητήρια, περίπτερα, στέγαστρα,
βη) ήπια θαλάσσια αναψυχή, όπως κολύμβηση, ιστιοσανίδα, καταδύσεις, υποβρύχια φωτογράφηση.
3. Στη ζώνη αιγιαλού-παραλίας και στον θαλάσσιο χώρο επιτρέπονται οι παρακάτω ειδικές χρήσεις, με σκοπό την εξυπηρέτηση του χωρικού προορισμού της περιοχής του Πάρκου Ναυτικής Παράδοσης σύμφωνα με το άρθρο 13 του π.δ. 59/2018 (Α’ 114):
α) Πλωτές υποδομές και εγκαταστάσεις θαλάσσιας αναψυχής,
β) φάροι.
4. Στον θαλάσσιο χώρο που παραχωρείται, επιτρέπεται η πόντιση πλοίων, παραδοσιακών πλοίων, ναυαγίων, πλωτών ναυπηγημάτων ή άλλων τεχνητών κατασκευών ή έργων τέχνης, όπως ελεύθερα τεχνητά υποβρύχια αξιοθέατα, σύμφωνα με το άρθρο 41 του ν. 3153/2003 (Α’ 153), το άρθρο 10 του ν. 4858/2021 (Α’ 220) και το άρθρο 8 του ν. 4688/2020 (Α’ 101).
5. Δημιουργείται οδός κίνησης οχημάτων ανάμεσα στις Ζώνες 2ε και 5γ, όπως αυτές καθορίζονται αντίστοιχα στα άρθρα 3 και 6 του από 1.3.2004 π.δ. (Δ’ 254), και μετατοπίζεται τμήμα της οδού Ιωάννου Φιξ. Η έκταση καθορίζεται ως περιοχή με στοιχείο (26.12) γραμμικές υποδομές μεταφορών και ειδικότερα ως (26.12.1) οδός (κίνησης μηχανοκίνητων οχημάτων), σύμφωνα με την περ. ΙΙ του άρθρου 1 του π.δ. 59/2018 και λειτουργικά χαρακτηρίζεται ως τοπική συλλεκτήρια οδός.
Άρθρο έβδομο
Έκδοση αδειών, θεωρήσεων, διαγραμμάτων και βεβαιώσεων για την ανέγερση του Πάρκου Ναυτικής Παράδοσης
1. Για το σύνολο των εκτάσεων και των ακινήτων των παρ. 1, 2, 4 και των περ. α) και β) της παρ. 3 του τρίτου άρθρου οι προεγκρίσεις οικοδομικών αδειών, καθώς και η θεώρηση όρων και περιορισμών δόμησης και σχετικών τοπογραφικών διαγραμμάτων και η έκδοση βεβαιώσεων χρήσεων γης εκδίδονται από την Κεντρική Υπηρεσία Δόμησης (ΚΥΔΟΜ) του Υπουργείου Περιβάλλοντος και Ενέργειας. Μέχρι την έναρξη λειτουργίας της ΚΥΔΟΜ, τα ανωτέρω εκδίδονται από τη Διεύθυνση Αρχιτεκτονικής, Οικοδομικών Κανονισμών και Αδειοδοτήσεων (ΔΑΟΚΑ) του Υπουργείου Περιβάλλοντος και Ενέργειας. Για το σύνολο των οικοδομικών αδειών στις εκτάσεις και στα ακίνητα των παρ. 1, 2, 4 και των περ. α) και β) της παρ. 3 του τρίτου άρθρου, με εξαίρεση τις εγκρίσεις εργασιών μικρής κλίμακας, απαιτείται γνωμοδότηση του Κεντρικού Συμβουλίου Αρχιτεκτονικής.
2. Οι παρεκκλίσεις από τους ισχύοντες όρους δόμησης χορηγούνται με απόφαση του Υπουργού Περιβάλλοντος και Ενέργειας, κατόπιν γνωμοδότησης του Κεντρικού Συμβουλίου Πολεοδομικών Θεμάτων και Αμφισβητήσεων (ΚΕΣΥΠΟΘΑ).
Άρθρο όγδοο
Καθορισμός ανώτατου επιτρεπόμενου συντελεστή δόμησης - Τροποποίηση περ. γ’ παρ. 5 άρθρου 3 του από 1.3.2004 π.δ.
Η περ. γ’ της παρ. 5 του άρθρου 3 του από 1.3.2004 π.δ. (Δ’ 254) τροποποιείται ως προς τον ανώτατο επιτρεπόμενο συντελεστής δόμησης και η περ. γ’ διαμορφώνεται ως εξής:
«γ. Οι όροι δόμησης καθορίζονται ως εξής: - Συντελεστής δόμησης: Ανώτατος επιτρεπόμενος συντελεστής δόμησης 0,118, ο οποίος υπολογίζεται σε επιφάνεια γηπέδου 46.632,00 τ.μ. - Μέγιστο επιτρεπόμενο ύψος: επτά μέτρα και μισό (7,50) για όλες τις αθλητικές εγκαταστάσεις και δώδεκα μέτρα και μισό (12,50) ελεύθερο ύψος μόνο για το κλειστό γήπεδο πετοσφαίρισης - καλαθοσφαίρισης, τα οποία προσαυξάνονται κατά ένα μέτρο και μισό (1,50) για την περίπτωση κατασκευής στέγης - Μέγιστο ποσοστό κάλυψης: δέκα τοις εκατό (10%).».
Άρθρο ένατο
Προσθήκη επιτρεπόμενων χρήσεων γης και δραστηριοτήτων στην περιοχή ανέγερσης του Πάρκου Ναυτικής Παράδοσης - Τροποποίηση άρθρου 3 του από 26.11.2013 π.δ.
Στο από 26.11.2013 π.δ. (ΑΑΠ 443) επέρχονται οι εξής αλλαγές:
1. Στην περ. 1 της παρ. Γ’ του άρθρου 3 προστίθεται δεύτερο εδάφιο και η περ. 1 διαμορφώνεται ως εξής:
«1. Χρήσεις γης και Δραστηριότητες:
Στη Ζώνη αυτή επιτρέπονται οι ακόλουθες χρήσεις γης και δραστηριότητες και εφαρμόζονται όροι και περιορισμοί δόμησης ως εξής: συνεδριακοί χώροι και συνοδευτικές και υποστηρικτικές λειτουργίες μεταξύ των οποίων και εκθεσιακοί, Θεματικά Πάρκα, χώροι αναψυχής, εκθεσιακοί χώροι, ημιυπαίθριοι χώροι εκδηλώσεων, υπαίθριος κινηματογράφος, υπαίθριες μεγάλες εκδηλώσεις/γεγονότα/δρώμενα (mega events), χώροι διαδραστικών κατασκευών, εικαστικές κατασκευές/
τοπόσημα, εμπορικά καταστήματα, γραφεία εξυπηρέτησης κοινού, χώροι εστίασης κοινού, αναψυκτήρια, φυλάκια, υπαίθριοι, ισόγειοι και υπόγειοι χώροι στάθμευσης με τις υποστηρικτικές εγκαταστάσεις τους, εγκαταστάσεις φωτοβολταϊκών πανέλων και μικρών ανεμογεννητριών, που εξαιρούνται από την υποχρέωση λήψης αδειών παραγωγής, εγκατάστασης και λειτουργίας σύμφωνα με την κείμενη νομοθεσία, αντλιοστάσια, υποσταθμοί ηλεκτρικής ενέργειας, μικρό αλιευτικό καταφύγιο και υπαίθρια αγορά αλιέων, μόνιμος ελλιμενισμός ενός σκάφους/τοπόσημο με χρήσεις τουρισμού, αναψυχής και εστίασης, οδικό δίκτυο, εγκαταστάσεις δημοσίων συγκοινωνιακών και τεχνικών υποδομών και συνοδευτικών λειτουργιών. Στην περιοχή (Γ) επιτρέπεται επιπρόσθετα η ανακαίνιση των υφιστάμενων κτιρίων αθλητικών εγκαταστάσεων και η ανέγερση νέων μετά των συνοδών εγκαταστάσεων και θέσεων στάθμευσης, καθώς και οι διαμορφώσεις υπαίθριων διαδρομών περιπάτου, ποδηλάτου και υπαίθριων αθλοπαιδιών.».
2. Η περ. 4 της παρ. Γ’ του άρθρου 3 τροποποιείται με την προσθήκη δυνατότητας διαμόρφωσης χώρου πρασίνου, γίνονται νομοτεχνικές βελτιώσεις και η περ. 4 διαμορφώνεται ως εξής:
«4. Στην περιοχή (Β), που φαίνεται περικλειόμενη με κόκκινη διακεκομμένη γραμμή, στο σχέδιο 2 επιτρέπεται επιπρόσθετα η διαμόρφωσή της ως χώρου πρασίνου, με μέγιστη συνολική δόμηση 250 τ.μ., η οποία προσμετράται στη συνολικά επιτρεπόμενη δόμηση της Ζώνης Ανάπλασης III.».
3. Στην παρ. Γ’ του άρθρου 3 προστίθεται η περ. 5 ως εξής:
«5. Στην περιοχή (Γ), οι όροι δόμησης καθορίζονται κατ’ αντιστοιχία της περ. γ’ της παρ. 5 του άρθρου 3 του από 1.3.2004 π.δ. (Δ’ 254), ως εξής: -Συντελεστής δόμησης: Ανώτατος επιτρεπόμενος συντελεστής δόμησης 0,1, ο οποίος υπολογίζεται σε επιφάνεια γηπέδου 18.642,20 τ.μ. - Μέγιστο επιτρεπόμενο ύψος: επτά μέτρα και μισό (7,50), για όλες τις αθλητικές εγκαταστάσεις - Μέγιστο ποσοστό κάλυψης: δέκα τοις εκατό (10%). Η μέγιστη συνολική δόμηση προσμετράται στη συνολικά επιτρεπόμενη δόμηση της Ζώνης Ανάπλασης III του άρθρου 3 του παρόντος.».
Άρθρο δέκατο
Θέματα λειτουργίας του Οργανισμού με την επωνυμία «Οδυσσέας - Οι Έλληνες και η θάλασσα Α.Ε.».
1. Ο Οργανισμός «Οδυσσέας - Οι Έλληνες και η θάλασσα Α.Ε.» (Οργανισμός), ο οποίος συστήνεται με την παρ. 1.1. του άρθρου 3 της σύμβασης δωρεάς που κυρώνεται με το άρθρο δωδέκατο του παρόντος, δεν περιλαμβάνεται στον δημόσιο τομέα, όπως αυτός ορίζεται στην περ. α’ της παρ. 1 του άρθρου 14 του ν. 4270/2014 (Α’ 143), εξαιρείται της εφαρμογής του ν. 4354/2015 (Α’ 176) και του ν. 4972/2022 (Α’ 181) με την επιφύλαξη της παρ. 2 του παρόντος, λειτουργεί κατά τους κανόνες της ιδιωτικής οικονομίας και διέπεται από τον παρόντα, το καταστατικό του και συμπληρωματικώς από τη νομοθεσία περί ανωνύμων εταιρειών. Για την εφαρμογή του παρόντος δεν ισχύουν οι διατάξεις περί δημοσίου λογιστικού, περί συμβάσεων παραχώρησης και περί δημόσιων προμηθειών, δημοσίων έργων και δημοσίων συμβάσεων υπηρεσιών, συμπεριλαμβανομένων των μελετών, που συνάπτει ο Οργανισμός, με την επιφύλαξη του ενωσιακού δικαίου.
2. Εφόσον ο Οργανισμός δεν αποτελεί φορέα της Γενικής Κυβέρνησης, δεν εφαρμόζεται ο ν. 4270/2014 (Α’ 143). Σε περίπτωση που ο Οργανισμός ενταχθεί στο Μητρώο Φορέων Γενικής Κυβέρνησης, σύμφωνα με την περ. β’ της παρ. 1 του άρθρου 14 του ν. 4270/2014, ο Οργανισμός και οι άμεσες θυγατρικές της εξακολουθούν να εξαιρούνται από τις διατάξεις της παρ. 1 και οι διατάξεις του ν. 4270/2014 και τα προεδρικά διατάγματα και οι υπουργικές αποφάσεις που εκδίδονται κατ’ εξουσιοδότηση αυτού που αφορούν στην κατάρτιση του Μεσοπρόθεσμου Πλαισίου Δημοσιονομικής Στρατηγικής (ΜΠΔΣ), στην κατάρτιση του ετήσιου κρατικού προϋπολογισμού, καθώς και στην υποβολή δημοσιονομικών αναφορών, εφαρμόζονται μόνο ως προς:
α) την τήρηση των διαδικασιών και προθεσμιών αναφορικά με την κατάρτιση του ΜΠΔΣ και του ετήσιου κρατικού προϋπολογισμού,
β) την υποβολή ετήσιου προϋπολογισμού και οποιασδήποτε αναπροσαρμογής του κατά τη διάρκεια του έτους (προϋπολογιστικά),
γ) την υποβολή μηνιαίας αναφοράς εκτέλεσης προϋπολογισμού και χρηματοδότησης (απολογιστικά),
δ) την υποβολή μηνιαίων μισθολογικών στοιχείων (απολογιστικά) και
ε) μηνιαίας σύνοψης μητρώου δεσμεύσεων (απολογιστικά σε μηνιαία βάση, ετήσια μεγέθη).
3. Οι προσλήψεις του πάσης φύσεως προσωπικού του Οργανισμού, με συμβάσεις εργασίας ιδιωτικού δικαίου αορίστου ή ορισμένου χρόνου, κατά την περίοδο διαχείρισης του Πάρκου, πραγματοποιείται σύμφωνα με τον ετήσιο προγραμματισμό προσλήψεων του άρθρου 51 του ν. 4622/2019 (Α’ 133) και, κατά παρέκκλιση κάθε άλλης γενικής ή ειδικής διάταξης, με βάση τη διαδικασία της παρούσας.
α) Οι προσλήψεις διενεργούνται ύστερα από δημόσια προκήρυξη. Η προκήρυξη καταρτίζεται από τα αρμόδια όργανα του Οργανισμού, ύστερα από σύμφωνη γνώμη του Ανώτατου Συμβουλίου Επιλογής Προσωπικού (Α.Σ.Ε.Π.), εγκρίνεται από το διοικητικό συμβούλιο και αναρτάται στην ιστοσελίδα του Α.Σ.Ε.Π. και του Οργανισμού. Μετά την παρέλευση είκοσι (20) ημέρων από την υποβολή της δημόσιας προκήρυξης στο Α.Σ.Ε.Π. ή των τυχόν αναγκαίων, κατά την κρίση του Α.Σ.Ε.Π., συμπληρωματικών στοιχείων τεκμαίρεται η σύμφωνη γνώμη του.
β) Με απόφαση του Διοικητικού Συμβουλίου του Οργανισμού συγκροτείται τριμελής επιτροπή αξιολόγησης, ανά κατηγορία προσλήψεων. Η επιτροπή αξιολόγησης αποτελείται από τον εκτελεστικό διευθυντή ή οριζόμενο από το Διοικητικό Συμβούλιο αναπληρωτή του, τον γενικό διευθυντή ή διευθυντή αρμόδιο για θέματα ανθρώπινου δυναμικού και τον γενικό διευθυντή ή διευθυντή της αντίστοιχης οργανικής μονάδας. Η επιτροπή αξιολόγησης αξιολογεί τις αιτήσεις και συντάσσει προσωρινούς πίνακες κατάταξης, τους οποίους αναρτά στην ιστοσελίδα του Οργανισμού.
Οι προσωρινοί πίνακες αποστέλλονται στο Α.Σ.Ε.Π., μαζί με τα απαραίτητα δικαιολογητικά, για έλεγχο νομιμότητας. Κατά των προσωρινών πινάκων οι υποψήφιοι μπορούν να ασκήσουν ένσταση ενώπιον του Α.Σ.Ε.Π. μέσα σε αποκλειστική προθεσμία πέντε (5) ημερών που αρχίζει από την επομένη της δημοσίευσής τους. Το Α.Σ.Ε.Π. διενεργεί τον έλεγχο νομιμότητας και τον κατ’ ένσταση έλεγχο μέσα σε είκοσι (20) ημέρες από την πάροδο της προθεσμίας υποβολής των ενστάσεων. Η απόφαση του Α.Σ.Ε.Π. κοινοποιείται στον φορέα, προκειμένου να καταρτίσει τον οριστικό πίνακα προσληπτέων. Σε περίπτωση άπρακτης παρόδου της προθεσμίας του έκτου εδαφίου της παρούσας περίπτωσης, θεωρείται ότι το Α.Σ.Ε.Π. επικυρώνει ως οριστικό τον προσωρινό πίνακα.
Άρθρο ενδέκατο
Παραχώρηση έκτασης στον Οργανισμό με την επωνυμία «Οδυσσέας - Οι Έλληνες και η θάλασσα Α.Ε.».
1. Η έκταση που περιγράφεται στις παρ. 1, 2 και 3 του άρθρου τρίτου και εμφαίνεται στο από Νοεμβρίου 2022 τοπογραφικό διάγραμμα του Γ’ Κλάδου του ΓΕΝ με κλίμακα 1:500, το οποίο προσαρτάται ως Παράρτημα A-2 στον παρόντα νόμο και υπό τους όρους της σύμβασης δωρεάς, παραχωρείται κατά χρήση, χωρίς αντάλλαγμα και για αόριστο χρόνο στον Οργανισμό.
2. Η έκταση που περιγράφεται στην παρ. 4 του άρθρου τρίτου και εμφαίνεται στο από Νοεμβρίου 2022 τοπογραφικό διάγραμμα του Γ’ Κλάδου του ΓΕΝ με κλίμακα 1:500 που προσαρτάται ως Παράρτημα A-2 στον παρόντα νόμο και υπό τους όρους αυτής παραχωρείται κατά χρήση, χωρίς αντάλλαγμα και για αόριστο χρόνο στον Οργανισμό, αυτοδίκαια κατά την ημερομηνία έκδοσης της απόφασης του Δημοτικού Συμβουλίου Παλαιού Φαλήρου, για την παραχώρηση αυτής στο ΓΕΝ.
Άρθρο δωδέκατο
Κύρωση σύμβασης
1. Κυρώνεται και αποκτά ισχύ νόμου η από 2 Φεβρουαρίου 2023 σύμβαση μεταξύ της Αστικής Μη Κερδοσκοπικής Εταιρείας «ΚΥΚΛΩΨ ΑΣΤΙΚΗ ΜΗ ΚΕΡΔΟΣΚΟΠΙΚΗ ΕΤΑΙΡΕΙΑ» και του Ελληνικού Δημοσίου για την υλοποίηση του Πάρκου Ναυτικής Παράδοσης με την επωνυμία «Οδυσσέας - Οι Έλληνες και η θάλασσα», που υπογράφηκε μεταξύ των ανωτέρω μερών για την υλοποίηση της δωρεάς της Εταιρείας, το κείμενο της οποίας έχει ως ακολούθως:
2. Κυρώνονται τα ακόλουθα παραρτήματα της παραπάνω Σύμβασης δωρεάς:
α. Παράρτημα Α-1. Σχέδιο Γενικής Διάταξης (Masterplan) και όροι δόμησης,
β. Παράρτημα Α-2. Τοπογραφικό Οικοπέδου Γ’ Κλάδου ΓΕΝ,
γ. Παράρτημα Α-3. Καταστατικό του Οργανισμού,
δ. Παράρτημα Α-4. Σύμβαση δωρεάς της μετοχής της Κύκλωψ στο Ε.Δ.,
ε. Παράρτημα Α-5. Εξοπλισμός του Πάρκου,
στ. Παράρτημα Α-6. Σύμβαση Υ/Β, τα οποία έχουν ως εξής:
Άρθρο δέκατο τρίτο
Τελικές διατάξεις
Οι διατάξεις του παρόντος είναι ειδικές και υπερισχύουν κάθε άλλης αντίθετης ή διαφορετικής ρύθμισης, χάρτη ή διαγράμματος.
ΚΕΦΑΛΑΙΟ Β’
ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΕΘΝΙΚΗΣ ΑΜΥΝΑΣ
Άρθρο δέκατο τέταρτο
Παράταση ισχύος του πίνακα επιτυχόντων του διαγωνισμού για την πλήρωση κενών θέσεων δικαστικών λειτουργών του Δικαστικού Σώματος των Ενόπλων Δυνάμεων στον βαθμό του Παρέδρου
Η ισχύς του πίνακα επιτυχόντων του διαγωνισμού για την πλήρωση κενών οργανικών θέσεων δικαστικών λειτουργών του Δικαστικού Σώματος των Ενόπλων Δυνάμεων στον βαθμό του Παρέδρου, που προκηρύχθηκε με την υπό στοιχεία Φ. 415/1/9742/Σ. 426/18.1.2018 προκήρυξη (Αριθμός Εγκυκλίου: 1, ΑΔΑ: Ψ5ΛΤ6-ΒΞΩ), παρατείνεται κατά τρία (3) έτη από τη 17η Ιουλίου 2021, μετά από τη λήξη της παράτασης ισχύος του που χορηγήθηκε με το άρθρο 37 του ν. 4609/2019 (Α’ 67). Οι κενές οργανικές θέσεις Παρέδρων του Δικαστικού Σώματος των Ενόπλων Δυνάμεων δύνανται να πληρούνται από τον πίνακα του πρώτου εδαφίου, κατά φθίνουσα σειρά επιτυχίας.
Άρθρο δέκατο πέμπτο
Ορισμός και αναπλήρωση προϊσταμένου Επιθεώρησης Στρατιωτικών Δικαστηρίων, Γραμματειών και Δικαστικών Λειτουργών - Τροποποίηση παρ. 1 άρθρου 136 Κώδικα Δικαστικού Σώματος Ενόπλων Δυνάμεων
Στην παρ. 1 του άρθρου 136 του Κώδικα Δικαστικού Σώματος Ενόπλων Δυνάμεων (ν. 2304/1995, Α’ 83) α) το πρώτο εδάφιο τροποποιείται, προκειμένου να ορισθεί ως προϊστάμενος της Επιθεώρησης ο Β’ Αντιπρόεδρος του Αναθεωρητικού Δικαστηρίου αντί του νεότερου Αντιπροέδρου αυτού, β) προστίθεται δεύτερο εδάφιο και η παρ. 1 διαμορφώνεται ως εξής:
«1. Προϊστάμενος της Επιθεώρησης είναι ο Β’ Αντιπρόεδρος του Αναθεωρητικού Δικαστηρίου. Σε περίπτωση θανάτου, κωλύματος, απουσίας ή αποχώρησης του Β’ Αντιπροέδρου από την Υπηρεσία, αυτός αναπληρώνεται από τον Γ’ Αντιπρόεδρο του Αναθεωρητικού Δικαστηρίου.».
Άρθρο δέκατο έκτο
Σύσταση θέσεων Επιτελάρχη στο Γενικό Επιτελείο Ναυτικού και στο Γενικό Επιτελείο Αεροπορίας - Τροποποίηση παρ. 3 άρθρου 15 ν. 2292/1995
Στην παρ. 3 του άρθρου 15 του ν. 2292/1995 (Α’ 35) αντικαθίσταται η περ. β’, προστίθεται περ. γ’ και η παρ. 3 διαμορφώνεται ως εξής:
«3. α. Η οργάνωση του Γενικού Επιτελείου Στρατού περιλαμβάνει, πέραν του Αρχηγού, τον Υπαρχηγό και τον Επιτελάρχη, οι οποίοι φέρουν τον βαθμό του Αντιστρατήγου και προέρχονται από τα Όπλα του Στρατού Ξηράς. Οι επιμέρους αρμοδιότητές τους καθορίζονται με τον Κανονισμό Οργάνωσης και Λειτουργίας του Γενικού Επιτελείου Στρατού.
β. Το Γενικό Επιτελείο Ναυτικού περιλαμβάνει, πέραν του Αρχηγού, τον Υπαρχηγό και τον Επιτελάρχη, ο οποίος αποκαλείται Αρχιεπιστολέας, και οι οποίοι φέρουν τον βαθμό του Υποναυάρχου Μαχίμου. Οι επιμέρους αρμοδιότητές τους καθορίζονται με τον Κανονισμό Οργάνωσης και Λειτουργίας του Γενικού Επιτελείου Ναυτικού.
γ. Το Γενικό Επιτελείο Αεροπορίας περιλαμβάνει, πέραν του Αρχηγού, τον Υπαρχηγό και τον Επιτελάρχη, οι οποίοι φέρουν τον βαθμό του Υποπτεράρχου Ιπταμένου. Οι επιμέρους αρμοδιότητές τους καθορίζονται με τον Κανονισμό Οργάνωσης και Λειτουργίας του Γενικού Επιτελείου Αεροπορίας.».
Άρθρο δέκατο έβδομο
Αρμοδιότητα έγκρισης της διάθεσης των αεροσκαφών της μοίρας Μεταφοράς Υψηλών Προσώπων της Πολεμικής Αεροπορίας - Τροποποίηση άρθρου 3 ν. 4142/2013
Το δεύτερο εδάφιο του άρθρου 3 του ν. 4142/2013 (Α’ 83) τροποποιείται ως προς το αρμόδιο όργανο για τη χορήγηση της σχετικής έγκρισης και το άρθρο 3 διαμορφώνεται ως εξής:
«Άρθρο 3
Διατίθενται για την κάλυψη των απαιτήσεων μετακίνησης του Προέδρου της Δημοκρατίας, του Πρωθυπουργού και του Υπουργού Εξωτερικών τα αεροσκάφη EMBRAER και GULFSTREAM της μοίρας Μεταφοράς Υψηλών Προσώπων της Πολεμικής Αεροπορίας, μετά από σχετική αίτηση των ως άνω προς το ΓΕΑ. Για τους λοιπούς Υπουργούς τα αεροσκάφη αυτά διατίθενται μόνον εφόσον προκύπτει αιτιολογημένα ότι δεν μπορούν να μετακινηθούν σε εύλογο χρόνο, με άλλες πτήσεις για τον τόπο προορισμού τους προς εκτέλεση κρατικής αποστολής, μετά από σχετική έγκριση του Γενικού Γραμματέα του Πρωθυπουργού ή, στην περίπτωση εφαρμογής της παρ. 3 του άρθρου 23 του ν. 4622/2019 (Α’ 133), του κατά περίπτωση αρμόδιου μέλους της Κυβέρνησης ή Υφυπουργού.».
ΚΕΦΑΛΑΙΟ Γ’
ΕΝΑΡΞΗ ΙΣΧΥΟΣ
Άρθρο δέκατο όγδοο
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 17 Φεβρουαρίου 2023
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
															




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 17 Φεβρουαρίου 2023
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ


