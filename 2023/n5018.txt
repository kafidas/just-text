ΝΟΜΟΣ ΥΠ’ ΑΡΙΘΜ. 5018	
Μέριμνα υπέρ του προσωπικού των Ενόπλων Δυνάμεων, εξορθολογισμός της νομοθεσίας των Ενόπλων Δυνάμεων, οργάνωση της Εθνοφυλακής και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’ ΣΚΟΠΟΣ - ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΜΕΡΟΣ Β’ ΕΙΔΙΚΟΙ ΛΟΓΑΡΙΑΣΜΟΙ ΠΡΟΝΟΙΑΣ ΣΤΡΑΤΟΥ ΞΗΡΑΣ ΚΑΙ ΠΟΛΕΜΙΚΗΣ ΑΕΡΟΠΟΡΙΑΣ, ΡΥΘΜΙΣΕΙΣ Ν.Ι.Μ.Τ.Σ., ΡΥΘΜΙΣΕΙΣ ΓΙΑ ΤΟ ΠΡΟΣΩΠΙΚΟ ΤΩΝ ΕΝΟΠΛΩΝ ΔΥΝΑΜΕΩΝ, ΖΗΤΗΜΑΤΑ ΜΑΚΡΑΣ ΑΝΑΡΡΩΤΙΚΗΣ ΑΔΕΙΑΣ, ΜΕΤΟΧΙΚΩΝ ΤΑΜΕΙΩΝ ΚΑΙ ΘΕΜΑΤΑ ΟΙΚΟΝΟΜΙΚΗΣ ΦΥΣΗΣ
ΚΕΦΑΛΑΙΟ Α’ ΕΙΔΙΚΟΣ ΛΟΓΑΡΙΑΣΜΟΣ ΠΡΟΝΟΙΑΣ ΣΤΡΑΤΟΥ ΞΗΡΑΣ (ΕΛΠΣΞ)
Άρθρο 3 Σύσταση Ειδικού Λογαριασμού Πρόνοιας Στρατού Ξηράς
Άρθρο 4 Σκοπός του ΕΛΠΣΞ
Άρθρο 5 Όργανα διοίκησης του ΕΛΠΣΞ
Άρθρο 6 Πόροι του ΕΛΠΣΞ
Άρθρο 7 Κεφάλαιο του ΕΛΠΣΞ
Άρθρο 8 Διοίκηση, διαχείριση, λογιστική παρακολούθηση και εκπροσώπηση του ΕΛΠΣΞ
ΚΕΦΑΛΑΙΟ Β’ ΕΙΔΙΚΟΣ ΛΟΓΑΡΙΑΣΜΟΣ ΠΡΟΝΟΙΑΣ ΠΟΛΕΜΙΚΗΣ ΑΕΡΟΠΟΡΙΑΣ (ΕΛΠΠΑ)
Άρθρο 9 Σύσταση Ειδικού Λογαριασμού Πρόνοιας Πολεμικής Αεροπορίας
Άρθρο 10 Σκοπός του ΕΛΠΠΑ
Άρθρο 11 Όργανα διοίκησης του ΕΛΠΠΑ
Άρθρο 12 Πόροι του ΕΛΠΠΑ
Άρθρο 13 Κεφάλαιο του ΕΛΠΠΑ
Άρθρο 14 Διοίκηση, διαχείριση, λογιστική παρακολούθηση και εκπροσώπηση του ΕΛΠΠΑ
ΚΕΦΑΛΑΙΟ Γ’ ΡΥΘΜΙΣΕΙΣ ΝΟΣΗΛΕΥΤΙΚΟΥ ΙΔΡΥΜΑΤΟΣ ΜΕΤΟΧΙΚΟΥ ΤΑΜΕΙΟΥ ΣΤΡΑΤΟΥ (Ν.Ι.Μ.Τ.Σ.)
Άρθρο 15 Επέκταση δικαιούχων νοσηλείας στο Ν.Ι.Μ.Τ.Σ. - Αντικατάσταση άρθρου 2 α.ν. 1137/1946
Άρθρο 16 Αντίτιμο για παρεχόμενες υπηρεσίες του Ν.Ι.Μ.Τ.Σ. - Αντικατάσταση άρθρου 14 α.ν. 1137/1946
ΚΕΦΑΛΑΙΟ Δ’	ΡΥΘΜΙΣΕΙΣ ΓΙΑ ΤΟ ΠΡΟΣΩΠΙΚΟ ΤΩΝ ΕΝΟΠΛΩΝ ΔΥΝΑΜΕΩΝ
Άρθρο 17 Μισθολογική αποκατάσταση κατηγοριών πολιτικών υπαλλήλων
Άρθρο 18 Ημέρες εκτός έδρας προσωπικού κατηγορίας ΔΕ Τεχνικών Οπλικών Συστημάτων και Πυρομαχικών, ειδικοτήτων Ναρκαλιευτών και Ναρκαλιευτών/Ειδικών EOD - C/IED - Τροποποίηση άρθρου 2 ν. 4336/2015
Άρθρο 19 Στρατιωτικές Λέσχες Στρατού Ξηράς - Τροποποίηση άρθρου 19 ν. 4361/2016
Άρθρο 20 Κατάργηση συνδρομής εν αποστρατεία στρατιωτικών υπέρ Στρατιωτικών Λεσχών
Άρθρο 21 Παροχή υπηρεσιών υγείας στα στελέχη των Ενόπλων Δυνάμεων και στα μέλη των οικογενειών τους από τον Ε.Ο.Π.Υ.Υ.
ΚΕΦΑΛΑΙΟ Ε’ ΖΗΤΗΜΑΤΑ ΜΑΚΡΑΣ ΑΝΑΡΡΩΤΙΚΗΣ ΑΔΕΙΑΣ ΠΡΟΣΩΠΙΚΟΥ ΤΩΝ ΕΝΟΠΛΩΝ ΔΥΝΑΜΕΩΝ
Άρθρο 22 Λήξη πρώτης μακράς αναρρωτικής άδειας - Τροποποίηση άρθρου 24 ν.δ. 1400/1973
Άρθρο 23 Λήξη δεύτερης ή τρίτης μακράς αναρρωτικής άδειας - Τροποποίηση άρθρου 25 ν.δ. 1400/1973
Άρθρο 24 Διαγραφή αποστρατευόμενων - Τροποποίηση άρθρου 36 ν.δ. 1400/1973
Άρθρο 25 Ανακαλούμενοι στην ενέργεια αξιωματικοί για λόγους υγείας - Τροποποίηση άρθρου 66 ν.δ. 1400/1973
ΚΕΦΑΛΑΙΟ ΣΤ’ ΑΝΑΓΝΩΡΙΣΗ ΧΡΟΝΟΥ ΜΕΤΟΧΙΚΗΣ ΣΧΕΣΗΣ, ΒΟΗΘΗΜΑΤΑ, ΜΕΡΙΣΜΑΤΑ, ΚΡΑΤΗΣΕΙΣ ΚΑΙ ΔΙΟΙΚΗΣΗ ΜΕΤΟΧΙΚΩΝ ΤΑΜΕΙΩΝ
Άρθρο 26 Αναγνώριση χρόνου μετοχικής σχέσης των εθελοντών μακράς θητείας
Άρθρο 27 Βοήθημα λόγω θανάτου εν αποστρατεία μετόχων του ΜΤΝ - Αντικατάσταση άρθρου 79 π.δ. 21ης/31ης.10.1932
Άρθρο 28 Καθορισμός μεριδίων μερισματούχων - Προσθήκη άρθρου 23Α στο π.δ. της 10ης Μαΐου/20ής Ιουλίου 1926
Άρθρο 29 Αναπροσαρμογή μεριδίων μερισματούχων Μετοχικού Ταμείου Στρατού -Τροποποίηση άρθρου 1 ν. 1106/1980
Άρθρο 30 Καταβολή έκτακτου μερίσματος στους μερισματούχους Μετοχικού Ταμείου Στρατού - Προσθήκη παρ. 3 στο άρθρο 1 του α.ν. 559 της 24ης/27ης Μαρτίου 1937
Άρθρο 31 Παροχές λόγω θανάτου μετόχου Ταμείου Αλληλοβοήθειας - Αντικατάσταση άρθρου 15 ν.δ. 398/1974
Άρθρο 32 Δικαιούχοι παροχών λόγω θανάτου μετόχου Ειδικού Λογαριασμού Χρηματικής Αρωγής Οικογενειών Στρατιωτικών (ΕΛΧΑΟΣ) - Τροποποίηση παρ. 1 άρθρου 3
ν. 354/1976
Άρθρο 33 Κατ’ εξαίρεση καταβολή μερίσματος από το ΜΤΣ σε δικαιούχους στρατιωτικής σύνταξης για λόγους υγείας - Τροποποίηση παρ. 10 άρθρου 1 ν.δ. 4198/1961
Άρθρο 34 Κατάργηση μειώσεων ν. 4093/2012 για τα Μετοχικά Ταμεία Στρατού, Ναυτικού και Αεροπορίας και τους οικείους Ειδικούς Κλάδους
Άρθρο 35 Αναπροσαρμογή καταβαλλόμενου ποσού στο Μετοχικό Ταμείο Στρατού λόγω τέλεσης γάμου
Άρθρο 36 Κρατήσεις υπέρ Μετοχικού Ταμείου Ναυτικού - Τροποποίηση άρθρου 55 π.δ. 21ης/31ης.10.1932
Άρθρο 37 Κράτηση λόγω εγγραφής γάμου υπέρ Μετοχικού Ταμείου Ναυτικού - Προσθήκη άρθρου 55Α στο π.δ. 21ης/31ης.10.1932
Άρθρο 38 Διάθεση πόρων από κρατήσεις υπέρ Μετοχικού Ταμείου Ναυτικού για τα νοσοκομεία του Πολεμικού Ναυτικού
Άρθρο 39 Εκπόνηση αναλογιστικών μελετών από τα Μετοχικά Ταμεία Στρατού, Ναυτικού και Αεροπορίας
Άρθρο 40 Σύνθεση Διοικητικού Συμβουλίου Μετοχικού Ταμείου Στρατού - Τροποποίηση άρθρου 1 ν.δ. 2554/1953
ΚΕΦΑΛΑΙΟ Ζ’ ΘΕΜΑΤΑ ΟΙΚΟΝΟΜΙΚΗΣ ΦΥΣΗΣ
Άρθρο 41 Επανακαθορισμός επιτοκίου προκαταβολών έναντι εφάπαξ βοηθήματος - Τροποποίηση άρθρου 18 ν.δ. 398/1974
Άρθρο 42 Χρηματικά Εντάλματα Προπληρωμής (ΧΕΠ) για προμήθειες υλικών μέσω στρατιωτικών πωλήσεων εξωτερικού - Προσθήκη άρθρου 36Α στο ν.δ. 721/1970
Άρθρο 43 Κατανομή εισφοράς υπέρ σωματείων και ενώσεων αναπήρων και θυμάτων πολέμου - Τροποποίηση άρθρου 33 ν.δ. 1044/1971
Άρθρο 44 Τρόπος και διαδικασία αξιοποίησης ακίνητης περιουσίας Ενόπλων Δυνάμεων - Τροποποίηση άρθρου 11 ν. 4407/2016
Άρθρο 45 Αξιοποίηση ακινήτων από φορείς του δημόσιου τομέα, νομικά πρόσωπα δημοσίου δικαίου, φορείς της τοπικής αυτοδιοίκησης και αθλητικά σωματεία - Τροποποίηση άρθρου 13 ν. 4407/2016
ΜΕΡΟΣ Γ’ ΖΗΤΗΜΑΤΑ ΣΤΑΔΙΟΔΡΟΜΙΑΣ ΚΑΙ ΕΞΕΛΙΞΗΣ ΣΤΕΛΕΧΩΝ
Άρθρο 46 Αποστρατευτικός βαθμός εθελοντών μακράς θητείας - Τροποποίηση παρ. 4 και 6 άρθρου 13 ν. 1848/1989
Άρθρο 47 Ένταξη αξιωματικών σε ειδικότητα του υγειονομικού σώματος - Αντικατάσταση άρθρου 26 ν. 1911/1990
Άρθρο 48 Προαγωγή αξιωματικών - ανθυπασπιστών πολεμικής διαθεσιμότητας, νικητών παγκοσμίων στρατιωτικών αγώνων - Τροποποίηση άρθρου 12 ν. 3648/2008
Άρθρο 49 Ζητήματα μεταθέσεων στελεχών - Προσθήκη παρ. 8 στο άρθρο 5 του ν. 3883/2010
Άρθρο 50 Προαγωγές ανώτατων αξιωματικών - Τροποποίηση άρθρου 26 ν. 3883/2010
Άρθρο 51 Κρίσεις αξιωματικών που τίθενται Εκτός Οργανικών Θέσεων - Τροποποίηση άρθρου 34 ν. 3883/2010
Άρθρο 52 Ρύθμιση θεμάτων κρίσεων και προαγωγών αξιωματικών εξ Ανωτέρων Στρατιωτικών Σχολών Υπαξιωματικών και μονιμοποιηθέντων εθελοντών - μονιμοποιηθεισών εθελοντριών - Τροποποίηση άρθρου 37 ν. 4494/2017
Άρθρο 53 Ρύθμιση θεμάτων αξιωματικών - διακεκριμένων αθλητών του Στρατού Ξηράς
ΜΕΡΟΣ Δ’ ΡΥΘΜΙΣΕΙΣ ΘΕΜΑΤΩΝ ΣΤΡΑΤΟΛΟΓΙΚΗΣ ΦΥΣΗΣ
Άρθρο 54 Μεταφορά στρατευσίμων από έναν κλάδο σε άλλο - Τροποποίηση άρθρου 12 ν. 3421/2005
Άρθρο 55 Απαλλαγή από την υποχρέωση στρατεύσιμης στρατιωτικής υποχρέωσης - Τροποποίηση περ. δ’ παρ. 1 άρθρου 13 ν. 3421/2005
Άρθρο 56 Συγκρότηση επιτροπής διαπρεπόντων επιστημόνων - Τροποποίηση άρθρου 19 ν. 3421/2005
Άρθρο 57 Αναβολή κατάταξης για απόκτηση ναυτικής ικανότητας - Τροποποίηση άρθρου 21 ν. 3421/2005
Άρθρο 58 Κλήση στρατευσίμων για κατάταξη με χρήση ηλεκτρονικών μεθόδων και δικτυακών υποδομών - Τροποποίηση παρ. 1 άρθρου 31 ν. 3421/2005
Άρθρο 59 Αδυναμία μετακίνησης για κατάταξη στρατευσίμων, εφέδρων και ανυπότακτων, για λόγους υγείας - Τροποποίηση άρθρου 37 ν. 3421/2005
Άρθρο 60 Εγγραφή στις μηχανογραφικές εφαρμογές εφεδρείας - Αντικατάσταση παρ. 6 και 7 άρθρου 49 ν. 3421/2005
ΜΕΡΟΣ Ε’ ΕΘΝΟΦΥΛΑΚΗ
Άρθρο 61 Σκοπός - Οργάνωση - Αποστολή Εθνοφυλακής
Άρθρο 62 Στελέχωση Εθνοφυλακής - Εκπαίδευση προσωπικού
Άρθρο 63 Εθνοφύλακες ως στρατιωτικοί σε ενέργεια
Άρθρο 64 Καθήκοντα, υποχρεώσεις και ευθύνη Εθνοφυλάκων
Άρθρο 65 Δικαιώματα Εθνοφυλάκων
Άρθρο 66 Κυρώσεις - Διαδικασία επιβολής κυρώσεων
Άρθρο 67 Πολιτικό προσωπικό
ΜΕΡΟΣ ΣΤ’ ΛΟΙΠΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΕΘΝΙΚΗΣ ΑΜΥΝΑΣ
Άρθρο 68 Σύσταση αυτοτελούς Γραφείου Υπεύθυνου Προστασίας Δεδομένων Προσωπικού Χαρακτήρα στο Υπουργείο Εθνικής Άμυνας - Τροποποίηση άρθρου 72 ν. 3433/2006
Άρθρο 69 Κατανομή ειδικών κατηγοριών μαθητών ΣΣΑΣ - Τροποποίηση παρ. 5 άρθρου 21 ν.δ. 562/1970
Άρθρο 70 Κατανομή ειδικών κατηγοριών μαθητών ΣΑΝ - Τροποποίηση άρθρου 2 ν.δ. 1032/1971
Άρθρο 71 Ανώτατο όριο ηλικίας πρόσληψης ωρομίσθιου διδακτικού προσωπικού στις Σχολές και τα Κέντρα Εκπαίδευσης των Ενόπλων Δυνάμεων
Άρθρο 72 Στελέχωση θέσεων Πολεμικού Μουσείου - Αντικατάσταση άρθρου 7 ν.δ. 132/1969
Άρθρο 73 Μετονομασία Σχολών Πολέμου Πολεμικού Ναυτικού και Πολεμικής Αεροπορίας - Τροποποίηση άρθρου 25 ν. 4609/2019
Άρθρο 74 Σύσταση νομοπαρασκευαστικής επιτροπής για την εφαρμογή της παρ. 5 του άρθρου 96 του Συντάγματος
Άρθρο 75 Ρυθμίσεις για τη ναυπήγηση του Ταχέος Περιπολικού Κατευθυνόμενων Βλημάτων (ΤΠΚ) υπ’ αρ. 7
(ΥΠΟΠΛΟΙΑΡΧΟΣ BΛΑΧΑΚΟΣ) και για την κάλυψη επισκευαστικών αναγκών των λοιπών ΤΠΚ τ. ΡΟΥΣΣΕΝ του Πολεμικού Ναυτικού - Προσθήκη παρ. 19A στο στοιχείο Α’
του άρθρου 32 ν. 4361/2016
Άρθρο 76 Προσαύξηση του επιδόματος ιδιαίτερων συνθηκών εργασίας για τα πληρώματα των πολεμικών πλοίων που βρίσκονται σε αποστολή και για το προσωπικό των Ενόπλων Δυνάμεων που εκτελεί ειδική αποστολή -Τροποποίηση παρ. Β’ άρθρου 127 ν. 4472/2017
Άρθρο 77 Διακρίσεις και ειδικότητες αξιωματικών - Τροποποίηση παρ. 2 και 3 άρθρου 3 ν. 3883/2010
Άρθρο 78 Εισηγητές σε συμβούλια κρίσεων - Τροποποίηση υποπερ. (1) περ. β’ παρ. 1 άρθρου 18 ν. 3883/2010
Άρθρο 79 Καταληκτικός και αποστρατευτικός βαθμός αξιωματικών - Τροποποίηση υποπερ. (5) περ. β’, υποπερ. (3), (4), (5) περ. γ’ άρθρου 23 και περ. δ’ παρ. 1 άρθρου 32 ν. 3883/2010
Άρθρο 80 Αρχαιότητα αξιωματικών - Τροποποίηση παρ. 13Α άρθρου 36 ν. 3883/2010
Άρθρο 81 Επετηρίδα αξιωματικών Ειδικών Επιστημόνων - Τροποποίηση παρ. 3 και 4 άρθρου 39 ν. 3883/2010
Άρθρο 82 Μετονομασία Επιτροπών Απαλλαγών σε Στρατιωτικές Υγειονομικές Επιτροπές
Άρθρο 83 Μεταβατικές διατάξεις
ΜΕΡΟΣ Ζ’ ΕΠΕΙΓΟΥΣΕΣ ΡΥΘΜΙΣΕΙΣ ΥΠΟΥΡΓΕΙΩΝ ΠΡΟΣΤΑΣΙΑΣ ΤΟΥ ΠΟΛΙΤΗ, ΚΛΙΜΑΤΙΚΗΣ ΚΡΙΣΗΣ ΚΑΙ ΠΟΛΙΤΙΚΗΣ ΠΡΟΣΤΑΣΙΑΣ ΚΑΙ ΕΡΓΑΣΙΑΣ ΚΑΙ ΚΟΙΝΩΝΙΚΩΝ ΥΠΟΘΕΣΕΩΝ
Άρθρο 84 Ειδικός Λογαριασμός του Τομέα Πρόνοιας Αστυνομικών (Τ.Π.ΑΣ.) του Ταμείου Πρόνοιας Απασχολούμενων στα Σώματα Ασφαλείας (ΤΑ.Π.Α.Σ.Α.) - Τροποποίηση άρθρων 1, 3, 4 και 6 ν. 826/1978
Άρθρο 85 Συνταξιοδοτικές ρυθμίσεις για το ένστολο προσωπικό της Ελληνικής Αστυνομίας
Άρθρο 86 Αποστρατεία του πυροσβεστικού προσωπικού του Πυροσβεστικού Σώματος - Τροποποίηση παρ. 2 άρθρου 110 ν. 4662/2020
Άρθρο 87 Προαγωγές Αξιωματικών του Πυροσβεστικού Σώματος ανεξάρτητα από την ύπαρξη κενών θέσεων - Τροποποίηση παρ. 3 άρθρου 135 ν. 4662/2020
Άρθρο 88 Ταχεία απονομή επικουρικών συντάξεων - Τροποποίηση παρ. 4 άρθρου 48 ν. 4921/2022
Άρθρο 89 Προκαταβολή επικουρικής σύνταξης
Άρθρο 90 Χορήγηση και παράταση ασφαλιστικής ικανότητας 2023-2024
Άρθρο 91 Ενσωμάτωση διόρθωσης της Οδηγίας (ΕΕ) 2019/1158 του Ευρωπαϊκού Κοινοβουλίου και του Συμβουλίου, της 20ής Ιουνίου 2019, σχετικά με την ισορροπία μεταξύ επαγγελματικής και ιδιωτικής ζωής για τους γονείς και τους φροντιστές και την κατάργηση της Οδηγίας 2010/18/ΕΕ του Συμβουλίου - Τροποποίηση περ. α) και γ) άρθρου 219 Κώδικα Ατομικού Εργατικού Δικαίου και περ. α) και γ) άρθρου 26
ν. 4808/2021
Άρθρο 92 Επίδομα εορτών Πάσχα 2023 εργαζομένων σε αναστολή σύμβασης εργασίας σε κλάδο γουνοποιΐας
Άρθρο 93 Άδεια πενθούντων γονέων - Προσθήκη άρθρου 236Α στον Κώδικα Ατομικού Εργατικού Δικαίου
Άρθρο 94 Εξυγίανση προνοιακών φορέων - Τροποποίηση παρ. 11 άρθρου 55 ν. 4262/2014
ΜΕΡΟΣ Η’ ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 95 Εξουσιοδοτικές διατάξεις
Άρθρο 96 Μεταβατικές διατάξεις
Άρθρο 97 Καταργούμενες διατάξεις
ΜΕΡΟΣ Θ’ ΕΝΑΡΞΗ ΙΣΧΥΟΣ
Άρθρο 98 Έναρξη ισχύος
ΜΕΡΟΣ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος είναι η ενίσχυση της μέριμνας υπέρ του προσωπικού των Ενόπλων Δυνάμεων, η επίλυση ζητημάτων που έχουν ανακύψει κατά την εφαρμογή της υφιστάμενης νομοθεσίας λόγω ερμηνευτικών δυσχερειών και παρωχημένων ρυθμίσεων, ο εξορθολογισμός στρατολογικών διατάξεων και η αναβάθμιση του θεσμού της Εθνοφυλακής προκειμένου να καταστεί αποτελεσματικότερος και να συμβάλλει στην αμυντική θωράκιση της χώρας.
Άρθρο 2
Αντικείμενο
Αντικείμενο του παρόντος είναι:
α) η λήψη μέτρων μέριμνας για το προσωπικό, η ρύθμιση οικονομικών και διοικητικών ζητημάτων των Μετοχικών Ταμείων και η αξιοποίηση της ακίνητης περιουσίας των Ενόπλων Δυνάμεων,
β) η ρύθμιση ζητημάτων σταδιοδρομίας και εξέλιξης στελεχών των Ενόπλων Δυνάμεων,
γ) η ρύθμιση ζητημάτων στρατολογικής φύσης,
δ) η επικαιροποίηση του νομικού πλαισίου για την Εθνοφυλακή,
ε) η αντιμετώπιση ειδικότερων ζητημάτων αρμοδιότητας του Υπουργείου Εθνικής Άμυνας, όπως η σύσταση Γραφείου Υπευθύνου Προστασίας Δεδομένων Προσωπικού Χαρακτήρα, θέματα στρατιωτικών σχολών, καθώς επίσης και η σύσταση νομοπαρασκευαστικής επιτροπής για την αντικατάσταση διατάξεων του Κώδικα Δικαστικού Σώματος των Ενόπλων Δυνάμεων και του Στρατιωτικού Ποινικού Κώδικα.
ΜΕΡΟΣ Β’
ΕΙΔΙΚΟΙ ΛΟΓΑΡΙΑΣΜΟΙ ΠΡΟΝΟΙΑΣ ΣΤΡΑΤΟΥ ΞΗΡΑΣ ΚΑΙ ΠΟΛΕΜΙΚΗΣ ΑΕΡΟΠΟΡΙΑΣ, ΡΥΘΜΙΣΕΙΣ Ν.Ι.Μ.Τ.Σ., ΡΥΘΜΙΣΕΙΣ ΓΙΑ ΤΟ ΠΡΟΣΩΠΙΚΟ ΤΩΝ ΕΝΟΠΛΩΝ ΔΥΝΑΜΕΩΝ, ΖΗΤΗΜΑΤΑ ΜΑΚΡΑΣ ΑΝΑΡΡΩΤΙΚΗΣ ΑΔΕΙΑΣ, ΜΕΤΟΧΙΚΩΝ ΤΑΜΕΙΩΝ ΚΑΙ ΘΕΜΑΤΑ ΟΙΚΟΝΟΜΙΚΗΣ ΦΥΣΗΣ
ΚΕΦΑΛΑΙΟ Α’
ΕΙΔΙΚΟΣ ΛΟΓΑΡΙΑΣΜΟΣ ΠΡΟΝΟΙΑΣ ΣΤΡΑΤΟΥ ΞΗΡΑΣ (ΕΛΠΣΞ)
Άρθρο 3
Σύσταση Ειδικού Λογαριασμού Πρόνοιας Στρατού Ξηράς
Στο Μετοχικό Ταμείο Στρατού (ΜΤΣ) συστήνεται Ειδικός Λογαριασμός Πρόνοιας Στρατού Ξηράς (ΕΛΠΣΞ) με έδρα τις εγκαταστάσεις του ΜΤΣ, ο οποίος τελεί υπό την εποπτεία του Υπουργείου Εθνικής Άμυνας δια του Γενικού Επιτελείου Στρατού.
Άρθρο 4
Σκοπός του ΕΛΠΣΞ
Σκοπός του ΕΛΠΣΞ είναι η οργάνωση και ενάσκηση της αλληλοβοήθειας στο εν ενεργεία στρατιωτικό προσωπικό του Στρατού Ξηράς και των Κοινών Σωμάτων, καθώς και στα μέλη των οικογενειών τους, με την παροχή βοηθήματος για δαπάνες που δεν αναγνωρίζει το Δημόσιο κατ’ εφαρμογή του π.δ. 432/1983 (Α’ 162), καθώς και συμπληρωματικού βοηθήματος για δαπάνες που αναγνωρίζει το Δημόσιο, ως εξής:
α) δαπάνες υγειονομικής περίθαλψης,
β) δαπάνη εξόδων κηδείας,
γ) έκτακτα οικονομικά βοηθήματα για κάλυψη αναγκών υγείας,
δ) δαπάνη εξόδων παιδικών κατασκηνώσεων,
ε) δαπάνη εξόδων δικηγορικής αμοιβής, μόνο για τα άμεσα ασφαλισμένα μέλη και μόνο για τις υποθέσεις, που σχετίζονται με την εκτέλεση των υπηρεσιακών τους καθηκόντων, υπό την προϋπόθεση ότι αντίδικος δεν είναι οι Ένοπλες Δυνάμεις ή μέλος της οικογένειας του αιτούντος και μόνο κατά το μέρος που δεν έχουν ήδη αποζημιωθεί από το Δημόσιο και
στ) άτοκα δάνεια για έκτακτες ανάγκες.
Άρθρο 5
Όργανα διοίκησης του ΕΛΠΣΞ
Ο ΕΛΠΣΞ διοικείται από το Διοικητικό Συμβούλιο του ΜΤΣ, εξαιρουμένων των μελών που προέρχονται από την Ελληνική Αστυνομία και την Ένωση Αποστράτων Αξιωματικών Στρατού (ΕΑΑΣ). Η εκτελεστική του διοίκηση ασκείται από τον Γενικό Διευθυντή του ΜΤΣ.
Άρθρο 6
Πόροι του ΕΛΠΣΞ
1. Ως πόροι του ΕΛΠΣΞ καθορίζονται οι εξής:
α) μηνιαία εισφορά του εν ενεργεία στρατιωτικού προσωπικού του Στρατού Ξηράς και των Κοινών Σωμάτων, η οποία ορίζεται σε ποσοστό μηδέν κόμμα τρία τοις εκατό (0,3%) επί του εκάστοτε μισθολογικού κλιμακίου,
β) κρατήσεις ποσοστού έως τρία τοις εκατό (3%) επί της καταβαλλόμενης ημερήσιας αποζημίωσης εξωτερικού, καθώς και επί του επιδόματος αλλοδαπής, συμπεριλαμβανομένων των προβλεπόμενων προσαυξήσεων, των στρατιωτικών του Στρατού Ξηράς και των Κοινών Σωμάτων,
γ) τόκοι από τη διαχείριση των χρηματικών διαθεσίμων του ειδικού λογαριασμού και έσοδα από διάφορες επενδύσεις του και
δ) δωρεές, κληρονομιές, κληροδοτήματα και κάθε άλλη, από χαριστική πράξη, παροχή στο ΜΤΣ που λαμβάνει χώρα προς ενίσχυση του ΕΛΠΣΞ.
2. Οι εισφορές και οι κρατήσεις της παρ. 1 δεν επιστρέφονται.
Άρθρο 7
Κεφάλαιο του ΕΛΠΣΞ
1. Για την κάλυψη έκτακτων και απρόβλεπτων αναγκών τηρείται αποθεματικό κεφάλαιο, το οποίο σχηματίζεται από την παρακράτηση ποσοστού τουλάχιστον πέντε τοις εκατό (5%) επί των ετήσιων καθαρών εσόδων του ΕΛΠΣΞ και το οποίο δεν υπερβαίνει το ένα τέταρτο (1/4) των ετήσιων καθαρών εσόδων του.
2. Το προς διανομή ποσό δεν είναι ανώτερο του συνόλου των ετήσιων καθαρών εσόδων του ΕΛΠΣΞ, με την επιφύλαξη της απόφασης που εκδίδεται κατ’ εξουσιοδότηση της παρ. 5 του άρθρου 95.
Άρθρο 8
Διοίκηση, διαχείριση, λογιστική παρακολούθηση και εκπροσώπηση του ΕΛΠΣΞ
1. Το Διοικητικό Συμβούλιο του ΜΤΣ, στο πλαίσιο των αρμοδιοτήτων του ως οργάνου διοίκησης του ΕΛΠΣΞ:
α) αποφασίζει για κάθε θέμα που αφορά στα έσοδα και έξοδα του ΕΛΠΣΞ και διασφαλίζει τα συμφέροντα και την εκπλήρωση του σκοπού του και
β) αποφασίζει για τον προϋπολογισμό, τον απολογισμό και τον ισολογισμό του ΕΛΠΣΞ, οι οποίοι προωθούνται για τις περαιτέρω απαιτούμενες εγκρίσεις με τον προϋπολογισμό, απολογισμό και ισολογισμό του ΜΤΣ, σύμφωνα με τα άρθρα 4 και 30 του ν.δ. 496/1974 (Α’ 204).
2. Η διαχείριση και η λογιστική παρακολούθηση του ΕΛΠΣΞ ασκούνται από το ΜΤΣ.
3. Οι προϋπολογισμοί, οι απολογισμοί και οι ισολογισμοί του ΕΛΠΣΞ εγκρίνονται από τον Υπουργό Εθνικής Άμυνας.
4. Ο ΕΛΠΣΞ εκπροσωπείται ενώπιον των δικαστηρίων και κάθε άλλης αρχής από τον Γενικό Διευθυντή του ΜΤΣ ή άλλο μέλος του Διοικητικού Συμβουλίου του ΜΤΣ, μετά από έγκριση του τελευταίου.
5. Το ΜΤΣ μεριμνά για το άνοιγμα τραπεζικού λογαριασμού του ΕΛΠΣΞ στην Τράπεζα της Ελλάδος.
ΚΕΦΑΛΑΙΟ Β’
ΕΙΔΙΚΟΣ ΛΟΓΑΡΙΑΣΜΟΣ ΠΡΟΝΟΙΑΣ ΠΟΛΕΜΙΚΗΣ ΑΕΡΟΠΟΡΙΑΣ (ΕΛΠΠΑ)
Άρθρο 9
Σύσταση Ειδικού Λογαριασμού Πρόνοιας Πολεμικής Αεροπορίας
Στο Μετοχικό Ταμείο Αεροπορίας (ΜΤΑ) συστήνεται Ειδικός Λογαριασμός Πρόνοιας Πολεμικής Αεροπορίας (ΕΛΠΠΑ) με έδρα τις εγκαταστάσεις του ΜΤΑ, ο οποίος τελεί υπό την εποπτεία του Υπουργείου Εθνικής Άμυνας δια του Γενικού Επιτελείου Αεροπορίας.
Άρθρο 10
Σκοπός του ΕΛΠΠΑ
Σκοπός του ΕΛΠΠΑ είναι η οργάνωση και η ενάσκηση της αλληλοβοήθειας στο εν ενεργεία στρατιωτικό προσωπικό της Πολεμικής Αεροπορίας, καθώς και στα μέλη των οικογενειών τους, με την παροχή βοηθήματος για δαπάνες που δεν αναγνωρίζει το Δημόσιο κατ’ εφαρμογή του π.δ. 432/1983 (Α’ 162), καθώς και συμπληρωματικού βοηθήματος για δαπάνες που αναγνωρίζει το Δημόσιο, ως εξής:
α) δαπάνες υγειονομικής περίθαλψης,
β) δαπάνη εξόδων κηδείας,
γ) έκτακτα οικονομικά βοηθήματα για κάλυψη αναγκών υγείας,
δ) δαπάνη εξόδων παιδικών κατασκηνώσεων,
ε) δαπάνη εξόδων δικηγορικής αμοιβής, μόνο για τα άμεσα ασφαλισμένα μέλη και μόνο για τις υποθέσεις, που σχετίζονται με την εκτέλεση των υπηρεσιακών τους καθηκόντων, υπό την προϋπόθεση ότι αντίδικος δεν είναι οι Ένοπλες Δυνάμεις ή μέλος της οικογένειας του αιτούντος και μόνο κατά το μέρος που δεν έχουν ήδη αποζημιωθεί από το Δημόσιο και
στ) άτοκα δάνεια για έκτακτες ανάγκες.
Άρθρο 11
Όργανα διοίκησης του ΕΛΠΠΑ
Ο ΕΛΠΠΑ διοικείται από το Διοικητικό Συμβούλιο του ΜΤΑ, εξαιρουμένων των μελών που προέρχονται από την Ένωση Αποστράτων Αξιωματικών Αεροπορίας (ΕΑΑΑ). Η εκτελεστική του διοίκηση ασκείται από τον Γενικό Διευθυντή του ΜΤΑ.
Άρθρο 12
Πόροι του ΕΛΠΠΑ
1. Ως πόροι του ΕΛΠΠΑ καθορίζονται οι εξής:
α) μηνιαία εισφορά του εν ενεργεία στρατιωτικού προσωπικού της Πολεμικής Αεροπορίας, η οποία ορίζεται σε ποσοστό μηδέν κόμμα τρία τοις εκατό (0,3%) επί του εκάστοτε μισθολογικού κλιμακίου,
β) κρατήσεις ποσοστού έως τρία τοις εκατό (3%) επί της καταβαλλόμενης ημερήσιας αποζημίωσης εξωτερικού, καθώς και επί του επιδόματος αλλοδαπής, συμπεριλαμβανομένων των προβλεπόμενων προσαυξήσεων, των στρατιωτικών της Πολεμικής Αεροπορίας,
γ) τόκοι από τη διαχείριση των χρηματικών διαθεσίμων του ειδικού λογαριασμού και έσοδα από διάφορες επενδύσεις του και
δ) δωρεές, κληρονομιές, κληροδοτήματα και κάθε άλλη, από χαριστική πράξη, παροχή στο ΜΤΑ που λαμβάνει χώρα προς ενίσχυση του ΕΛΠΠΑ.
2. Οι εισφορές και οι κρατήσεις της παρ. 1 δεν επιστρέφονται.
Άρθρο 13
Κεφάλαιο του ΕΛΠΠΑ
1. Για την κάλυψη έκτακτων και απρόβλεπτων αναγκών τηρείται αποθεματικό κεφάλαιο, το οποίο σχηματίζεται από την παρακράτηση ποσοστού τουλάχιστον πέντε τοις εκατό (5%) επί των ετήσιων καθαρών εσόδων του ΕΛΠΠΑ και το οποίο δεν υπερβαίνει το ένα τέταρτο (1/4) των ετήσιων καθαρών εσόδων του.
2. Το προς διανομή ποσό δεν είναι ανώτερο του συνόλου των ετήσιων καθαρών εσόδων του ΕΛΠΠΑ, με την επιφύλαξη της απόφασης που εκδίδεται κατ’ εξουσιοδότηση της παρ. 10 του άρθρου 95.
Άρθρο 14
Διοίκηση, διαχείριση, λογιστική παρακολούθηση και εκπροσώπηση του ΕΛΠΠΑ
1. Ο ΕΛΠΠΑ διοικείται από το Διοικητικό Συμβούλιο του ΜΤΑ, το οποίο, στο πλαίσιο των αρμοδιοτήτων του:
α) αποφασίζει για κάθε θέμα που αφορά στα έσοδα και έξοδα του ΕΛΠΠΑ και διασφαλίζει τα συμφέροντα και την εκπλήρωση του σκοπού του και
β) αποφασίζει για τον προϋπολογισμό, τον απολογισμό και τον ισολογισμό του ΕΛΠΠΑ, οι οποίοι προωθούνται για τις περαιτέρω απαιτούμενες εγκρίσεις με τον προϋπολογισμό, απολογισμό και ισολογισμό του ΜΤΑ, σύμφωνα με τα άρθρα 4 και 30 του ν.δ. 496/1974 (Α’ 204).
2. Η διαχείριση και η λογιστική παρακολούθηση του ΕΛΠΠΑ ασκούνται από το ΜΤΑ.
3. Οι προϋπολογισμοί, οι απολογισμοί και οι ισολογισμοί του ΕΛΠΠΑ εγκρίνονται από τον Υπουργό Εθνικής Άμυνας.
4. Ο ΕΛΠΠΑ εκπροσωπείται ενώπιον των δικαστηρίων και κάθε άλλης αρχής από τον Γενικό Διευθυντή του ΜΤΑ ή άλλο μέλος του Διοικητικού Συμβουλίου του ΜΤΑ, μετά από έγκριση του τελευταίου.
5. Το ΜΤΑ μεριμνά για το άνοιγμα τραπεζικού λογαριασμού του ΕΛΠΠΑ στην Τράπεζα της Ελλάδος.
ΚΕΦΑΛΑΙΟ Γ’
ΡΥΘΜΙΣΕΙΣ ΝΟΣΗΛΕΥΤΙΚΟΥ ΙΔΡΥΜΑΤΟΣ ΜΕΤΟΧΙΚΟΥ ΤΑΜΕΙΟΥ ΣΤΡΑΤΟΥ (Ν.Ι.Μ.Τ.Σ.)
Άρθρο 15
Επέκταση δικαιούχων νοσηλείας στο Ν.Ι.Μ.Τ.Σ. - Αντικατάσταση άρθρου 2 α.ν. 1137/1946
Το άρθρο 2 του α.ν. 1137/1946 (Α’ 113) αντικαθίσταται ως εξής:
«Άρθρο 2
Σκοπός - Δικαιούμενοι νοσηλείας στο Ν.Ι.Μ.Τ.Σ.
1. Σκοπός του Νοσηλευτικού Ιδρύματος Μετοχικού Ταμείου Στρατού (Ν.Ι.Μ.Τ.Σ.) είναι η παροχή νοσηλευτικής περίθαλψης, θεραπείας, εργαστηριακών εξετάσεων, χειρουργικών επεμβάσεων και ιατρικής γενικά φροντίδας επί ανάλογης αμοιβής, στους μετόχους και μερισματούχους του Μετοχικού Ταμείου Στρατού (Μ.Τ.Σ.), τους μερισματούχους του Μετοχικού Ταμείου Αεροπορίας (Μ.Τ.Α.), το μόνιμο προσωπικό του Μ.Τ.Σ. και του Ιδρύματος, καθώς και τα μέλη των οικογενειών τους.
2. Τα πρόσωπα που δικαιούνται νοσηλείας στο Ν.Ι.Μ.Τ.Σ. είναι τα εξής:
α) εν ενεργεία στελέχη του Στρατού Ξηράς, των Κοινών Σωμάτων των Ενόπλων Δυνάμεων και της Ελληνικής Αστυνομίας, υπό την προϋπόθεση της διατήρησης της ιδιότητας του μετόχου του Μετοχικού Ταμείου Στρατού (Μ.Τ.Σ.) και της καταβολής της μηνιαίας εισφοράς που προβλέπεται στο άρθρο 10,
β) εν αποστρατεία στελέχη του Στρατού Ξηράς, της Πολεμικής Αεροπορίας, των Κοινών Σωμάτων των Ενόπλων Δυνάμεων και της Ελληνικής Αστυνομίας, υπό την προϋπόθεση της διατήρησης της ιδιότητας του μερισματούχου των Μετοχικών Ταμείων Στρατού και Αεροπορίας, κατά περίπτωση, καθώς και της καταβολής της μηνιαίας εισφοράς που προβλέπεται στο άρθρο 10,
γ) το μόνιμο προσωπικό του Μ.Τ.Σ. και του Ν.Ι.Μ.Τ.Σ., εν ενεργεία και συνταξιούχοι, υπό την προϋπόθεση καταβολής της μηνιαίας εισφοράς που προβλέπεται στο άρθρο 10
και για όσο χρόνο καταβάλλουν εισφορά,
δ) τα εξής μέλη οικογενειών των προσώπων των περ. α’ έως γ’:
δα) σύζυγοι ή συμβιούντες του ν. 4356/2015 (Α’ 181),
δβ) εξαρτώμενα μέλη,
δγ) γονείς,
δδ) τα μέλη των ορφανικών οικογενειών των μετόχων του Μ.Τ.Σ. στα οποία απονεμήθηκε σύνταξη και για όσο διάστημα τη λαμβάνουν.
3. Το Διοικητικό Συμβούλιο του Ν.Ι.Μ.Τ.Σ. δύναται να εγκρίνει, με αιτιολογημένη απόφασή του, τη νοσηλεία στο Ίδρυμα και άλλων προσώπων, την οποία κρίνει επιβεβλημένη, έως και τέσσερις (4) κλίνες συγχρόνως.
4. Η αρμοδιότητα της παρ. 3 δύναται να μεταβιβάζεται από το Διοικητικό Συμβούλιο στον Γενικό Διευθυντή του Ν.Ι.Μ.Τ.Σ. και, σε περίπτωση απουσίας ή κωλύματός του, στον Υποδιευθυντή του Ιδρύματος.».
Άρθρο 16
Αντίτιμο για παρεχόμενες υπηρεσίες του Ν.Ι.Μ.Τ.Σ. - Αντικατάσταση άρθρου 14 α.ν. 1137/1946
Το άρθρο 14 του α.ν. 1137/1946 (Α’ 113) αντικαθίσταται ως εξής:
«Άρθρο 14
Αντίτιμο για παρεχόμενες υπηρεσίες του Ν.Ι.Μ.Τ.Σ.
1. Το αντίτιμο από τα νοσήλια, τα εγχείριστρα, τις εργαστηριακές εξετάσεις και τις λοιπές μεταβολές των νοσηλευόμενων, θεραπευόμενων και εξωτερικών ασθενών εν ενεργεία στελεχών του Στρατού Ξηράς και των Κοινών Σωμάτων των Ενόπλων Δυνάμεων που είναι μέτοχοι του Μ.Τ.Σ., καθώς επίσης και των μελών της οικογένειας των δικαιούχων νοσηλείας στο Ν.Ι.Μ.Τ.Σ., καταβάλλεται σε αυτό από τον οικείο προϋπολογισμό του Υπουργείου Εθνικής Άμυνας, σύμφωνα με το ισχύον κάθε φορά κρατικό τιμολόγιο.
2. Με τη διαδικασία της παρ. 1 ρυθμίζεται το αντίτιμο που αντιστοιχεί στα νοσήλια, εγχείριστρα και τις εργαστηριακές εξετάσεις, που καταβάλλεται στο Ν.Ι.Μ.Τ.Σ., σε περίπτωση νοσηλείας εν ενεργεία στελεχών του Πολεμικού Ναυτικού και της Πολεμικής Αεροπορίας, καθώς και των μελών των οικογενειών τους.».
ΚΕΦΑΛΑΙΟ Δ’
ΡΥΘΜΙΣΕΙΣ ΓΙΑ ΤΟ ΠΡΟΣΩΠΙΚΟ ΤΩΝ ΕΝΟΠΛΩΝ ΔΥΝΑΜΕΩΝ
Άρθρο 17
Μισθολογική αποκατάσταση κατηγοριών πολιτικών υπαλλήλων
Για τα πρόσωπα της παρ. 23 του άρθρου 8 του ν. 2366/1995 (Α’ 256), ο χρόνος που μεσολάβησε από την κλήση τους προς κατάταξη ή την κύρωση των πινάκων επιτυχίας μέχρι την κατάταξη ή τον διορισμό τους αντίστοιχα, προσμετράται για τη μισθολογική τους εξέλιξη.
Άρθρο 18
Ημέρες εκτός έδρας προσωπικού κατηγορίας ΔΕ Τεχνικών Οπλικών Συστημάτων και Πυρομαχικών, ειδικοτήτων Ναρκαλιευτών και Ναρκαλιευτών/Ειδικών EOD - C/IED - Τροποποίηση άρθρου 2 ν. 4336/2015
Στο άρθρο 3 της υποπαρ. Δ9 της παρ. Δ’ του άρθρου 2
του ν. 4336/2015 (Α’ 94) προστίθεται παρ. 12 ως εξής:
«12. Με κοινή απόφαση των Υπουργών Εθνικής Άμυνας και Οικονομικών, καθορίζονται οι ημέρες μετακίνησης εκτός έδρας κατ’ έτος και πέραν των ορίων των παρ. 1 και 2, μέχρι διακόσιες (200) ημέρες συνολικά για το προσωπικό κατηγορίας ΔΕ Τεχνικών Οπλικών Συστημάτων και Πυρομαχικών, ειδικοτήτων Ναρκαλιευτών και Ναρκαλιευτών/Ειδικών EOD - C/IED του Υπουργείου Εθνικής Άμυνας, που συμμετέχει σε αποστολές έρευνας, αναγνώρισης, εξουδετέρωσης και καταστροφής τυποποιημένων αυτοσχέδιων εκρηκτικών μηχανισμών.».
Άρθρο 19
Στρατιωτικές Λέσχες Στρατού Ξηράς - Τροποποίηση άρθρου 19 ν. 4361/2016
Το άρθρο 19 του ν. 4361/2016 (Α’ 10) τροποποιείται ως προς τους δικαιούμενους να κάνουν χρήση των στρατιωτικών λεσχών του Στρατού Ξηράς ως μέλη και διαμορφώνεται ως εξής:
«Άρθρο 19
Στρατιωτικές Λέσχες Στρατού Ξηράς
Οι υπαξιωματικοί και οι ΕΠ.ΟΠ. του Στρατού Ξηράς που υπηρετούν σε φρουρές στις οποίες λειτουργούν Στρατιωτικές Λέσχες κάνουν χρήση των υπηρεσιών των Λεσχών ως μέλη τους, σύμφωνα με τους όρους και τις προϋποθέσεις που ισχύουν για τα υπόλοιπα μέλη των Λεσχών. Οι πολιτικοί υπάλληλοι κάνουν χρήση των υπηρεσιών των Λεσχών χωρίς την καταβολή συνδρομής.».
Άρθρο 20
Κατάργηση συνδρομής εν αποστρατεία στρατιωτικών υπέρ Στρατιωτικών Λεσχών
Οι εν αποστρατεία στρατιωτικοί των Ενόπλων Δυνάμεων κάνουν χρήση των υπηρεσιών των Στρατιωτικών Λεσχών του Στρατού Ξηράς χωρίς την καταβολή συνδρομής. Το πρώτο εδάφιο ισχύει και για τους εν αποστρατεία στρατιωτικούς των Ενόπλων Δυνάμεων που εξυπηρετούνται από τη Λέσχη Αξιωματικών Ενόπλων Δυνάμεων ως μέλη της.
Άρθρο 21
Παροχή υπηρεσιών υγείας στα στελέχη των Ενόπλων Δυνάμεων και στα μέλη των οικογενειών τους από τον Ε.Ο.Π.Υ.Υ.
Στα στελέχη των Ενόπλων Δυνάμεων και τα μέλη των οικογενειών τους, παρέχεται και από τα φαρμακεία που είναι συμβεβλημένα με τον Εθνικό Οργανισμό Παροχής Υπηρεσιών Υγείας, η εκτέλεση συνταγών φαρμακευτικής κάλυψης.
ΚΕΦΑΛΑΙΟ Ε’
ΖΗΤΗΜΑΤΑ ΜΑΚΡΑΣ ΑΝΑΡΡΩΤΙΚΗΣ ΑΔΕΙΑΣ ΠΡΟΣΩΠΙΚΟΥ ΤΩΝ ΕΝΟΠΛΩΝ ΔΥΝΑΜΕΩΝ
Άρθρο 22
Λήξη πρώτης μακράς αναρρωτικής άδειας - Τροποποίηση άρθρου 24 ν.δ. 1400/1973
Στο άρθρο 24 του ν.δ. 1400/1973 (Α’ 114) επέρχονται οι εξής αλλαγές: α) ο τίτλος και το περιεχόμενο του άρθρου μεταφέρονται από την καθαρεύουσα στη δημοτική γλώσσα, β) στην παρ. 5 επικαιροποιείται η ονομασία του Αρχηγού των Ενόπλων Δυνάμεων, γ) αντικαθίστανται οι παρ. 1 και 6, δ) προστίθενται παρ. 7 και 8 και το άρθρο 24
διαμορφώνεται ως εξής:
«Άρθρο 24
Λήξη πρώτης μακράς αναρρωτικής άδειας
1. Αξιωματικός που διατελεί σε πρώτη μακρά αναρρωτική άδεια υποχρεούται, εντός πέντε (5) ημερών από τη λήξη της άδειάς του, να παρουσιαστεί στο Φρουραρχείο που τον παρακολουθεί ή τη Μονάδα διοικητικής παρακολούθησης, ώστε να του χορηγηθεί Φύλλο Πορείας - Φύλλο Μεταβάσεως (ΦΠ-ΦΜ) και εισιτήριο εισαγωγής για το αρμόδιο στρατιωτικό νοσοκομείο που νοσηλεύθηκε και τηρεί τον ιατρικό του φάκελο, προκειμένου να υποβληθεί στις απαραίτητες υγειονομικές εξετάσεις. Μετά το πέρας αυτών και με μέριμνα του στρατιωτικού νοσοκομείου, του χορηγείται άμεσα ΦΠ-ΦΜ για την οικεία Ανώτατη Υγειονομική Επιτροπή προς κρίση της υγειονομικής του κατάστασης.
2. Εάν η Επιτροπή αποφασίσει ότι το νόσημα ή το τραύμα του αξιωματικού ιάθηκε και αυτός καθίσταται ικανός, ο αξιωματικός επανέρχεται στην υπηρεσία του.
3. Αξιωματικός που κρίθηκε ικανός μετά τη λήξη της πρώτης μακράς αναρρωτικής άδειας, δεν δύναται να τύχει για το ίδιο νόσημα ή τραύμα, άλλης πρώτης μακράς αναρρωτικής άδειας πριν την παρέλευση διετίας από την ημερομηνία της γνωμάτευσης της Ανώτατης Υγειονομικής Επιτροπής προς τούτο.
4. Εάν παραστεί ανάγκη, εντός του ανωτέρω χρονικού διαστήματος, χορήγησης και άλλης μακράς αναρρωτικής άδειας, για το ίδιο νόσημα ή τραύμα, αυτή λογίζεται ως δεύτερη μακρά αναρρωτική άδεια.
5. Εάν η Επιτροπή αποφασίσει ότι το νόσημα ή το τραύμα δεν ιάθηκε και παρίσταται ανάγκη χορήγησης δεύτερης μακράς αναρρωτικής άδειας ανάλογης διάρκειας για την αποθεραπεία αυτών, η γνωμάτευση υποβάλλεται στον Αρχηγό του Γενικού Επιτελείου Εθνικής Άμυνας, ο οποίος χορηγεί τη δεύτερη μακρά αναρρωτική άδεια που προτείνει η Επιτροπή.
6. Αν η Επιτροπή αποφασίσει ότι το νόσημα ή το τραύμα του αξιωματικού ιάθηκε, η φύση του όμως τον καθιστά ανίκανο για τη στρατιωτική υπηρεσία, ο αξιωματικός τίθεται σε αυτεπάγγελτη αποστρατεία.
7. Αν η Επιτροπή αποφασίσει ότι το νόσημα ή το τραύμα του αξιωματικού ιάθηκε, αλλά η φύση αυτού, ενώ τον καθιστά ανίκανο για την ενεργό υπηρεσία, δεν τον εμποδίζει για την εκτέλεση υπηρεσίας γραφείου, εφαρμόζονται τα άρθρα 14 έως 16.
8. Αν η Επιτροπή αποφασίσει ότι το νόσημα του αξιωματικού είναι ανίατο, ο αξιωματικός είναι σωματικά ανίκανος - αποστρατευτέος και τίθεται σε αυτεπάγγελτη αποστρατεία.».
Άρθρο 23
Λήξη δεύτερης ή τρίτης μακράς αναρρωτικής άδειας - Τροποποίηση άρθρου 25 ν.δ. 1400/1973
Στο άρθρο 25 του ν.δ. 1400/1973 (Α’ 114) επέρχονται οι εξής αλλαγές: α) ο τίτλος και το περιεχόμενο του άρθρου μεταφέρονται από την καθαρεύουσα στη δημοτική γλώσσα και γίνονται νομοτεχνικές βελτιώσεις,
β) αντικαθίσταται η παρ. 1 και το άρθρο 25 διαμορφώνεται ως εξής:
«Άρθρο 25
Λήξη δεύτερης ή τρίτης μακράς αναρρωτικής άδειας
1. Αξιωματικός που διατελεί σε δεύτερη μακρά αναρρωτική άδεια υποχρεούται, εντός πέντε (5) ημερών από τη λήξη της άδειάς του, να παρουσιαστεί στο Φρουραρχείο που τον παρακολουθεί ή τη Μονάδα διοικητικής παρακολούθησης, ώστε να του χορηγηθεί ΦΠ-ΦΜ και εισιτήριο εισαγωγής για το αρμόδιο στρατιωτικό νοσοκομείο που νοσηλεύθηκε και τηρεί τον ιατρικό του φάκελο, προκειμένου να υποβληθεί στις απαραίτητες υγειονομικές εξετάσεις. Μετά το πέρας αυτών και με μέριμνα του στρατιωτικού νοσοκομείου, του χορηγείται άμεσα ΦΠ-ΦΜ για την οικεία Ανώτατη Υγειονομική Επιτροπή προς κρίση της υγειονομικής του κατάστασης.
2. Αναλόγως της γνωμάτευσης της Επιτροπής εφαρμόζονται οι παρ. 2, 6, 7 και 8 του άρθρου 24.
3. Κατ’ εξαίρεση για βαριές περιπτώσεις νόσων η Επιτροπή δύναται, εφόσον κρίνει ότι το νόσημα του αξιωματικού είναι δεκτικό ίασης, να προτείνει τρίτη μακρά αναρρωτική άδεια.
4. Μετά τη λήξη της τρίτης μακράς αναρρωτικής άδειας εφαρμόζονται οι παρ. 1 και 2.».
Άρθρο 24
Διαγραφή αποστρατευόμενων - Τροποποίηση άρθρου 36 ν.δ. 1400/1973
Στο άρθρο 36 του ν.δ. 1400/1973 (Α’ 114) επέρχονται οι εξής αλλαγές: α) τροποποιείται η παρ. 1 ως προς τον χρόνο διαγραφής, β) οι παρ. 2 έως 4 μεταφέρονται από την καθαρεύουσα στη δημοτική γλώσσα και γίνονται νομοτεχνικές βελτιώσεις, γ) τροποποιείται η παρ. 4 με την προσθήκη εξαίρεσης, δ) προστίθεται παρ. 5 και το άρθρο 36 διαμορφώνεται ως εξής:
«Άρθρο 36
Διαγραφή αποστρατευόμενων
1. Οι αξιωματικοί, που αποστρατεύονται για οποιονδήποτε λόγο, διαγράφονται από την ενεργό υπηρεσία την τελευταία ημέρα του επόμενου μήνα από τη δημοσίευση του προεδρικού διατάγματος αποστρατείας τους.
2. Το χρονικό διάστημα της παρ. 1 θεωρείται ως χρόνος υπηρεσίας για όλα τα δικαιώματα και τις υποχρεώσεις των αξιωματικών.
3. Ειδικά αυτοί που αποστρατεύονται λόγω ορίου ηλικίας διαγράφονται από τη δύναμη των εν ενεργεία στελεχών την ημέρα της κατάληψής τους από το όριο ηλικίας.
4. Σε όλες τις περιπτώσεις, η ημερομηνία διαγραφής δεν θεωρείται χρόνος υπηρεσίας, εκτός εάν είναι η ημέρα της κατάληψής τους από το όριο ηλικίας.
5. Το παρόν εφαρμόζεται αναλογικά και για τους ανθυπασπιστές και μόνιμους υπαξιωματικούς.».
Άρθρο 25
Ανακαλούμενοι στην ενέργεια αξιωματικοί
για λόγους υγείας - Τροποποίηση παρ. 6
άρθρου 66 ν.δ. 1400/1973
Στην παρ. 6 του άρθρου 66 του ν.δ. 1400/1973 (Α’ 114) επέρχονται οι εξής αλλαγές: α) γίνονται νομοτεχνικές βελτιώσεις, β) προστίθεται νέο δεύτερο εδάφιο, γ) στο τρίτο εδάφιο οι λέξεις «των ανωτέρω» αντικαθίσταται από τη λέξη «τους» και η παρ. 6 διαμορφώνεται ως εξής:
«6. Πλέον των προαναφερομένων κατ’ εξαίρεση και μόνο για σοβαρές ασθένειες, μετά από γνωμάτευση της αρμόδιας κατά Κλάδο Ανώτατης Υγειονομικής Επιτροπής, ο Υπουργός Εθνικής Άμυνας, με απόφασή του, μπορεί να ανακαλεί στην ενεργό υπηρεσία, κατόπιν πρότασης του Αρχηγού Γενικού Επιτελείου του οικείου Κλάδου ή του Αρχηγού Γ.Ε.ΕΘ.Α., προκειμένου περί αξιωματικών Κοινών Σωμάτων, ως μονίμους από την εφεδρεία, απόστρατους αξιωματικούς ανεξαρτήτως ορίου ηλικίας και εγγραφής αυτών στα στελέχη της εφεδρείας. Οι ανωτέρω λαμβάνουν τη δικαιούμενη σύνταξη και δεν αποκτούν δικαίωμα απόληψης μισθού, παρά μόνο δικαίωμα υγειονομικής περίθαλψης ως εν ενεργεία μόνιμοι από την εφεδρεία στρατιωτικοί, σύμφωνα με την περ. γ’ του άρθρου 1 του ν.δ. 154/1975 (Α’ 185). Η απόλυσή τους ενεργείται με απόφαση του Υπουργού Εθνικής Άμυνας μετά από πρόταση του κατά τα ανωτέρω αρμόδιου Αρχηγού του οικείου Κλάδου ευθύς ως εκλείψουν οι λόγοι, για τους οποίους ανακλήθηκαν.».
ΚΕΦΑΛΑΙΟ ΣΤ’
ΑΝΑΓΝΩΡΙΣΗ ΧΡΟΝΟΥ ΜΕΤΟΧΙΚΗΣ ΣΧΕΣΗΣ, ΒΟΗΘΗΜΑΤΑ, ΜΕΡΙΣΜΑΤΑ, ΚΡΑΤΗΣΕΙΣ ΚΑΙ ΔΙΟΙΚΗΣΗ ΜΕΤΟΧΙΚΩΝ ΤΑΜΕΙΩΝ
Άρθρο 26
Αναγνώριση χρόνου μετοχικής σχέσης των εθελοντών μακράς θητείας
1. Για την εφαρμογή των παρ. 2 και 3 του άρθρου 15 του ν. 2936/2001 (Α’ 166), περί αναγνώρισης των εθελοντών μακράς θητείας ως μετόχων των Μετοχικών Ταμείων των Κλάδων των Ενόπλων Δυνάμεων, ο χρόνος στρατιωτικής υπηρεσίας των εν ενεργεία εθελοντών μακράς θητείας από την κατάταξή τους μέχρι την 25η.7.2001, ημερομηνία έναρξης ισχύος του ν. 2936/2001, αναγνωρίζεται αυτεπάγγελτα ως χρόνος μετοχικής σχέσης με τους οικείους Ειδικούς Λογαριασμούς Αλληλοβοηθείας (ΕΛΟΑ) με την καταβολή πρόσθετης κράτησης για την αναγνώριση, σύμφωνα με τις παρ. 3 και 4 του άρθρου 10
του ν.δ. 398/1974 (Α’ 116).
2. Για τους εθελοντές μακράς θητείας που κατά το διάστημα της εν ενεργεία υπηρεσίας τους δεν είχε εκκινήσει η διαδικασία αναγνώρισης του χρόνου της παρ. 1 και έχει λήξει η μετοχική τους σχέση με τον οικείο ΕΛΟΑ, ο χρόνος αυτός αναγνωρίζεται αυτεπάγγελτα ως χρόνος μετοχικής σχέσης με παρακράτηση του συνόλου των αναλογουσών κρατήσεων από το δικαιούμενο εφάπαξ βοήθημα μόνο στην περίπτωση που δεν έχει καταβληθεί το εφάπαξ βοήθημα ή δεν τους έχουν επιστραφεί οι πάγιες εισφορές που έχουν καταβληθεί. Εφόσον το εφάπαξ βοήθημα έχει καταβληθεί ή έχουν επιστραφεί οι πάγιες εισφορές, δεν χωρεί αναγνώριση του χρόνου αυτού στο εξής. Πράξεις αναγνώρισης του χρόνου της παρ. 1, που εκδόθηκαν πριν από την έναρξη ισχύος του παρόντος και στις οποίες παρακρατήθηκε από το εφάπαξ βοήθημα που καταβλήθηκε, είτε το σύνολο των αναλογουσών κρατήσεων είτε το υπόλοιπο των κρατήσεων που η καταβολή τους διακόπηκε μέχρι την έξοδό τους από τις Ένοπλες Δυνάμεις, θεωρούνται νόμιμες και τα βοηθήματα που καταβλήθηκαν δεν αναπροσαρμόζονται.
Άρθρο 27
Βοήθημα λόγω θανάτου εν αποστρατεία μετόχων του ΜΤΝ - Αντικατάσταση άρθρου 79 π.δ. 21ης/31ης.10.1932
Το άρθρο 79 του π.δ. της 21ης/31ης.10.1932 (Α’ 387) αντικαθίσταται ως εξής:
«Άρθρο 79
Βοήθημα λόγω θανάτου εν αποστρατεία μετόχων του ΜΤΝ
1. Με απόφαση του Διοικητικού Συμβουλίου του Ταμείου, μετά τον θάνατο του εν αποστρατεία μετόχου χορηγείται βοήθημα λόγω θανάτου ύψους χιλίων πεντακοσίων (1.500) ευρώ στον πρώτο δικαιούχο μερίσματος, λόγω θανάτου, ύστερα από αίτησή του, με την εξής σειρά:
α) στον/στην σύζυγο και στον/στην συμβιούντα του ν. 4356/2015 (Α’ 181),
β) στο τέκνο ή στα τέκνα του θανόντος κατ’ ισομοιρία.
2. Εφόσον δεν υφίστανται δικαιούχοι σύμφωνα με την παρ. 1, το βοήθημα λόγω θανάτου καταβάλλεται σε όποιον επωμίσθηκε τα έξοδα κηδείας πλήρως ή κατά το μεγαλύτερο μέρος τους, ύστερα από αίτησή του, η οποία υποβάλλεται στο Ταμείο μέσα σε αποκλειστική προθεσμία ενός (1) έτους από την ημερομηνία θανάτου του εν αποστρατεία μετόχου.
3. Με απόφαση του Διοικητικού Συμβουλίου του Ταμείου καθορίζονται τα δικαιολογητικά που απαιτούνται για την καταβολή του βοηθήματος.
4. Με κοινή απόφαση των Υπουργών Εθνικής Άμυνας και Οικονομικών, μετά από εισήγηση του Διοικητικού Συμβουλίου του Ταμείου, το ύψος του ποσού του βοηθήματος της παρ. 1 δύναται να αναπροσαρμόζεται ανάλογα με την οικονομική κατάσταση του Ταμείου.
5. Με απόφαση του Διοικητικού Συμβουλίου του Ταμείου, στο τέλος κάθε έτους δύναται να καταβάλλεται επιπλέον ποσό βοηθήματος σε κάθε ένα από τα ανήλικα τέκνα των εν αποστρατεία μετόχων που απεβίωσαν μέσα στο ίδιο έτος. Το επιπλέον ποσό δεν δύναται να υπερβαίνει το πενήντα τοις εκατό (50%) του προβλεπόμενου βοηθήματος.».
Άρθρο 28
Καθορισμός μεριδίων μερισματούχων - Προσθήκη άρθρου 23Α στο π.δ. της 10ης Μαΐου/20ής Ιουλίου 1926
Στο π.δ. της 10ης Μαΐου/20ής Ιουλίου 1926 (Α’ 241) προστίθεται άρθρο 23Α ως εξής:
«Άρθρο 23Α
Καθορισμός μεριδίων μερισματούχων από την 1η.1.2017
1. Σε όσους καθίστανται μερισματούχοι του Ταμείου από την 1η.1.2017 και έπειτα, ο αριθμός των μεριδίων που δικαιούνται για τον υπολογισμό του μερίσματός τους προσδιορίζεται από τον βασικό μισθό (ΒΜ) του μισθολογικού κλιμακίου (ΜΚ) της κατηγορίας (Α, Β, Γ), στην οποία υπάγονται κατά την έξοδό τους από την υπηρεσία, και ανέρχεται σε:
Για τους υπαγόμενους στο κλιμάκιο Α1:μερίδια 40
Για τους υπαγόμενους στο κλιμάκιο Α2: μερίδια 39
Για τους υπαγόμενους στο κλιμάκιο Α3: μερίδια 38
Για τους υπαγόμενους στο κλιμάκιο Α4: μερίδια 36
Για τους υπαγόμενους στο κλιμάκιο Α5:μερίδια 35
Για τους υπαγόμενους στο κλιμάκιο Α6: μερίδια 34
Για τους υπαγόμενους στα κλιμάκια Α7 έως Α12 και Β1 έως Β4: μερίδια 30
Για τους υπαγόμενους στα κλιμάκια Α13 έως Α15: μερίδια 28
Για τους υπαγόμενους στα κλιμάκια Α16 έως Α21, Β5 έως Β8 και Γ1 έως Γ3: μερίδια 26
Για τους υπαγόμενους στα κλιμάκια Α22 έως Α24, Β9 έως Β11 και Γ4: μερίδια 23
Για τους υπαγόμενους στα κλιμάκια Α25 έως Α27, Β12 έως Β15 και Γ5: μερίδια 21
Για τους υπαγόμενους στα κλιμάκια Α28, Β16 έως Β17 και Γ6 έως Γ7: μερίδια 19
Για τους υπαγόμενους στα κλιμάκια Α29 έως Α33, Β18 έως Β20 και Γ8 έως Γ11: μερίδια 15
Για τους υπαγόμενους στα κλιμάκια Α34 έως Α35 και Γ12 έως Γ14: μερίδια 12,5
Για τους υπαγόμενους στα κλιμάκια Β21 έως Β23 και Γ15 έως Γ17: μερίδια 11
Για τους υπαγόμενους στα κλιμάκια Β24 και Γ18 έως Γ19: μερίδια 9
Για τους υπαγόμενους στα κλιμάκια Β25 και Γ20: μερίδια 8
Για τους υπαγόμενους στα κλιμάκια Β26 έως Β28 και Γ21: μερίδια 7
Για τους υπαγόμενους στο κλιμάκιο Γ22: μερίδια 6
2. Για την εφαρμογή της παρ. 1, οι μερισματούχοι έχουν την υποχρέωση να καταβάλλουν τις εξής εισφορές που υπολογίζονται επί του μισθολογικού κλιμακίου (ΜΚ) αποστρατείας:
α) Την εκάστοτε προβλεπόμενη κράτηση υπέρ Μετοχικού Ταμείου Στρατού, για δώδεκα (12) τουλάχιστον μήνες. Ειδικά οι προερχόμενοι από τον Στρατό Ξηράς εισφέρουν, επιπλέον, για δώδεκα (12) μήνες, την προβλεπόμενη εκάστοτε κράτηση υπέρ του Ειδικού Κλάδου Οικονομικής Ενίσχυσης Μερισματούχων Στρατού,
β) την εκάστοτε προβλεπόμενη κράτηση υπέρ Βοηθήματος Οικογενειακής ή Επαγγελματικής Αυτοτέλειας (ΒΟΕΑ), για δώδεκα (12) μήνες, εφόσον το βοήθημα δεν έχει χορηγηθεί.
3. Οι εισφορές της παρ. 2 καταβάλλονται μόνο στις περιπτώσεις κατά τις οποίες το ΜΚ αποστρατείας συνεπάγεται και αλλαγή του αριθμού των δικαιούμενων μεριδίων σε σχέση με τα αναλογούντα στο προηγούμενο της αποστρατείας ΜΚ.
4. Σε όσους καθίστανται μερισματούχοι του Ταμείου από την 1η.1.2017 και μετά, δεν καταβάλλεται μέρισμα και συναρτώμενο επ’ αυτού ΒΟΕΑ, μικρότερο από το καταβαλλόμενο σε αντίστοιχο και με τις ίδιες προϋποθέσεις δικαιούχο μερίσματος και ΒΟΕΑ με τις διατάξεις που τυγχάνουν εφαρμογής μέχρι τις 31.12.2016. Σε περίπτωση που προκύπτει θετική διαφορά, οι μερισματούχοι καθίστανται δικαιούχοι αυτής από την 1η.1.2023.».
Άρθρο 29
Αναπροσαρμογή μεριδίων μερισματούχων Μετοχικού Ταμείου Στρατού - Τροποποίηση άρθρου 1 ν. 1106/1980
Στο άρθρο 1 του ν. 1106/1980 (Α’ 301) επέρχονται οι εξής αλλαγές: α) το άρθρο μεταφέρεται από την καθαρεύουσα στη δημοτική γλώσσα και γίνονται νομοτεχνικές βελτιώσεις, β) στο πρώτο εδάφιο της παρ. 1 διαγράφεται η αναφορά σε στρατιωτικούς των Ενόπλων Δυνάμεων, σε οπλίτες, ανθυπασπιστές και αξιωματικούς της Χωροφυλακής και του Λιμενικού Σώματος, γ) προστίθεται παρ. 2Α, δ) στην παρ. 3, δα) το πρώτο εδάφιο τροποποιείται με την προσθήκη αναφοράς στο Βοήθημα Οικογενειακής ή Επαγγελματικής Αυτοτέλειας, δβ) προστίθεται δεύτερο εδάφιο και το άρθρο 1 διαμορφώνεται ως εξής:
«Άρθρο 1
1. Μέτοχοι και μερισματούχοι των Μετοχικών Ταμείων Στρατού, Ναυτικού και Αεροπορίας, εξελθόντες ή εξερχόμενοι της ενεργού υπηρεσίας από την 10η.6.1974 και στο εξής, καθώς και οι χηρεύουσες οικογένειές τους, εφόσον συντρέχουν και οι λοιπές προϋποθέσεις της νομοθεσίας του οικείου Μετοχικού Ταμείου, δικαιούνται μερίσματος, μετά των επ’ αυτού σχετικών προσαυξήσεων και λοιπών παροχών του βαθμού τον οποίο έφεραν και με τον οποίον μισθοδοτούνταν ή του βαθμού του οποίου τις αποδοχές λάμβαναν κατά την έξοδό τους από την υπηρεσία. Το επί του μερίσματος δικαίωμα των μερισματούχων που έχουν ήδη εξέλθει από την υπηρεσία, καθώς και των χηρευουσών οικογενειών τους αρχίζει από την ημερομηνία κατά την οποία αρχίζει και το δικαίωμά τους επί της σύνταξης.
2. Όσοι εμπίπτουν στην παρ. 1, εφόσον δικαιούνται σύνταξη προσαυξημένη με το επίδομα χρόνου υπηρεσίας, λαμβάνουν από την 1η.1. 1978:
α) Οι μερισματούχοι των ΜΤΣ και ΜΤΑ, το μέρισμα του αμέσως ανωτέρου βαθμού, εφόσον το υπολογισθέν στη σύνταξη επίδομα χρόνου υπηρεσίας ανέρχεται σε ποσοστό τουλάχιστον σαράντα τέσσερα τοις εκατό (44%) επί του βασικού μισθού, και το ήμισυ της διαφοράς του μερίσματος του αμέσως ανωτέρου βαθμού, εφόσον το επίδομα χρόνου υπηρεσίας ανέρχεται σε ποσοστό τουλάχιστον είκοσι οκτώ τοις εκατό (28%). Μόνιμοι υπάλληλοι του ΜΤΑ μερισματούχοι αυτού, κατηγορίας ΔΕ και ΥΕ, βαθμού (Α) και (Γ) αντίστοιχα, εφόσον το επίδομα χρόνου υπηρεσίας στη σύνταξή τους ανέρχεται σε ποσοστό είκοσι οκτώ τοις εκατό (28%) ή σαράντα τέσσερα τοις εκατό (44%), λαμβάνουν αντίστοιχα, πέραν του αρτίου μερίσματος του βαθμού τους, οι μεν της κατηγορίας ΔΕ ένα (1) ή δύο (2) μερίδια, οι δε της κατηγορίας ΥΕ μισό (0,50) ή ένα (1) μερίδιο.
β) Οι μερισματούχοι του ΜΤΝ, το μέρισμα της παρ. 1 προσαυξημένο κατά το ποσοστό του επιδόματος χρόνου υπηρεσίας.
2Α. Το μέρισμα των μερισματούχων του ΜΤΣ που προκύπτει από την εφαρμογή του άρθρου 4 του α.ν. 559/1937 (Α’ 107) και των παρ. 1 και 2 του παρόντος προσαυξάνεται:
α) Στους διατελέσαντες:
αα) Αρχηγούς ΓΕΕΘΑ κατά δέκα (10) μερίδια,
αβ) Αρχηγούς ΓΕΣ, πρώην Χωροφυλακής και ΕΛ.ΑΣ. κατά εννιά (9) μερίδια,
αγ) Γενικούς Επιθεωρητές Στρατού και Διοικητές Στρατιάς και αντίστοιχους πρώην Χωροφυλακής και ΕΛ.ΑΣ. κατά οκτώ (8) μερίδια.
β) Στους αποστρατευόμενους με τον αποστρατευτικό βαθμό:
βα) Του Αντιστράτηγου κατά έξι (6) μερίδια.
ββ) Του Υποστράτηγου κατά πέντε (5) μερίδια.
βγ) Του Ταξιάρχου κατά τέσσερα (4) μερίδια.
3. Ουδείς λαμβάνει, κατ’ εφαρμογή του παρόντος νόμου, μέρισμα, καθώς και συναρτώμενο επ’ αυτού ΒΟΕΑ, λιγότερο του καταβαλλομένου βάσει προϊσχυουσών διατάξεων. Σε περίπτωση που προκύπτει θετική διαφορά, οι μερισματούχοι καθίστανται δικαιούχοι αυτής από την 1η.1.2023.».
Άρθρο 30
Καταβολή έκτακτου μερίσματος στους μερισματούχους Μετοχικού Ταμείου Στρατού - Προσθήκη παρ. 3 στο άρθρο 1 του α.ν. 559 της 24ης/27ης Μαρτίου 1937
Στο άρθρο 1 του α.ν. 559 της 24ης/27ης Μαρτίου 1937 (Α’ 107) προστίθεται παρ. 3 ως εξής:
«3. Το Διοικητικό Συμβούλιο του Μετοχικού Ταμείου Στρατού δύναται, κατόπιν έγκρισης του Υπουργού Εθνικής Άμυνας, να κατανέμει στους μερισματούχους της αμέσως προγενέστερης από την καταβολή περιόδου, έκτακτο μέρισμα από τα έσοδα της τρέχουσας χρήσης, εάν με βάση τα αποτελέσματα εννεάμηνου προκύπτει απόδοση εσόδων πλέον των προϋπολογισθέντων, για την εκπλήρωση όλων των υποχρεώσεων του Ταμείου. Το εν λόγω μέρισμα καταβάλλεται χωρίς καμία κράτηση και δεν δύναται να είναι μεγαλύτερο του καταβαλλόμενου ανά περίοδο.».
Άρθρο 31
Παροχές λόγω θανάτου μετόχου Ταμείου Αλληλοβοήθειας - Αντικατάσταση άρθρου 15 ν.δ. 398/1974
Το άρθρο 15 του ν.δ. 398/1974 (Α’ 116) αντικαθίσταται ως εξής:
«Άρθρο 15
Δικαιούχοι βοηθήματος
1. Οι μέτοχοι των Ταμείων Αλληλοβοηθείας, όταν εξέρχονται από τις Ένοπλες Δυνάμεις, δικαιούνται χρηματικές παροχές κατά τις διατάξεις του παρόντος.
2. Σε περίπτωση θανάτου του μετόχου που άφησε εν ζωή σύζυγο ή συμβιούντα του ν. 4356/2015 (Α’ 181) ή τέκνα, δικαιούνται τις χρηματικές παροχές, κατ’ ισομοιρία, ο/η σύζυγος ή ο/η συμβιών, τα ανήλικα τέκνα, τα ενήλικα τέκνα, τα οποία είναι ανίκανα σωματικά ή πνευματικά για άσκηση βιοποριστικού επαγγέλματος, όπως πιστοποιείται με γνωμάτευση του Κέντρου Πιστοποίησης Αναπηρίας (ΚΕ.Π.Α.) ή της κατά κλάδο Ανώτατης Υγειονομικής Επιτροπής, τα ενήλικα άγαμα τέκνα ηλικίας έως είκοσι πέντε (25) ετών, τα οποία φοιτούν σε σχολές ή σχολεία ή ινστιτούτα επαγγελματικής κατάρτισης της ημεδαπής ή αλλοδαπής και τα ενήλικα άγαμα τέκνα ηλικίας έως είκοσι πέντε (25) ετών, τα οποία υπηρετούν τη στρατιωτική τους θητεία.
3. Εάν δεν υπάρχει κανένα από τα αναφερόμενα στην παρ. 2 πρόσωπα, δικαιούνται τις χρηματικές παροχές, κατ’ ισομοιρία, τα ενήλικα τέκνα του μετόχου.
4. Σε περίπτωση θανόντος μετόχου που δεν άφησε εν ζωή σύζυγο ή συμβιούντα και τέκνα, δικαιούνται τις χρηματικές παροχές, κατ’ ισομοιρία, οι γονείς, τα ανήλικα αδέλφια, τα ενήλικα αδέλφια, τα οποία είναι ανίκανα σωματικά ή πνευματικά για άσκηση βιοποριστικού επαγγέλματος, όπως πιστοποιείται με γνωμάτευση του ΚΕ.Π.Α. ή της κατά κλάδο Ανώτατης Υγειονομικής Επιτροπής, τα ενήλικα άγαμα αδέλφια ηλικίας έως είκοσι πέντε (25) ετών, τα οποία φοιτούν σε σχολές ή σχολεία ή ινστιτούτα επαγγελματικής εκπαίδευσης ή κατάρτισης της ημεδαπής ή αλλοδαπής, και τα ενήλικα άγαμα αδέλφια ηλικίας έως είκοσι πέντε (25) ετών, τα οποία υπηρετούν τη στρατιωτική τους θητεία.
5. Εάν δεν υπάρχει κανένα από τα αναφερόμενα στην παρ. 4 πρόσωπα, δικαιούνται το ήμισυ των χρηματικών παροχών, κατ’ ισομοιρία, τα ενήλικα αδέλφια του μετόχου.».
Άρθρο 32
Δικαιούχοι παροχών λόγω θανάτου μετόχου Ειδικού Λογαριασμού Χρηματικής Αρωγής Οικογενειών Στρατιωτικών (ΕΛΧΑΟΣ) - Τροποποίηση παρ. 1 άρθρου 3 ν. 354/1976
Στο άρθρο 3 του ν. 354/1976 (Α’ 148) επέρχονται οι εξής αλλαγές: α) το άρθρο μεταφέρεται από την καθαρεύουσα στη δημοτική γλώσσα και γίνονται νομοτεχνικές βελτιώσεις, β) τροποποιείται η παρ. 1 ως προς τους δικαιούχους παροχών λόγω θανάτου μετόχου και το άρθρο 3 διαμορφώνεται ως εξής:
«Άρθρο 3
Δικαιούχοι
1. Δικαιούχοι εφάπαξ χρηματικής αρωγής από τον λογαριασμό αυτό είναι οι οικογένειές τους, σε καιρό ειρήνης σε διατεταγμένη υπηρεσία ή μη, φονευομένων, θανόντων ή εξαφανιζόμενων στρατιωτικών των Ενόπλων Δυνάμεων, εφόσον δεν δικαιούνται πολεμική σύνταξη, κατά την ακόλουθη σειρά προτεραιότητας και κατ’ ισομοιρία σε καθεμία των κατωτέρω περιπτώσεων:
α) ο/η σύζυγος ή ο/η συμβιών του ν. 4356/2015 (Α’ 181), τα ανήλικα τέκνα, τα ενήλικα τέκνα, τα οποία είναι ανίκανα σωματικά ή πνευματικά για άσκηση βιοποριστικού επαγγέλματος, όπως πιστοποιείται με γνωμάτευση του Κέντρου Πιστοποίησης Αναπηρίας (ΚΕ.Π.Α.) ή της κατά κλάδο Ανώτατης Υγειονομικής Επιτροπής, τα ενήλικα άγαμα τέκνα ηλικίας έως είκοσι πέντε (25) ετών, τα οποία φοιτούν σε σχολές ή σχολεία ή ινστιτούτα επαγγελματικής εκπαίδευσης ή κατάρτισης της ημεδαπής ή αλλοδαπής, και τα ενήλικα άγαμα τέκνα ηλικίας έως είκοσι πέντε (25) ετών, τα οποία υπηρετούν τη στρατιωτική τους θητεία,
β) τα ενήλικα τέκνα,
γ) οι γονείς,
δ) τα ανήλικα αδέλφια.
2. Προκειμένου περί εξαφανιζόμενων το επίδομα του παρόντος καταβάλλεται ταυτόχρονα με τη δημοσίευση της τελεσίδικης απόφασης περί αφάνειας.».
Άρθρο 33
Κατ’ εξαίρεση καταβολή μερίσματος από το ΜΤΣ σε δικαιούχους στρατιωτικής σύνταξης για λόγους υγείας - Τροποποίηση παρ. 10 άρθρου 1 ν.δ. 4198/1961
Στην παρ. 10 του άρθρου 1 του ν.δ. 4198/1961 (Α’ 168) επέρχονται οι εξής αλλαγές: α) το πρώτο εδάφιο μεταφέρεται από την καθαρεύουσα στη δημοτική γλώσσα και γίνονται νομοτεχνικές βελτιώσεις, β) προστίθεται δεύτερο εδάφιο και η παρ. 10 διαμορφώνεται ως εξής:
«10. Το δικαίωμα σε μέρισμα παύει και στην περίπτωση που ο μερισματούχος δικαιούται πολιτική σύνταξη, λόγω απασχόλησής του στον δημόσιο τομέα και καταστεί και μερισματούχος του Μετοχικού Ταμείου Πολιτικών Υπαλλήλων. Εξαιρούνται του πρώτου εδαφίου όσοι μερισματούχοι δικαιώθηκαν ή πρόκειται να δικαιωθούν στρατιωτικής σύνταξης λόγω ανικανότητας που προήλθε πρόδηλα και αναμφισβήτητα λόγω της υπηρεσίας.».
Άρθρο 34
Κατάργηση μειώσεων ν. 4093/2012 για τα Μετοχικά Ταμεία Στρατού, Ναυτικού και Αεροπορίας και τους οικείους Ειδικούς Κλάδους
Από την 1η.1.2021 καταργούνται οι μειώσεις που επιβάλλονται, σύμφωνα με την υποπαρ. Β.3 της παρ. Β’ του άρθρου πρώτου του ν. 4093/2012 (Α’ 222), στα μερίσματα και στην οικονομική ενίσχυση που καταβάλλουν στους μερισματούχους τους τα Μετοχικά Ταμεία Στρατού, Ναυτικού και Αεροπορίας και οι Ειδικοί Κλάδοι Οικονομικής Ενίσχυσης Μερισματούχων Στρατού, Ναυτικού και Αεροπορίας.
Άρθρο 35
Αναπροσαρμογή καταβαλλόμενου ποσού στο Μετοχικό Ταμείο Στρατού λόγω τέλεσης γάμου
Όσοι μέτοχοι ή μερισματούχοι του Μετοχικού Ταμείου Στρατού έχουν τελέσει γάμο μέχρι την έναρξη ισχύος της περ. β’ του άρθρου 17 του ν. 3036/2002 (Α’ 171), υποχρεούνται στην καταβολή χρηματικού ποσού ίσου με το ένα τρίτο (1/3) του βασικού μισθού του μισθολογικού κλιμακίου που λαμβάνουν κατά τον χρόνο καταβολής.
Άρθρο 36
Κρατήσεις υπέρ Μετοχικού Ταμείου Ναυτικού - Τροποποίηση άρθρου 55 π.δ. 21ης/31ης.10.1932
Στο άρθρο 55 του π.δ. της 21ης/31ης.10.1932 (Α’ 387) επέρχονται οι εξής αλλαγές: α) το άρθρο μεταφέρεται από την καθαρεύουσα στη δημοτική γλώσσα και γίνονται νομοτεχνικές βελτιώσεις, β) αντικαθίσταται η περ. ε’ και το άρθρο 55 διαμορφώνεται ως εξής:
«Άρθρο 55
(Άρθρα 3 και 6 νόμου 2740)
Στους πόρους του Ταμείου καταλέγονται και οι εξής:
α) Οι τόκοι των κεφαλαίων και οι αμοιβές των κληρουμένων ομολογιών του Ταμείου,
β) η καθαρά πρόσοδος των ακινήτων του Ταμείου,
γ) οι τυχόν δωρεές, κληροδοτήματα και κληρονομίες,
δ) η αδιάθετη περιουσία κάθε ακλήρου αποβιούντος, που ανήκει στη δύναμη του Π.Ν.,
ε) η κράτηση λόγω εγγραφής γάμου, σύμφωνα με το άρθρο 55Α.».
Άρθρο 37
Κράτηση λόγω εγγραφής γάμου υπέρ Μετοχικού Ταμείου Ναυτικού - Προσθήκη άρθρου 55Α στο π.δ. της 21ης/31ης.10.1932
Στο π.δ. της 21ης/31ης.10.1932 (Α’ 387) προστίθεται άρθρο 55Α, ως εξής:
«Άρθρο 55Α
Κράτηση λόγω εγγραφής γάμου
1. Με την επιφύλαξη της παρ. 6, οι εν ενεργεία μέτοχοι υποχρεούνται να δηλώσουν τον γάμο τους στο Μετοχικό Ταμείο Ναυτικού μέσα σε έξι (6) μήνες από την ημερομηνία τέλεσής του. Με τη δήλωσή τους καταβάλλουν υπέρ του Ταμείου εφάπαξ ποσό ως εξής:
α) Α’ Κατηγορίας μισθολογικής κατάταξης, διακόσια δέκα (210) ευρώ,
β) Β’ Κατηγορίας μισθολογικής κατάταξης, εκατόν ογδόντα (180) ευρώ,
γ) Γ’ Κατηγορίας μισθολογικής κατάταξης, εκατόν πενήντα (150) ευρώ.
2. Η υποχρέωση της παρ. 1 ισχύει και για τους εν αποστρατεία μετόχους, σύμφωνα με την κατηγορία μισθολογικής τους κατάταξης κατά την ημερομηνία εξόδου τους από την υπηρεσία. Για τους εν αποστρατεία μετόχους που εξήλθαν από την υπηρεσία μέχρι τις 31.12.2016 το ύψος του καταβαλλόμενου ποσού προσδιορίζεται βάσει της κατηγορίας μισθολογικής κατάταξης, στην οποία θα ήταν καταταγμένοι σύμφωνα με το άρθρο 124 του ν. 4472/2017 (Α’ 74).
3. Η υποχρέωση δήλωσης γάμου και καταβολής του εφάπαξ ποσού της παρ. 1 ισχύει και για κάθε επόμενο γάμο των εν ενεργεία ή εν αποστρατεία μετόχων.
4. Σε περίπτωση εκπρόθεσμης δήλωσης γάμου, οι μέτοχοι υποχρεούνται να καταβάλουν τα ποσά της κατηγορίας τους, όπως προβλέπονται στην παρ. 1, προσαυξημένα κατά πέντε (5) ευρώ για κάθε εξάμηνο εκπρόθεσμης δήλωσης. Για χρόνο καθυστέρησης μικρότερο του εξαμήνου το ποσό των πέντε (5) ευρώ καταβάλλεται ολόκληρο. Το συνολικό ποσό της προσαύξησης δεν δύναται να υπερβαίνει το διπλάσιο των ποσών της παρ. 1, κατά περίπτωση.
5. Για τους εν ενεργεία μετόχους των οποίων ο γάμος τελέστηκε πριν από την απόκτηση της ιδιότητας του μετόχου, η εξάμηνη προθεσμία δήλωσης του γάμου αρχίζει από την ημερομηνία απόκτησης της εν λόγω ιδιότητας.
6. Εφόσον μέτοχοι τελέσουν γάμο μεταξύ τους, υποβάλλουν κοινή δήλωση, καταβάλλοντας ο καθένας το ήμισυ του ποσού που αντιστοιχεί στην κατηγορία μισθολογικής του κατάταξης σύμφωνα με την παρ. 1. Αν ο ένας από τους συζύγους αποκτήσει την ιδιότητα του μετόχου μετά τη δήλωση του γάμου από τον εν ενεργεία ή εν αποστρατεία μέτοχο σύζυγό του, καταβάλλει στο Ταμείο το είκοσι πέντε τοις εκατό (25%) του ποσού που αντιστοιχεί στην κατηγορία μισθολογικής του κατάταξης σύμφωνα με την παρ. 1.
7. Σε περίπτωση λύσης του γάμου μετά τη διενέργεια της κράτησης, το παρακρατηθέν ποσό δεν επιστρέφεται στον μέτοχο. Σε περίπτωση λύσης του γάμου πριν από τη λήξη της υποχρέωσης δήλωσής του στο Ταμείο, δεν υφίσταται υποχρέωση δήλωσής του και καταβολής του προβλεπόμενου ποσού μετά τη λύση του.
8. Μέλη της οικογένειας μετόχου από γάμο που δεν δηλώθηκε υποχρεούνται στην καταβολή του ποσού της παρ. 1 βάσει της κατηγορίας μισθολογικής κατάταξης του μετόχου, συμπεριλαμβανομένων των προσαυξήσεων της παρ. 4, προκειμένου να καταστούν δικαιούχοι των παροχών του Ταμείου.
9. Με απόφαση του Υπουργού Εθνικής Άμυνας, μετά από εισήγηση του Διοικητικού Συμβουλίου του Μετοχικού Ταμείου Ναυτικού, δύναται να αναπροσαρμόζεται το ύψος της κράτησης της παρ. 1 και των προσαυξήσεων της παρ. 4.
10. Το οφειλόμενο ποσό λόγω εγγραφής γάμου δύναται να παρακρατείται υπέρ του Ταμείου από τις μηνιαίες τακτικές αποδοχές των εν ενεργεία μετόχων ή το μέρισμα των εν αποστρατεία μετόχων, κατά περίπτωση. Με κοινή απόφαση των Υπουργών Εθνικής Άμυνας και Οικονομικών ρυθμίζεται κάθε άλλη αναγκαία λεπτομέρεια που αφορά στη διαδικασία του πρώτου εδαφίου.».
Άρθρο 38
Διάθεση πόρων από κρατήσεις υπέρ Μετοχικού Ταμείου Ναυτικού για τα νοσοκομεία του Πολεμικού Ναυτικού
Η κράτηση επί των αποδοχών των εν ενεργεία μετόχων και του μερίσματος των εν αποστρατεία μετόχων του Μετοχικού Ταμείου Ναυτικού, η οποία προβλέπεται στο άρθρο 7 του ν. 994/1949 (Α’ 136), διενεργείται ανεξαρτήτως της προϋπόθεσης σύναψης δανείου που προβλέπεται στο άρθρο 7 του ν. 994/1949. Οι πόροι που προέρχονται από τη διενέργεια της κράτησης του πρώτου εδαφίου διατίθενται και για την εξυπηρέτηση σκοπών επέκτασης υποδομών, καθώς και συντήρησης και ανανέωσης του εξοπλισμού των εγκαταστάσεων των νοσοκομείων του Πολεμικού Ναυτικού.
Άρθρο 39
Εκπόνηση αναλογιστικών μελετών από τα Μετοχικά Ταμεία Στρατού, Ναυτικού και Αεροπορίας
1. Τα Μετοχικά Ταμεία Στρατού, Ναυτικού και Αεροπορίας εκπονούν, με τη συμπλήρωση δύο (2) ετών από την τελευταία αναλογιστική μελέτη ή και έκτακτα, αν συντρέχει περίπτωση ουσιώδους μεταβολής των πόρων ή των παροχών τους, αναλογιστική μελέτη η οποία εγκρίνεται, κατόπιν εισήγησης του Διοικητικού Συμβουλίου τους, με τα αναγκαία κατά περίπτωση διαρθρωτικά μέτρα, από τον Υπουργό Εθνικής Άμυνας.
2. Για τις προδιαγραφές εκπόνησης των αναλογιστικών μελετών της παρ. 1 εφαρμόζεται ανάλογα η απόφαση που εκδίδεται κατ’ εξουσιοδότηση της περ. ε’ της παρ. 15 του άρθρου 9 του ν. 3029/2002 (Α’ 160).
Άρθρο 40
Σύνθεση Διοικητικού Συμβουλίου Μετοχικού Ταμείου Στρατού - Τροποποίηση άρθρου 1 ν.δ. 2554/1953
Στο άρθρο 1 του ν.δ. 2554/1953 (Α’ 230), περί της σύνθεσης του Διοικητικού Συμβουλίου του Μετοχικού Ταμείου Στρατού, επέρχονται οι εξής αλλαγές: α) το άρθρο μεταφέρεται από την καθαρεύουσα στη δημοτική γλώσσα και γίνονται νομοτεχνικές βελτιώσεις, β) στην παρ. 1, βα) τροποποιείται η προέλευση των μελών του Διοικητικού Συμβουλίου και προστίθενται τέσσερα (4) μέλη, τα οποία προέρχονται από τις Ένοπλες Δυνάμεις, την Ελληνική Αστυνομία, την Ένωση Αποστράτων Αξιωματικών Στρατού και το Γενικό Λογιστήριο του Κράτους, ββ) η περ. γ’ τροποποιείται όσον αφορά στα εκεί αναφερόμενα μέλη του Διοικητικού Συμβουλίου τα οποία πλέον είναι μόνο εν ενεργεία και τροποποιείται το Σώμα προέλευσής τους, βγ) στην περ. δ’ ο ανώτερος υπάλληλος της Τράπεζας της Ελλάδος αντικαθίσταται από έναν ανώτερο, βαθμού Αστυνομικού Διευθυντή, ή ανώτατο αξιωματικό της Ελληνικής Αστυνομίας, βδ) προστίθενται περ. ε’, στ’ και ζ’, γ) η παρ. 2 τροποποιείται με την προσθήκη της φράσης «καθώς και οι αναπληρωτές τους» και το άρθρο 1 διαμορφώνεται ως εξής:
«Άρθρο 1
1. Το Διοικητικό Συμβούλιο του Μετοχικού Ταμείου Στρατού είναι εννεαμελές και αποτελείται από:
α) έναν (1) ανώτατο αξιωματικό εν ενεργεία ή εν αποστρατεία, ως Πρόεδρο,
β) έναν (1) ανώτατο αξιωματικό εν ενεργεία ή εν αποστρατεία, ως Αντιπρόεδρο. Εφόσον ο Πρόεδρος του Διοικητικού Συμβουλίου προέρχεται από τους εν ενεργεία αξιωματικούς, ο Αντιπρόεδρος ορίζεται από τους εν αποστρατεία και αντιθέτως,
γ) τρεις (3) Υποστρατήγους, Ταξιάρχους ή Συνταγματάρχες εν ενεργεία, εκ των οποίων ένας (1) του Μηχανικού, ένας (1) του Οικονομικού και ένας (1) του Κοινού Νομικού Σώματος,
δ) έναν (1) ανώτερο, με βαθμό Αστυνομικού Διευθυντή, ή ανώτατο αξιωματικό εν ενεργεία (μέτοχο του Ταμείου) της Ελληνικής Αστυνομίας, που προτείνεται από τον Υπουργό Προστασίας του Πολίτη,
ε) έναν (1) ανώτατο αξιωματικό εν αποστρατεία, μερισματούχο του Ταμείου, της Ελληνικής Αστυνομίας, τέως Χωροφυλακής, που προτείνεται από τον Υπουργό Προστασίας του Πολίτη,
στ) ένα (1) μέλος του Διοικητικού Συμβουλίου της Ένωσης Αποστράτων Αξιωματικών Στρατού (ΕΑΑΣ), που προτείνεται από την ΕΑΑΣ και
ζ) έναν (1) υπάλληλο κατηγορίας ΠΕ βαθμού Α’ του Γενικού Λογιστηρίου του Κράτους, που προτείνεται από τον Γενικό Γραμματέα Δημοσιονομικής Πολιτικής.
2. Ο Πρόεδρος, ο Αντιπρόεδρος και τα μέλη του Διοικητικού Συμβουλίου, καθώς και οι αναπληρωτές τους, διορίζονται από τον Υπουργό Εθνικής Άμυνας, με θητεία τριών (3) ετών.
3. Το Διοικητικό Συμβούλιο βρίσκεται σε απαρτία όταν είναι παρόντες ο Πρόεδρος ή ο Αντιπρόεδρος και τέσσερα (4) τουλάχιστον μέλη. Οι αποφάσεις του Συμβουλίου λαμβάνονται κατά πλειοψηφία των παρόντων μελών, σε περίπτωση δε ισοψηφίας υπερισχύει η ψήφος του Προέδρου. Στις συνεδριάσεις του Διοικητικού Συμβουλίου παρίσταται ο Γενικός Διευθυντής του Μετοχικού Ταμείου Στρατού, ως εισηγητής χωρίς ψήφο.
4. Σε περίπτωση παραίτησης μέλους ή εξόδου αυτού για οποιονδήποτε λόγο πριν τη λήξη της θητείας του, αναπληρώνεται για τον υπόλοιπο χρόνο της θητείας του από άλλο μέλος, που ορίζεται από τον Υπουργό Εθνικής Άμυνας.».
ΚΕΦΑΛΑΙΟ Ζ’
ΘΕΜΑΤΑ ΟΙΚΟΝΟΜΙΚΗΣ ΦΥΣΗΣ
Άρθρο 41
Επανακαθορισμός επιτοκίου προκαταβολών έναντι εφάπαξ βοηθήματος - Τροποποίηση άρθρου 18 ν.δ. 398/1974
Στο άρθρο 18 του ν.δ. 398/1974 (Α’ 116) επέρχονται οι εξής αλλαγές: α) το άρθρο μεταφέρεται από την καθαρεύουσα στη δημοτική γλώσσα και γίνονται νομοτεχνικές βελτιώσεις, β) αντικαθίσταται η παρ. 4 και το άρθρο 18
διαμορφώνεται ως εξής:
«Άρθρο 18
Προκαταβολές έναντι εφάπαξ βοηθήματος
1. Τα Ταμεία Αλληλοβοηθείας Στρατού, Ναυτικού και Αεροπορίας δύνανται να προκαταβάλλουν στους μετόχους τους, που έχουν συμπληρώσει εικοσαετή τουλάχιστον συμμετοχή, μέρος του εφάπαξ βοηθήματος που αναλογεί σε αυτούς κατά την ημέρα υποβολής της σχετικής αίτησης, με αποκλειστικό σκοπό να αποκτήσουν στέγη ή να επεκτείνουν ή να βελτιώσουν υφιστάμενη ιδιόκτητη.
2. Το ποσό της προκαταβολής καθορίζεται με απόφαση του Διοικητικού Συμβουλίου κάθε Ταμείου, η οποία εγκρίνεται από τον Υπουργό Εθνικής Άμυνας και δεν δύναται να υπερβεί το εξήντα τοις εκατό (60%) του βοηθήματος που δικαιούται ο αξιωματικός κατά την ημέρα υποβολής της αίτησης και αναλόγως της οικονομικής κατάστασης κάθε Ταμείου.
3. Με την ως άνω απόφαση καθορίζονται και τα απαιτούμενα δικαιολογητικά για κάθε περίπτωση χορήγησης της προκαταβολής.
4. Η προκαταβολή του εφάπαξ βοηθήματος είναι έντοκη. Το σχετικό επιτόκιο καθορίζεται ανά εξάμηνο και ισούται με το ποσοστό της απόδοσης των διαθεσίμων του κοινού κεφαλαίου της παρ. 11 του άρθρου 15 του ν. 2469/1997 (Α’ 38), που τηρείται στην Τράπεζα της Ελλάδος σύμφωνα με το άρθρο 69Α του ν. 4270/2014 (Α’ 143), κατά το αμέσως προηγούμενο εξάμηνο.».
Άρθρο 42
Χρηματικά Εντάλματα Προπληρωμής (ΧΕΠ) για προμήθειες υλικών μέσω στρατιωτικών πωλήσεων εξωτερικού - Προσθήκη
άρθρου 36Α στο ν.δ. 721/1970
Στο ν.δ. 721/1970 (Α’ 251) προστίθεται άρθρο 36Α, ως εξής:
«Άρθρο 36Α
Χρηματικά Εντάλματα Προπληρωμής για προμήθειες υλικών μέσω στρατιωτικών πωλήσεων εξωτερικού
1. Για τα Χρηματικά Εντάλματα Προπληρωμής (ΧΕΠ) που εκδίδονται προς εξόφληση υποχρεώσεων από προμήθειες υλικών μέσω στρατιωτικών πωλήσεων εξωτερικού (Foreign Military Sales-FMS), αποδίδεται νομίμως λογαριασμός εφόσον προσκομίζονται εμπρόθεσμα στις αρμόδιες υπηρεσίες ελέγχου τα εξής δικαιολογητικά:
α) απόφαση κατακύρωσης της προμήθειας,
β) αντίγραφο της ειδικής σύμβασης ή συμφωνίας (FMS Case/Letter of Offer and Acceptance - LOA),
γ) απόφαση έκδοσης ΧΕΠ,
δ) αποδείξεις είσπραξης από την αρμόδια υπηρεσία (Defense Finance and Accounting Service - DFAS),
ε) αντίγραφο του τελικού ή τριμηνιαίου λογαριασμού (Final ή Billing Statement/DD Form 645), κατά περίπτωση,
στ) αναλυτική κίνηση τραπεζικού λογαριασμού από την Τράπεζα της Ελλάδος για όλες τις πληρωμές που πραγματοποιήθηκαν σε βάρος κάθε ΧΕΠ,
ζ) αποδεικτικό εισαγωγής του υλικού ή πρωτόκολλο οριστικής παραλαβής του, εφόσον υφίστανται και
η) αποδεικτικό κατάθεσης αδιάθετου υπολοίπου.
2. Ο έλεγχος απόδοσης λογαριασμού για τα ανωτέρω ΧΕΠ που εκδόθηκαν πριν από την έναρξη ισχύος του παρόντος διενεργείται από τις αρμόδιες υπηρεσίες ελέγχου βάσει των δικαιολογητικών της παρ. 1, ανεξαρτήτως της ημερομηνίας έκδοσης ή απόδοσής τους. Για τα εκκρεμή ΧΕΠ των οποίων, κατά την έναρξη ισχύος του παρόντος, έχει παρέλθει η ημερομηνία απόδοσης λογαριασμού, αποδίδεται νόμιμα λογαριασμός και μετά την παρέλευση της σχετικής προθεσμίας, εφόσον προσκομίζονται στις αρμόδιες υπηρεσίες ελέγχου τα δικαιολογητικά της παρ. 1. Ομοίως, θεωρούνται νόμιμα τα ΧΕΠ εφόσον έχει ήδη αποδοθεί λογαριασμός με τα ανωτέρω δικαιολογητικά.
3. Το αδιάθετο υπόλοιπο των ΧΕΠ που νόμιμα αποδίδονται ή αποδόθηκαν, σύμφωνα με την παρ. 2 θεωρείται ότι νομίμως κατατίθεται ή κατατέθηκε, αντίστοιχα, μετά από τη λήξη της προθεσμίας απόδοσης λογαριασμού και έως την απόδοση των ΧΕΠ.
4. Με κοινή απόφαση των Υπουργών Εθνικής Άμυνας και Οικονομικών τα δικαιολογητικά της παρ. 1 δύναται να συμπληρώνονται ή να αντικαθίστανται από δικαιολογητικά αντίστοιχης αποδεικτικής ισχύος και περιεχομένου.».
Άρθρο 43
Κατανομή εισφοράς υπέρ σωματείων και ενώσεων αναπήρων και θυμάτων πολέμου - Τροποποίηση άρθρου 33 ν.δ. 1044/1971
Στο άρθρο 33 του ν.δ. 1044/1971 (Α’ 245) επέρχονται οι εξής αλλαγές: α) ο τίτλος και το περιεχόμενο του άρθρου μεταφέρονται από την καθαρεύουσα στη δημοτική και γίνονται νομοτεχνικές βελτιώσεις, β) η παρ. 2 αντικαθίσταται και το άρθρο 33 διαμορφώνεται ως εξής:
«Άρθρο 33
Εισφορά και διάθεση αυτής
1. Με απόφαση του Υπουργού Εθνικής Άμυνας δύναται να επιβληθεί εισφορά μέχρι ένα τοις εκατό (1%) επί των συντάξεων και επιδομάτων που καταβάλλονται στους αναπήρους και τα θύματα πολέμου των άρθρων 1 και 2. Αυτή εισπράττεται με κράτηση κατά την πληρωμή των συντάξεων και κατατίθεται στην Εθνική Τράπεζα της Ελλάδος στο όνομα και για λογαριασμό της Εθνικής Γενικής Συνομοσπονδίας Αναπήρων και Θυμάτων Πολέμου Ελλάδος.
2. Από την εισφορά της παρ. 1, ποσοστό τριάντα τοις εκατό (30%) περιέρχεται στην Εθνική Γενική Συνομοσπονδία Αναπήρων και Θυμάτων Πολέμου Ελλάδος και το υπόλοιπο εβδομήντα τοις εκατό (70%) κατανέμεται στα οικεία σωματεία και ενώσεις. Ο υπολογισμός του αναλογούντος σε κάθε σωματείο και ένωση ποσού γίνεται σύμφωνα με τον ακόλουθο μαθηματικό τύπο:
ΚΠ=ΣΠ/ΣΑΕΜ x ΑΕΜΣ, όπου:
«ΚΠ» το κατανεμηθέν ποσό σε κάθε σωματείο/ένωση,
«ΣΠ» το συνολικό ποσό που πρέπει να κατανεμηθεί στα οικεία σωματεία/ενώσεις [ποσοστό εβδομήντα τοις εκατό (70%) επί των εισφορών],
«ΣΑΕΜ» ο συνολικός αριθμός των εγγεγραμμένων μελών των σωματείων και ενώσεων, των οποίων η εισφορά παρακρατείται από τη σύνταξη και
«ΑΕΜΣ» ο αριθμός των εγγεγραμμένων μελών κάθε σωματείου και ένωσης, των οποίων η εισφορά παρακρατείται από τη σύνταξη.
3. Από το ποσό που περιέρχεται στην Εθνική Γενική Συνομοσπονδία Αναπήρων και Θυμάτων Πολέμου Ελλάδος επιχορηγούνται οι Ομοσπονδίες με απόφαση του Διοικητικού Συμβουλίου, η οποία εκδίδεται μετά από σύμφωνη γνώμη της αρμόδιας Υπηρεσίας του Υπουργείου Εθνικής Άμυνας.
4. Οι αναγκαίες δαπάνες που προκύπτουν από την άσκηση των καθηκόντων των μελών των οργάνων διοίκησης καθορίζονται με απόφαση του Υπουργού Εθνικής Άμυνας, κατόπιν εισήγησης της Εθνικής Γενικής Συνομοσπονδίας Αναπήρων και Θυμάτων Πολέμου Ελλάδος, και κατανέμονται από το Διοικητικό Συμβούλιο κάθε σωματείου ή ένωσης ανάλογα με τις υπηρεσίες του κάθε μέλους. Απαγορεύεται η διάθεση των υπολοίπων πόρων των σωματείων και ενώσεων, όπως αποζημιώσεων, εξόδων παράστασης και οδοιπορικών, για οποιοδήποτε λόγο στα μέλη των διοικήσεων σωματείων ή ενώσεων, εάν δεν προβλέπεται διαφορετικά από το οικείο καταστατικό.».
Άρθρο 44
Τρόπος και διαδικασία αξιοποίησης ακίνητης περιουσίας Ενόπλων Δυνάμεων - Τροποποίηση άρθρου 11 ν. 4407/2016
Στο άρθρο 11 του ν. 4407/2016 (Α’ 134) επέρχονται οι εξής αλλαγές: α) τροποποιείται η παρ. 2 με την προσθήκη στο πρώτο εδάφιο της δυνατότητας συνδυασμού χρηματικής αντιπαροχής ή άλλης αντιπαροχής αποτιμητής σε χρήμα, β) στην παρ. 4 το πρώτο εδάφιο διακρίνεται σε δύο εδάφια και τροποποιείται η ελάχιστη τιμή εκκίνησης του ανταλλάγματος, γ) στις παρ. 5, 6, 7, 8 και 10 επέρχονται νομοτεχνικές βελτιώσεις, δ) η παρ. 11 αντικαθίσταται, ε) προστίθεται παρ. 15 και το άρθρο 11 διαμορφώνεται ως εξής:
«Άρθρο 11
Τρόπος και διαδικασία αξιοποίησης
1. Τα Τ.ΕΘ.Α., Τ.Ε.Σ. και Τ.Α.Α. υποχρεούνται να αποστείλουν στην ΥΠ.Α.Α.Π.Ε.Δ., εντός τριάντα (30) ημερών από την έναρξη ισχύος του παρόντος νόμου, σε έντυπη και ηλεκτρονική μορφή, καταστάσεις με την πλήρη ταυτότητα των ακινήτων ιδιοκτησίας τους που δεν χρησιμοποιούνται για στρατιωτικούς σκοπούς, προς αξιοποίηση. Τα Μ.Τ.Σ., Μ.Τ.Ν. και Μ.Τ.Α. έχουν την υποχρέωση του προηγούμενου εδαφίου για όλα τα ακίνητα ιδιοκτησίας τους. Οι καταστάσεις αυτές επικαιροποιούνται και αποστέλλονται αμελλητί στην ΥΠ.Α.Α.Π.Ε.Δ. με ευθύνη των Ταμείων.
2. Η ΥΠ.Α.Α.Π.Ε.Δ. επιλέγει τα ακίνητα, των οποίων η αξιοποίηση θα διενεργείται αποκλειστικά με εκμίσθωση κατόπιν χρηματικής ή άλλης αντιπαροχής αποτιμητής σε χρήμα ή με συνδυασμό των δύο αυτών επιλογών. Οι συμβάσεις που συνάπτονται περιλαμβάνουν υποχρεωτικά ρήτρα αναπροσαρμογής του ύψους της αντιπαροχής ανά πενταετία, τουλάχιστον στο ύψος του δείκτη τιμών καταναλωτή.
3. Η ΥΠ.Α.Α.Π.Ε.Δ. ενημερώνει τα Ταμεία για τα ακίνητα τα οποία επιλέγει προς αξιοποίηση.
4. Το Συμβούλιο Άμυνας (Σ.ΑΜ.), με απόφασή του, κατόπιν εισήγησης της ΥΠ.Α.Α.Π.Ε.Δ., η οποία περιλαμβάνει το σχέδιο διακήρυξης του διαγωνισμού και το σχέδιο της σύμβασης ως παράρτημά της, τα οποία αποτελούν προϊόντα συνεργασίας της με το οικείο Ταμείο, εγκρίνει την επιλογή κάθε ακινήτου για αξιοποίηση με τη διαδικασία του παρόντος νόμου, καθορίζει τον ειδικότερο τρόπο της αξιοποίησης, τη χρήση του ακινήτου, την τιμή εκκίνησης του ετήσιου ανταλλάγματος, η οποία δεν μπορεί να είναι κατώτερη του τρία τοις εκατό (3%) της αντικειμενικής αξίας του ακινήτου, όπως αυτή προσδιορίζεται ή θεωρείται νόμιμα από τη φορολογική αρχή, και παρέχει την έγκριση έναρξης της διαδικασίας της παρ. 5. Σε περίπτωση μη υπαγωγής του ακινήτου στο αντικειμενικό σύστημα η τιμή εκκίνησης του ετήσιου ανταλλάγματος δεν μπορεί να είναι κατώτερη του τρία τοις εκατό (3%) επί της αξίας, όπως αυτή προσδιορίζεται από τη φορολογική αρχή. Στη συνεδρία του Σ.ΑΜ. μετέχει για την παροχή γνώμης ο Διευθυντής του οικείου Ταμείου, εφόσον τα αξιοποιούμενα ακίνητα ανήκουν στο Τ.ΕΘ.Α., το Τ.Ε.Σ. και το Τ.Α.Α. και ο Πρόεδρος του οικείου Ταμείου, εφόσον τα αξιοποιούμενα ακίνητα ανήκουν στο Μ.Τ.Σ., το Μ.Τ.Ν. και το Μ.Τ.Α.
5. Η αξιοποίηση των ακινήτων, κατά τα οριζόμενα στην παρ. 2, γίνεται με ηλεκτρονικό δημόσιο πλειοδοτικό διαγωνισμό. Στη διαγωνιστική διαδικασία, η προκήρυξη του διαγωνισμού περιλαμβάνει υποχρεωτικά τα ακόλουθα:
α) τα πλήρη στοιχεία του ακινήτου προς αξιοποίηση, τη διάρκεια της σύμβασης, την τιμή εκκίνησης του ετήσιου ανταλλάγματος,
β) τους όρους υπό τους οποίους οι προσφέροντες μπορούν να υποβάλουν τις προσφορές τους,
γ) τους όρους διεξαγωγής του ηλεκτρονικού πλειοδοτικού διαγωνισμού,
δ) τις κατάλληλες πληροφορίες για το χρησιμοποιούμενο ηλεκτρονικό σύστημα, τον τρόπο και τις τεχνικές προδιαγραφές σύνδεσης και τον τρόπο πιστοποίησης των συμμετεχόντων και χορήγησης σε αυτούς μοναδικών κωδικών πρόσβασης στο ηλεκτρονικό σύστημα για τη συμμετοχή τους στον ηλεκτρονικό πλειοδοτικό διαγωνισμό,
ε) τη διάρκεια του ηλεκτρονικού πλειοδοτικού διαγωνισμού.
6. Η διακήρυξη του ηλεκτρονικού πλειοδοτικού διαγωνισμού αναρτάται σε επίσημη ιστοσελίδα και δημοσιεύεται σε μία (1) ημερήσια πολιτική και σε μία (1) ημερήσια οικονομική εφημερίδα πανελλήνιας κυκλοφορίας, δέκα (10) τουλάχιστον ημέρες πριν από την έναρξη του διαγωνισμού. Τα έξοδα της δημοσίευσης βαρύνουν τον προϋπολογισμό του ΥΠ.ΕΘ.Α.
7. Οι ενδιαφερόμενοι, προκειμένου να είναι έγκυρη η συμμετοχή τους στο διαγωνισμό, πρέπει να καταθέτουν στην ΥΠ.Α.Α.Π.Ε.Δ. μέχρι την προηγούμενη ημέρα της έναρξης του ηλεκτρονικού πλειοδοτικού διαγωνισμού, εγγύηση ίση με ποσοστό δύο τοις εκατό (2%) επί του συνολικού προτεινόμενου ανταλλάγματος, όπως αναφέρεται στη διακήρυξη, η παροχή της οποίας εξασφαλίζεται με την κατάθεση εγγυητικής επιστολής που έχει εκδοθεί από αναγνωρισμένη στην Ελλάδα Τράπεζα ή το Ταμείο Παρακαταθηκών και Δανείων ή από οποιονδήποτε άλλον Οργανισμό, που έχει δικαίωμα από τον νόμο να παρέχει τέτοιου είδους εγγυητικές επιστολές ή με την κατάθεση του ανωτέρω ποσού στον τηρούμενο σε τραπεζικό ίδρυμα λογαριασμό της Υπηρεσίας. Με την υποβολή της πρώτης προσφοράς τεκμαίρεται ότι ο υποψήφιος αποδέχεται ανεπιφύλακτα τους όρους του διαγωνισμού.
8. Ο ηλεκτρονικός διαγωνισμός είναι πλειοδοτικός και κατά τη διεξαγωγή του, ως αποδεκτές προσφορές ορίζονται οι προσφορές που ικανοποιούν σωρευτικά τα εξής δύο (2) κριτήρια:
α) είναι χρονικά έγκυρες, δηλαδή καταγράφεται η άφιξή τους στο σύστημα εντός του χρόνου διάρκειας του ηλεκτρονικού διαγωνισμού,
β) αυξάνουν την προσφερόμενη τιμή από την αρχικώς ορισθείσα και τις υποβληθείσες από άλλους συμμετέχοντες μέχρι το χρόνο της προσφοράς.
9. Κατά τη διάρκεια του ηλεκτρονικού πλειοδοτικού διαγωνισμού, η ΥΠ.Α.Α.Π.Ε.Δ. γνωστοποιεί ηλεκτρονικά συνεχώς και αμέσως σε όλους τους προσφέροντες τις πληροφορίες εκείνες που τους δίνουν τη δυνατότητα να γνωρίζουν ανά πάσα στιγμή την αντίστοιχη κατάταξή τους. Η ΥΠ.Α.Α.Π.Ε.Δ. μπορεί να ανακοινώνει τον αριθμό των συμμετεχόντων σε κάθε φάση του διαγωνισμού, απαγορεύεται όμως να γνωστοποιεί την ταυτότητα των προσφερόντων κατά τη διεξαγωγή των διαφόρων φάσεων του ηλεκτρονικού πλειοδοτικού διαγωνισμού. Εκείνος που έχει ήδη προσφέρει μια τιμή μπορεί να επανέλθει και να προσφέρει καινούρια τιμή, χωρίς η τιμή αυτή να συνιστά αντιπροσφορά. Εφόσον γίνει αποδεκτή μία τιμή στο ηλεκτρονικό σύστημα δεν είναι δυνατόν να ανακληθεί. Κάθε νέα τιμή που γίνεται αποδεκτή από το σύστημα, ακυρώνει όλες τις προηγούμενες τιμές του ίδιου συμμετέχοντος.
10. Η ΥΠ.Α.Α.Π.Ε.Δ. περατώνει τον ηλεκτρονικό πλειοδοτικό διαγωνισμό ως εξής:
α) με καθορισμό, στην πρόσκληση συμμετοχής στο διαγωνισμό, της ημερομηνίας και της ώρας λήξης της διαδικασίας,
β) όταν όλες οι φάσεις του διαγωνισμού, όπως καθορίζονται στην πρόσκληση συμμετοχής, έχουν πραγματοποιηθεί.
Οι συμμετέχοντες υποχρεούνται επί ποινή αποκλεισμού, να υποβάλουν στην ΥΠ.Α.Α.Π.Ε.Δ., εγγράφως σε δύο (2) αντίγραφα εντός σαράντα οκτώ (48) ωρών από την ώρα λήξης του ηλεκτρονικού διαγωνισμού, την τελευταία αποδεκτή από το σύστημα προσφερόμενη τιμή. Με βάση τα αποτελέσματα του ηλεκτρονικού πλειοδοτικού διαγωνισμού, οι προσφορές κατατάσσονται σε συγκριτικό πίνακα, κατά φθίνουσα σειρά και εφόσον διενεργηθεί ο έλεγχος των απαιτούμενων δικαιολογητικών, όπως αυτά αναφέρονται στην εκάστοτε διακήρυξη, ακολουθείται η διαδικασία της παρ. 11.
11. Η ΥΠ.Α.Α.Π.Ε.Δ., έχοντας ολοκληρώσει τις απαιτούμενες διαδικασίες ανεύρεσης πλειοδότη αντισυμβαλλόμενου, εισηγείται αιτιολογημένα στο Σ.ΑΜ. την κατακύρωση του διαγωνισμού στον επιτυχόντα πλειοδότη, το οποίο εκδίδει απόφαση εντός αποκλειστικής προθεσμίας εξήντα (60) ημερών από τη λήψη της εισήγησης της ΥΠ.Α.Α.Π.Ε.Δ. Μετά την άπρακτη παρέλευση της ανωτέρω προθεσμίας, τεκμαίρεται ότι το Σ.ΑΜ. έχει εκδώσει τη σχετική απόφαση κατακύρωσης. Με την απόφαση αυτή, το Σ.ΑΜ. δίνει εντολή στα Τ.Ε.Θ.Α., Τ.Ε.Σ. και Τ.Α.Α. και διατυπώνει πρόταση στα Μ.Τ.Σ., Μ.Τ.Ν. και Μ.Τ.Α. για την κατάρτιση της σύμβασης με τον πλειοδότη εντός τακτής προθεσμίας και σύμφωνα με τη νομοθεσία που διέπει τη λειτουργία του Ταμείου. Πριν από την υπογραφή της σύμβασης ο πλειοδότης υποχρεούται να επαυξήσει την κατατεθειμένη από αυτόν εγγύηση, ώστε να ανέλθει σε ποσό ίσο με τρία (3) μηνιαία μισθώματα, εφόσον η διάρκεια της σύμβασης μίσθωσης είναι μέχρι και δεκαπέντε έτη (15) έτη ή σε ποσό ίσο με έξι (6) μηνιαία μισθώματα, εφόσον η διάρκεια της σύμβασης μίσθωσης είναι δεκαέξι (16) έτη και άνω, ως εγγύηση καλής εκτέλεσης της σύμβασης. Στην απόφαση του Σ.ΑΜ. καθορίζεται επίσης, ότι αν ο πλειοδότης δεν αντικαταστήσει την κατατεθειμένη από αυτόν εγγύηση ή δεν προσέλθει εντός της ταχθείσας προθεσμίας για την υπογραφή της σύμβασης, η κατατεθειμένη εγγύηση καταπίπτει με μέριμνα του οικείου Ταμείου υπέρ των πόρων του και στη θέση του καλείται από την ΥΠ.Α.Α.Π.Ε.Δ. ο επόμενος στη σειρά πλειοδοσίας.
12. Τα έξοδα για τη διενέργεια του ηλεκτρονικού πλειοδοτικού διαγωνισμού βαρύνουν τον προϋπολογισμό του ΥΠ.ΕΘ.Α.
13. Το αντάλλαγμα που προέρχεται από την αξιοποίηση των περιουσιακών στοιχείων, καθώς και από την περαιτέρω διαχείριση των πόρων αξιοποίησης, αποδίδεται στο Ταμείο που έχει στην ιδιοκτησία του το αξιοποιούμενο ακίνητο και αποτελεί έσοδο του Ταμείου, απαλλασσόμενο από κάθε φόρο και τέλος.
14. Στην εγκριτική απόφαση του Σ.ΑΜ. μπορεί να καθορίζεται ότι μέρος των εσόδων που προέρχονται από την αξιοποίηση ακινήτων Τ.ΕΘ.Α., Τ.Ε.Σ. και ΤΑ.Α., διατίθενται προς ενίσχυση του προϋπολογισμού του ΥΠ.ΕΘ.Α.
15. Η σύμβαση μεταξύ του οικείου Ταμείου και του πλειοδότη μισθωτή υπογράφεται εντός είκοσι (20) ημερών από την έκδοση της εγκριτικής απόφασης του Σ.ΑΜ. ή από την άπρακτη παρέλευση της προθεσμίας της παρ. 11.».
Άρθρο 45
Αξιοποίηση ακινήτων από φορείς του δημόσιου τομέα, νομικά πρόσωπα δημοσίου δικαίου, φορείς της τοπικής αυτοδιοίκησης και αθλητικά σωματεία - Τροποποίηση άρθρου 13 ν. 4407/2016
Στο άρθρο 13 του ν. 4407/2016 (Α’ 134) επέρχονται οι εξής αλλαγές: α) επικαιροποιείται το θεσμικό πλαίσιο που οριοθετεί τον δημόσιο τομέα, β) η περ. β’ τροποποιείται με τη μείωση του ποσοστού σε τρία τοις εκατό (3%) της συμφωνηθείσας ετήσιας αντιπαροχής, όπως αυτή προσδιορίζεται στην παρ. 4 του άρθρου 11 του ν. 4407/2016, γ) στην περ. γ’ προστίθεται προθεσμία εξήντα (60) ημερών από τη λήψη της εισήγησης της ΥΠ.Α.Α.Α.Π.Ε.Δ.,
δ) γίνονται νομοτεχνικές βελτιώσεις και το άρθρο 13 διαμορφώνεται ως εξής:
«Άρθρο 13
Αξιοποίηση ακινήτων από φορείς του δημόσιου τομέα, νομικά πρόσωπα δημοσίου δικαίου, φορείς της τοπικής αυτοδιοίκησης και αθλητικά σωματεία
Κατ’ εξαίρεση, η ΥΠ.Α.Α.Π.Ε.Δ. μπορεί να συνομολογεί, απευθείας με νομικά πρόσωπα δημοσίου δικαίου, με Οργανισμούς Τοπικής Αυτοδιοίκησης (Ο.Τ.Α.) και νομικά πρόσωπα που ανήκουν σε αυτούς ή εποπτεύονται από αυτούς, με λοιπούς φορείς του δημόσιου τομέα, όπως αυτός οριοθετείται στην περ. α) της παρ. 1 του άρθρου 14
του ν. 4270/2014 (Α’ 101), με Δημόσιες Επιχειρήσεις και Οργανισμούς του ν. 3429/2005 (Α’ 314), καθώς και με αθλητικά σωματεία του άρθρου 1 του ν. 2725/1999 (Α’ 121), τους όρους για την αξιοποίηση ακινήτων που αναφέρονται στο άρθρο 10 και βρίσκονται στην περιοχή τους, χωρίς τη διαδικασία των παρ. 4 έως 12 του άρθρου 11,
υπό τις εξής προϋποθέσεις:
α) οι ανωτέρω φορείς, υποβάλλουν πλήρες βιώσιμο πλάνο ανάπτυξης και αξιοποίησης, καθώς και οικονομοτεχνική μελέτη με σαφές και δεσμευτικό χρονοδιάγραμμα υλοποίησης,
β) η συμφωνηθείσα ετήσια αντιπαροχή αποτιμώμενη σε χρήμα δεν υπολείπεται του τρία τοις εκατό (3%) της αξίας του ακινήτου, όπως αυτή προσδιορίζεται στην παρ. 4 του άρθρου 11,
γ) η σχετική συμφωνία εγκρίνεται από το Σ.ΑΜ. εντός προθεσμίας εξήντα (60) ημερών από τη λήψη της εισήγησης της ΥΠ.Α.Α.Π.Ε.Δ.».
ΜΕΡΟΣ Γ’
ΖΗΤΗΜΑΤΑ ΣΤΑΔΙΟΔΡΟΜΙΑΣ ΚΑΙ ΕΞΕΛΙΞΗΣ ΣΤΕΛΕΧΩΝ
Άρθρο 46
Αποστρατευτικός βαθμός εθελοντών μακράς θητείας - Τροποποίηση παρ. 4 και 6 άρθρου 13 ν. 1848/1989
Στο άρθρο 13 του ν. 1848/1989 (Α’ 112) επέρχονται οι εξής αλλαγές: α) στο πρώτο εδάφιο της παρ. 4 προστίθεται η λέξη «πραγματικής» και η λέξη «ανθυπολοχαγού» αντικαθίσταται από τη λέξη «Υπολοχαγού», β) στο δεύτερο εδάφιο της παρ. 6 η λέξη «υπολοχαγού» αντικαθίσταται από τη λέξη «Λοχαγού», η λέξη «ανθυπολοχαγού» αντικαθίσταται από τη λέξη «Υπολοχαγού» και το άρθρο 13
διαμορφώνεται ως εξής:
«Άρθρο 13
1. Οι διατάξεις του ν. 1513/1985 (Α’ 12) εφαρμόζονται αναλόγως και για το Πολεμικό Ναυτικό και την Πολεμική Αεροπορία. Όπου στον παραπάνω νόμο αναφέρονται οι όροι Στρατός Ξηράς, κανονισμοί και βαθμοί υπαξιωματικού, νοούνται και οι άλλοι κλάδοι των Ενόπλων Δυνάμεων, οι αντίστοιχοι κανονισμοί και βαθμοί υπαξιωματικών.
2. Ο αριθμός των οπλιτών πενταετούς υποχρέωσης δεν μπορεί να υπερβαίνει τους 2.500 και 1.760 για το Πολεμικό Ναυτικό και την Πολεμική Αεροπορία αντίστοιχα. Ο αριθμός των κατατασσόμενων κάθε έτος καθορίζεται με απόφαση του Υπουργού Εθνικής Άμυνας.
3. Με κοινή απόφαση των Υπουργών Εθνικής Άμυνας και Οικονομικών, που εκδίδεται μετά από πρόταση του Αρχηγού του αντίστοιχου Κλάδου των Ενόπλων Δυνάμεων, μπορεί να αυξάνεται ο αριθμός των οπλιτών με πενταετή υποχρέωση κάθε κλάδου.
4. Μετά τη λήξη της πενταετούς υποχρέωσής τους όσοι επιθυμούν μπορούν, ύστερα από αίτησή τους, να αξιολογηθούν και να επιλεγούν για περαιτέρω παραμονή στις Ένοπλες Δυνάμεις με τον βαθμό που φέρουν ως Εθελοντές Μακράς Θητείας (Ε.Μ.Θ.) μέχρι τη συμπλήρωση 35ετούς συντάξιμης πραγματικής υπηρεσίας και εξελίσσονται βαθμολογικά μέχρι τον βαθμό του Υπολοχαγού και των αντιστοίχων των άλλων Κλάδων των Ενόπλων Δυνάμεων. Οι προϋποθέσεις, τα κριτήρια, η διαδικασία επιλογής και ένταξής τους στην κατηγορία των Ε.Μ.Θ. καθορίζονται με απόφαση του Υπουργού Εθνικής Άμυνας, που εκδίδεται μετά από πρόταση του αρμόδιου κατά Κλάδο Ανωτάτου Συμβουλίου. Η ένταξή τους πραγματοποιείται με απόφαση του Υπουργού Εθνικής Άμυνας ύστερα από πρόταση των αρμόδιων Συμβουλίων Κρίσεων. Μέχρι την έναρξη ισχύος των προβλεπόμενων στο δεύτερο εδάφιο της παρούσας παραγράφου υπουργικών αποφάσεων, όσοι εθελοντές πενταετούς υπηρεσίας υπέβαλαν αίτηση ένταξής τους στον θεσμό των Ε.Μ.Θ. συνεχίζουν να διέπονται από τις προϊσχύουσες διατάξεις.
5. Οι διατάξεις της προηγούμενης παραγράφου εφαρμόζονται αναλογικά και για τις εθελόντριες του ν. 705/1977 (Α’ 279), που το επιθυμούν. Όσες από αυτές συμπλήρωσαν ήδη ή θα συμπληρώσουν στο μέλλον πενταετή υπηρεσία θα πρέπει να υποβάλουν τη σχετική αίτηση παραμονής εντός δύο μηνών από την έναρξη της ισχύος του παρόντος νόμου ή από την ημερομηνία συμπληρώσεως της πενταετούς υπηρεσίας αναλόγως με την περίπτωση. Όσες δεν υποβάλουν αίτηση υπαγωγής στις διατάξεις της προηγούμενης παραγράφου εξακολουθούν να διέπονται από τις ρυθμίσεις του ν. 705/1977.
6. Με προεδρικό διάταγμα, που εκδίδεται μετά από πρόταση των Υπουργών Εθνικής Άμυνας και Οικονομικών, καθορίζονται τα θέματα ιεραρχίας και προαγωγών, οι καταστάσεις, οι προϋποθέσεις μισθολογικής προαγωγής τα ασφαλιστικά ταμεία, οι κρατήσεις και κάθε άλλη αναγκαία λεπτομέρεια για την εφαρμογή των παρ. 4 και 5 του άρθρου αυτού. Κατά παρέκκλιση των προβλεπομένων στο πρώτο εδάφιο της παρ. 4 ως προς τον καταληκτικό βαθμό, με όμοιο προεδρικό διάταγμα καθορίζονται οι όροι και προϋποθέσεις για την απονομή αποστρατευτικού βαθμού Λοχαγού και αντιστοίχων των άλλων κλάδων των Ενόπλων Δυνάμεων σε Εθελοντές και Εθελόντριες Μακράς Θητείας (Ε.Μ.Θ.) βαθμού Υπολοχαγού, που τίθενται σε αποστρατεία.
7. Ο αριθμός των οργανικών θέσεων των εθελοντών - εθελοντριών μακράς θητείας σε κάθε Κλάδο καθορίζεται με απόφαση του Υπουργού Εθνικής Άμυνας κατόπιν εισηγήσεως του οικείου Ανωτάτου Συμβουλίου, ανάλογα με τις ανάγκες της υπηρεσίας.
8. Για τους ανθυπασπιστές υφίστανται ξεχωριστές οργανικές θέσεις, ενώ για τους υπαξιωματικούς εθελοντές και εθελόντριες μακράς θητείας είναι κοινές, υπολογισμένες στο βαθμό του Αρχιλοχία, Αρχικελευστή και Αρχισμηνία αντίστοιχα.
9. Η κατανομή, συγχώνευση ή μεταφορά των οργανικών θέσεων εντός κάθε κλάδου των Ενόπλων Δυνάμεων κατά όπλο, σώμα ή γενική ειδικότητα ενεργείται με απόφαση του Αρχηγού του οικείου Γενικού Επιτελείου μετά από εισήγηση του οικείου Ανωτάτου Συμβουλίου.
10. Οι υπηρετούντες κατά τη δημοσίευση του παρόντος εθελοντές και εθελόντριες μακράς θητείας καλύπτουν θέσεις που θα καθορισθούν σύμφωνα με την παρ. 7 του παρόντος.».
Άρθρο 47
Ένταξη αξιωματικών σε ειδικότητα του υγειονομικού σώματος - Αντικατάσταση άρθρου 26 ν. 1911/1990
Το άρθρο 26 του ν. 1911/1990 (Α’ 166) αντικαθίσταται ως εξής:
«Άρθρο 26
Ένταξη αξιωματικών σε ειδικότητα του υγειονομικού σώματος
1. Αξιωματικοί Νοσηλευτικής των τριών κλάδων των Ενόπλων Δυνάμεων, εφόσον φέρουν τοv βαθμό του Λοχαγού και αντιστοίχων των άλλων κλάδων και είναι κάτοχοι πτυχίου Ιατρικής, Οδοντιατρικής, Κτηνιατρικής και Φαρμακευτικής Σχολής και τμημάτων Ψυχολογίας Ανωτάτων Εκπαιδευτικών Ιδρυμάτων, μπορεί να εντάσσονται αντιστοίχως στη γενική ειδικότητα των Ιατρών, Οδοντιάτρων, Κτηνιάτρων, Φαρμακοποιών και Ψυχολόγων του Υγειονομικού Σώματος. Οι ίδιες προϋποθέσεις ισχύουν και για τους αξιωματικούς της γενικής ειδικότητας των Οδοντιάτρων, Φαρμακοποιών, Κτηνιάτρων και Ψυχολόγων και των τριών Κλάδων των Ενόπλων Δυνάμεων που επιθυμούν την ένταξή τους στη γενική ειδικότητα των Ιατρών του Υγειονομικού Σώματος.
2. Με απόφαση του Ανώτατου κατά Κλάδο Συμβουλίου, που εκδίδεται μέχρι την 31η Μαΐου κάθε έτους, καθορίζονται, σύμφωνα με τις υφιστάμενες υπηρεσιακές ανάγκες, οι κενές οργανικές θέσεις και οι ειδικότητες που μπορούν να καλυφθούν. Οι θέσεις αυτές προκηρύσσονται με μέριμνα του οικείου Γενικού Επιτελείου. Το ειδικότερο περιεχόμενο της εκάστοτε προκήρυξης, όπως τα προσόντα των εντασσόμενων, η διαδικασία, τα κριτήρια επιλογής και κάθε άλλη λεπτομέρεια καθορίζονται με απόφαση του Υπουργού Εθνικής Άμυνας, κατόπιν πρότασης του οικείου Κλάδου. Οι ενδιαφερόμενοι υποβάλλουν αίτηση μέχρι την 31η Δεκεμβρίου κάθε έτους για την ένταξή τους προς το οικείο Γενικό Επιτελείο. H ένταξη ενεργείται εντός του ιδίου κλάδου με απόφαση του Υπουργού Εθνικής Άμυνας, ύστερα από πρόταση του Αρχηγού του οικείου Γενικού Επιτελείου. Οι εντασσόμενοι διατηρούν τον βαθμό που έφεραν και τη μεταξύ τους αρχαιότητα που είχαν πριν την ένταξή τους και καθίστανται νεότεροι των ομοιοβάθμων αξιωματικών της ειδικότητάς τους που απέκτησαν τον βαθμό που φέρουν κατά το ίδιο έτος.
3. Για την εξέταση της αίτησης λαμβάνονται υπόψη τα εξής κριτήρια:
α) οι ειδικές εκπαιδεύσεις που έχουν παρακολουθήσει οι αιτούντες σε αντικείμενο της γενικής ειδικότητας προέλευσής τους,
β) οι σχετικές εξειδικεύσεις που έχουν αποκτήσει στα αντικείμενα αυτά,
γ) ο βαθμός πτυχίου,
δ) τα ουσιαστικά προσόντα της τελευταίας δεκαετίας, η βαθμολογία των οποίων πρέπει να εμπίπτει τουλάχιστον στην κλίμακα αξιολόγησης «Λίαν Καλώς»,
ε) ο βαθμός αποφοίτησης από τα προβλεπόμενα υποχρεωτικά σχολεία, ο οποίος πρέπει να είναι τουλάχιστον «Λίαν Καλώς»,
στ) οι πειθαρχικές ποινές που έχουν επιβληθεί στον υποψήφιο την τελευταία δεκαετία.
4. Το Ανώτατο Συμβούλιο του οικείου Κλάδου, αφού ολοκληρωθεί η διαδικασία υποβολής των αιτήσεων:
α) καταρτίζει πίνακες υποψηφίων για κάθε ειδικότητα κατά απόλυτη σειρά αρχαιότητας,
β) αξιολογεί και επιλέγει με ειδικά αιτιολογημένη απόφαση από τους πίνακες ειδικότητας, προσδιορίζει τη σειρά κατάταξης με βάση τα κριτήρια της παρ. 3 και τερματίζει την κρίση με την πλήρωση της τελευταίας των κενών οργανικών θέσεων της ειδικότητας,
γ) καταρτίζει πίνακα εντασσόμενων και μη εντασσόμενων.
5. Οι ενδιαφερόμενοι έχουν δικαίωμα άσκησης ενδικοφανούς προσφυγής προς τον Υπουργό Εθνικής Άμυνας κατά της απόφασης του Ανώτατου κατά κλάδο Συμβουλίου εντός προθεσμίας πέντε (5) ημερών από την κοινοποίησή της σε αυτούς και ο Υπουργός υποχρεούται να απαντήσει εντός είκοσι (20) ημερών από την ημερομηνία της υποβολής της προσφυγής, κατόπιν πρότερης αιτιολογημένης γνώμης του αρμόδιου κατά κλάδο Ανώτατου Συμβουλίου. Η αρμοδιότητα του Υπουργού Εθνικής Άμυνας για την εξέταση και απάντηση της προσφυγής δύναται να μεταβιβαστεί σε κατώτερο κλιμάκιο. Μετά την άπρακτη πάροδο της προθεσμίας υποβολής ή την απάντηση επί της προσφυγής που τυχόν υποβληθεί, οι πίνακες εντασσόμενων κυρώνονται από τον Υπουργό Εθνικής Άμυνας.
6. Ο προ της ένταξης χρόνος υπηρεσίας αξιωματικού θεωρείται ως χρόνος πραγματικής υπηρεσίας στη νέα επετηρίδα για κάθε περίπτωση.
7. Με απόφαση του Υπουργού Εθνικής Άμυνας, που εκδίδεται μετά από εισήγηση του Αρχηγού του οικείου Γενικού Επιτελείου, εξειδικεύονται και παραμετροποιούνται τα κριτήρια των εντάξεων της παρ. 3, καθορίζεται η σειρά κατάταξης των υποψηφίων σε περίπτωση ισοβαθμίας και ρυθμίζεται κάθε άλλη αναγκαία λεπτομέρεια για την εφαρμογή του παρόντος.».
Άρθρο 48
Προαγωγή αξιωματικών - ανθυπασπιστών πολεμικής διαθεσιμότητας, νικητών παγκοσμίων στρατιωτικών αγώνων - Τροποποίηση άρθρου 12 ν. 3648/2008
Στο πρώτο εδάφιο του άρθρου 12 του ν. 3648/2008 (Α’ 38) επέρχονται οι εξής αλλαγές: α) στον τίτλο προστίθενται οι λέξεις «και παγκόσμιων πρωταθλημάτων», β) μετά από τις λέξεις «σε ατομικό» προστίθενται οι λέξεις «ή ομαδικό», γ) μετά από τις λέξεις «με προβλήματα αναπηρίας» προστίθενται οι λέξεις «, καθώς και μία (1) από τις τρεις (3) πρώτες θέσεις σε παγκόσμιους στρατιωτικούς αγώνες του Διεθνούς Συμβουλίου Στρατιωτικού Αθλητισμού (CISM),», δ) γίνονται νομοτεχνικές βελτιώσεις και το άρθρο 12 διαμορφώνεται ως εξής:
«Άρθρο 12
Προαγωγή αξιωματικών - ανθυπασπιστών πολεμικής διαθεσιμότητας, νικητών παραολυμπιακών αγώνων και παγκόσμιων πρωταθλημάτων
Αξιωματικοί και ανθυπασπιστές πολεμικής διαθεσιμότητας και υπαξιωματικοί πολεμικής αποστρατείας που έχουν υπαχθεί ή πρόκειται να υπαχθούν στις καταστάσεις αυτές και έχουν καταλάβει ή θα καταλάβουν έως και την όγδοη θέση σε ατομικό ή ομαδικό κανονικό ολυμπιακό αγώνισμα, κατά τη διάρκεια των παραολυμπιακών αγώνων, μία (1) από τις τρεις (3) παγκόσμιες νίκες σε παγκόσμιο πρωτάθλημα σε ατομικό ή ομαδικό ολυμπιακό αγώνισμα αθλητών με προβλήματα αναπηρίας, καθώς και μία (1) από τις τρεις (3) πρώτες θέσεις σε παγκόσμιους στρατιωτικούς αγώνες του Διεθνούς Συμβουλίου Στρατιωτικού Αθλητισμού (CISM), δικαιούνται να αποκτήσουν έναν (1) ακόμη βαθμό πέραν από αυτούς που ορίζονται στις διατάξεις του ν. 875/1979 (Α’ 50), για καθεμία από τις παραπάνω αγωνιστικές διακρίσεις. Τα πρόσωπα του προηγούμενου εδαφίου δεν προάγονται άνω των τριών (3) βαθμών ή σε βαθμό ανώτερο από εκείνον που προβλέπεται για τα εν ενεργεία στελέχη του ίδιου Όπλου, Σώματος ή Γενικής Ειδικότητας.».
Άρθρο 49
Ζητήματα μεταθέσεων στελεχών - Προσθήκη παρ. 8 στο άρθρο 5 του ν. 3883/2010
Στο άρθρο 5 του ν. 3883/2010 (Α’ 167) προστίθεται παρ. 8, ως εξής:
«8. Αξιωματικοί που υπηρετούν σε θέσεις διοίκησης - ειδικής υπηρεσίας, είναι δυνατόν να μετατίθενται και πριν να συμπληρωθεί πλήρως ο τελευταίος μήνας υπηρεσίας στις θέσεις αυτές. Στην περίπτωση αυτή, ο μήνας αυτός θεωρείται συμπληρωμένος όσον αφορά στον προβλεπόμενο από το άρθρο 28 χρόνο διοίκησης - ειδικής υπηρεσίας.».
Άρθρο 50
Προαγωγές ανώτατων αξιωματικών - Τροποποίηση άρθρου 26 ν. 3883/2010
Στο άρθρο 26 του ν. 3883/2010 (Α’ 167) επέρχονται οι εξής αλλαγές: α) στην παρ. 1 αντικαθίσταται το πρώτο εδάφιο και προστίθεται νέο δεύτερο εδάφιο, β) στο δεύτερο εδάφιο της παρ. 4 οι λέξεις «του Στρατεύματος» αντικαθίστανται από τις λέξεις «από τις Ένοπλες Δυνάμεις», γ) στην παρ. 8 αυξάνεται ο χρόνος παραμονής σε βαθμό από δύο (2) σε τέσσερα (4) έτη, δ) στην παρ. 14 προστίθεται περ. η’ και το άρθρο 26 διαμορφώνεται ως εξής:
«Άρθρο 26
Προαγωγές
1. Οι προαγωγές των αξιωματικών που διενεργούνται σύμφωνα με τον παρόντα, γίνονται με προεδρικό διάταγμα, κατόπιν πρότασης του Υπουργού Εθνικής Άμυνας. Οι προαγωγές που διενεργούνται στο πλαίσιο των κρίσεων γίνονται από τους κυρωθέντες πίνακες των προακτέων. Οι πίνακες αυτοί ισχύουν για:
α. Συνταγματάρχες και αντιστοίχους, μέχρι να εξαντληθούν ή, αν δεν εξαντληθούν, μέχρι να κυρωθούν νέοι πίνακες.
β. Ανθυπολοχαγούς και αντιστοίχους μέχρι και Αντισυνταγματάρχες και αντιστοίχους, μέχρι να εξαντληθούν ή, εάν δεν εξαντληθούν, μέχρι την έναρξη των τακτικών ετήσιων κρίσεων των ανώτατων Αξιωματικών.
2. Οι προαγωγές των ανώτατων Αξιωματικών και Συνταγματαρχών και αντιστοίχων με έκτακτες κρίσεις γίνονται κάθε φορά που κενούνται θέσεις.
3. Οι προαγωγές γίνονται και για:
α. Τους Αξιωματικούς που δικαιώθηκαν ύστερα από επανάκριση ή επανάληψη της κρίσης τους από τότε που δικαιούνταν.
β. Τους Αξιωματικούς, των οποίων είχε ανασταλεί η κρίση για οποιονδήποτε λόγο.
γ. Τους Αξιωματικούς που προάγονται επ’ ανδραγαθία.
δ. Όσους Αξιωματικούς προβλέπεται από τις διατάξεις του παρόντος.
4. Ο αριθμός των κενών θέσεων περιλαμβάνει τις κενές θέσεις που υπήρχαν, καθώς και όσες κενώθηκαν ή δημιουργήθηκαν κατά τη διάρκεια που ισχύουν οι πίνακες των τακτικών κρίσεων. Οι θέσεις αυτών που αποβιώνουν ή αυτών που κηρύσσονται σε αφάνεια θεωρούνται κενές από την επομένη του θανάτου τους ή της κήρυξής τους σε αφάνεια και αυτών που για οποιονδήποτε άλλον λόγο εξέρχονται από τις Ένοπλες Δυνάμεις ή τίθενται Εκτός Οργανικών Θέσεων από την υπογραφή της σχετικής διοικητικής πράξης.
5. Οι κατά βαθμό κενές θέσεις προσδιορίζονται από τη διαφορά μεταξύ των προβλεπόμενων οργανικών θέσεων κάθε βαθμού και του αριθμού των Αξιωματικών που υπηρετούν και κατέχουν οργανικές θέσεις του βαθμού αυτού.
6. Οι κενές οργανικές θέσεις Αξιωματικών πληρούνται από τη σειρά αρχαιότητας, όπως αυτή προκύπτει από τη θέση τους στις επετηρίδες των άρθρων 36 και 37.
7. Οι κρινόμενοι ως προακτέοι κατ’ απόλυτο εκλογή καθίστανται αρχαιότεροι των λοιπών ομοιοβάθμων τους Αξιωματικών εντός της ίδιας επετηρίδας που κρίθηκαν κατ’ εκλογή στις ίδιες κρίσεις, διατηρώντας τη μεταξύ τους σειρά αρχαιότητας.
8. Σε περίπτωση που δεν καταστεί δυνατή η προαγωγή Αξιωματικών, λόγω έλλειψης κενών οργανικών θέσεων, μετά την παραμονή τεσσάρων (4) ετών στον βαθμό του Ταξιάρχου και αντιστοίχων ή μετά την παραμονή τριών (3) ετών στον βαθμό του Υποστρατήγου και αντιστοίχων, αυτοί τίθενται σε αυτεπάγγελτη αποστρατεία ως ευδοκίμως τερματίσαντες τη σταδιοδρομία τους ή, εφόσον δεν έχουν συμπληρώσει πραγματική συντάξιμη υπηρεσία τριάντα πέντε (35) ετών, τίθενται Εκτός Οργανικών Θέσεων (ΕΟΘ) μέχρι τη συμπλήρωσή τους.
9. Σε περίπτωση που οι κενές θέσεις σε κάποιο βαθμό δεν μπορούν να πληρωθούν με προαγωγή, γιατί οι Αξιωματικοί του αμέσως κατώτερου βαθμού δεν μπορούν, για οποιονδήποτε λόγο, να προαχθούν, τότε οι παραπάνω θέσεις θεωρούνται, προσωρινά και για την περίπτωση αυτή, ως κενές του κατώτερου βαθμού και πληρούνται.
10. Κατά τις προαγωγές που ενεργούνται από τους πίνακες προακτέων κατ’ απόλυτο εκλογή και κατ’ εκλογή, σε καμία περίπτωση Αξιωματικός εγγεγραμμένος σε πίνακα προακτέων κατ’ απόλυτο εκλογή δεν είναι δυνατόν να παρακαμφθεί έναντι αρχαιοτέρου του, που είναι εγγεγραμμένος σε πίνακα προακτέων κατ’ εκλογή, αλλά προάγεται προ του αρχαιοτέρου του για την πλήρωση του αριθμού των κενών θέσεων.
11. Στις περιπτώσεις που Αξιωματικοί προάγονται στον ανώτερο βαθμό, αν και δεν υπάρχουν κενές θέσεις στον βαθμό αυτόν, τότε οι θέσεις του βαθμού από τον οποίο προάγονται δεν θεωρούνται κενές για τους κατώτερους βαθμούς, για όσο χρόνο οι θέσεις που καταλήφθηκαν παραμένουν υπεράριθμες, εκτός αν ειδικά ορίζεται ότι οι Αξιωματικοί που προάγονται κατ’ αυτόν τον τρόπο δεν καταλαμβάνουν οργανικές θέσεις.
12. Οι κενές θέσεις, που αντιστοιχούν σε Αξιωματικούς των οποίων η κρίση έχει αναβληθεί, για να προσκομισθούν ουσιώδη στοιχεία, παραμένουν κενές μέχρι οι Αξιωματικοί αυτοί να κριθούν, οπότε οι θέσεις αυτές πληρώνονται από αυτούς, εάν κριθούν προακτέοι, ή από νεότερούς τους.
13. Ειδικές Περιπτώσεις Προαγωγής:
α. Οι Αξιωματικοί μέχρι και τον βαθμό του Υποστρατήγου και αντιστοίχων, όταν αποστρατεύονται για λόγους υγείας, κρίνονται έκτακτα, πριν από την έκδοση του προεδρικού διατάγματος αποστρατείας τους, που προβλέπεται από τις διατάξεις του νόμου περί Καταστάσεως Αξιωματικών, από τα αρμόδια Συμβούλια Κρίσεων, ανεξάρτητα από τη συνδρομή των τυπικών προσόντων για προαγωγή, ως:
(1) Ευδοκίμως τερματίσαντες τη σταδιοδρομία τους.
(2) Αποστρατευτέοι.
β. Οι Αξιωματικοί της προηγούμενης παραγράφου, που κρίνονται ως ευδοκίμως τερματίσαντες τη σταδιοδρομία τους, προάγονται στον επόμενο βαθμό, εφόσον αυτός προβλέπεται από τις διατάξεις του άρθρου 23 και μέσα σε ένα μήνα αποστρατεύονται με άλλο προεδρικό διάταγμα, λόγω σωματικής ανικανότητας. Οι κρίσεις αυτές είναι υποχρεωτικές και ανεξάρτητες άλλων, τακτικών ή έκτακτων, που προηγήθηκαν. Αυτοί κατ’ εξαίρεση κρίνονται ως ευδοκίμως τερματίσαντες τη σταδιοδρομία τους, εφόσον έχουν τα ουσιαστικά προσόντα στο βαθμό που απαιτείται για την κρίση διατηρητέου στον αυτό βαθμό.
γ. Αξιωματικοί μέχρι τον βαθμό του Υποστρατήγου και αντιστοίχων που αποβιώνουν ευρισκόμενοι στην ενεργό υπηρεσία προάγονται στον ανώτερο βαθμό από την προηγούμενη του θανάτου τους, εφόσον ο ανώτερος βαθμός προβλέπεται από το άρθρο 23 και κριθούν προακτέοι από τα αρμόδια Συμβούλια Κρίσεων και με το ίδιο Προεδρικό Διάταγμα αποστρατεύονται. Ειδικά οι Υποστράτηγοι και αντίστοιχοι, οι οποίοι δεν έχουν περαιτέρω βαθμολογική εξέλιξη αλλά προβλέπεται γι’ αυτούς εν αποστρατεία βαθμός, κρίνονται από τα αρμόδια Συμβούλια Κρίσεων και εφόσον κριθούν προακτέοι αποστρατεύονται με τον ανώτερο σε αποστρατεία βαθμό, από την ημερομηνία του θανάτου τους.
Οι δυνατές κρίσεις για όλες τις ανωτέρω περιπτώσεις είναι προακτέος ή μη προακτέος. Προακτέοι κρίνονται όσοι Υποστράτηγοι και αντίστοιχοι διαθέτουν τα προσόντα για την κρίση διατηρητέου και εκ των λοιπών Αξιωματικών όσοι διαθέτουν προσόντα διατηρητέου στον αυτό βαθμό.
δ. Σε Αξιωματικούς που αποβιώνουν κατά την εκτέλεση υπηρεσίας που συνεπάγεται αυξημένο κίνδυνο και προδήλως και αναμφισβήτητα λόγω αυτού, απονέμεται με Προεδρικό Διάταγμα από την προηγουμένη του θανάτου τους, ο ανώτατος βαθμός που προβλέπεται εν ενεργεία ή εν αποστρατεία μετά από απόφαση των αρμόδιων Συμβουλίων Κρίσεων. Ο βαθμός αυτός δεν δύναται να είναι ανώτερος του Αντιστρατήγου και αντιστοίχων.
14. Για τις κρίσεις που γίνονται σύμφωνα με τις διατάξεις του άρθρου 25 συντάσσονται πίνακες όπως παρακάτω:
α. Προακτέων κατ’ απόλυτο εκλογή.
β. Προακτέων κατ’ εκλογή.
γ. Προακτέων επ’ ανδραγαθία.
δ. Διατηρητέων.
ε. Διατηρητέων στον αυτό βαθμό.
στ. Ευδοκίμως τερματισάντων τη σταδιοδρομία τους.
ζ. Αποστρατευτέων.
η. Μη διατηρητέων.
15. Για τις κρίσεις που γίνονται σύμφωνα με τις διατάξεις της παρ. 13 του παρόντος άρθρου συντάσσονται πίνακες όπως παρακάτω:
α. Ευδοκίμως τερματισάντων τη σταδιοδρομία τους.
β. Αποστρατευτέων.».
Άρθρο 51
Κρίσεις αξιωματικών που τίθενται Εκτός Οργανικών Θέσεων - Τροποποίηση άρθρου 34 ν. 3883/2010
Στο άρθρο 34 του ν. 3883/2010 (Α’ 167) επέρχονται οι εξής αλλαγές: α) στην περ. β’ της παρ. 1 μετά από τις λέξεις «ευδοκίμως τερματίσαντες» προστίθενται οι λέξεις «τη σταδιοδρομία τους» και γίνονται νομοτεχνικές βελτιώσεις, β) στην περ. γ’ της παρ. 1 διαγράφονται οι λέξεις «ή σε συναφείς διατάξεις άλλων νόμων», γ) αντικαθίσταται η περ. β’ της παρ. 2 ως προς τα είδη κρίσεων των Αξιωματικών που τίθενται Εκτός Οργανικών Θέσεων και το άρθρο 34 διαμορφώνεται ως εξής:
«Άρθρο 34
Αξιωματικοί Εκτός Οργανικών Θέσεων (ΕΟΘ)
1. ΕΟΘ τίθενται μέχρι τη συμπλήρωση πλήρους πραγματικής (συντάξιμης) υπηρεσίας τριάντα πέντε (35) ετών με απόφαση του Υπουργού Εθνικής Άμυνας, κατόπιν πρότασης του οικείου Συμβουλίου Κρίσεων και εφόσον το επιθυμούν:
α) Ανθυπολοχαγοί και αντίστοιχοι έως και Συνταγματάρχες και αντίστοιχοι που κρίνονται τρεις (3) φορές, διαδοχικά ή μη, ως Αξιωματικοί ως «διατηρητέοι στον αυτό βαθμό», μέχρι τη συμπλήρωση πλήρους συντάξιμης στρατιωτικής υπηρεσίας.
β) Όσοι κρίνονται ως «ευδοκίμως τερματίσαντες τη σταδιοδρομία τους», σύμφωνα με την περ. β’ της παρ. 7 του άρθρου 25.
γ) Όσοι αναφέρονται σε άλλες διατάξεις του παρόντος νόμου.
2. Οι Αξιωματικοί που τίθενται, σύμφωνα με τα παραπάνω, ΕΟΘ:
α) Δεν μπορούν να επανέλθουν στην προηγούμενη κατάστασή τους ούτε να προαχθούν παρά μόνο επ’ ανδραγαθία.
β) Κρίνονται ως εξής:
(1) Κατ’ έτος στις τακτικές κρίσεις, ως «διατηρητέοι» ή «μη διατηρητέοι» και εφόσον κριθούν «μη διατηρητέοι» αποστρατεύονται.
(2) Κατά το έτος συμπλήρωσης τριάντα πέντε (35) ετών πραγματικής στρατιωτικής υπηρεσίας, στις τακτικές κρίσεις, ως «ευδοκίμως τερματίσαντες τη σταδιοδρομία τους» ή «αποστρατευτέοι».
γ) Παραμένουν στην τελευταία θέση της επετηρίδας των ομοιοβάθμων τους.
δ) Υπηρετούν σε κενές θέσεις σύμφωνα με τους εκάστοτε ισχύοντες Πίνακες Οργάνωσης Υλικού (ΠΟΥ) του οικείου Κλάδου και των ΚΣ και ανάλογα με τις ανάγκες της Υπηρεσίας.».
Άρθρο 52
Ρύθμιση θεμάτων κρίσεων και προαγωγών αξιωματικών εξ Ανωτέρων Στρατιωτικών Σχολών Υπαξιωματικών και μονιμοποιηθέντων εθελοντών - μονιμοποιηθεισών εθελοντριών - Τροποποίηση άρθρου 37 ν. 4494/2017
Στο άρθρο 37 του ν. 4494/2017 (Α’ 165) επέρχονται οι εξής αλλαγές: α) στο πρώτο εδάφιο μετατίθεται η προθεσμία μέχρι την οποία συμπληρώνεται η εικοσιπενταετία πραγματικής στρατιωτικής υπηρεσίας, β) προστίθεται νέο πέμπτο εδάφιο και το άρθρο 37 διαμορφώνεται ως εξής:
«Άρθρο 37
Ρύθμιση θεμάτων κρίσεων και προαγωγών αξιωματικών εξ ΑΣΣΥ και μονιμοποιηθέντων εθελοντών - μονιμοποιηθεισών εθελοντριών
Οι διατάξεις των άρθρων 5 έως 10, 11 πλην των παρ. 11 και 12, 12 έως 14 και 16 έως 22 του ν. 2439/1996 (Α’ 219) ισχύουν και για τους εν ενεργεία αξιωματικούς που προέρχονται από Ανώτερες Στρατιωτικές Σχολές Υπαξιωματικών (ΑΣΣΥ), καθώς και τους αντίστοιχους που προέρχονται από την κατηγορία των μονιμοποιηθέντων εθελοντών του ν. 445/1974 (Α’ 160) και των μονιμοποιηθεισών εθελοντριών του ν. 705/1977 (Α’ 279), οι οποίοι συμπλήρωσαν είκοσι πέντε (25) έτη πραγματικής στρατιωτικής υπηρεσίας μέχρι τις 31.12.2018. Για τους αξιωματικούς του πρώτου εδαφίου, ο χρόνος των περ. β’ και γ’ της παρ. 8 του άρθρου 5 του ν. 2439/1996 υπολογίζεται ως χρόνος υπηρεσίας μονίμου αξιωματικού πέρα από τα δεκατρία (13) έτη από την ημερομηνία κατάταξής τους. Για τους αξιωματικούς που δυνάμει του παρόντος άρθρου αποκτούν δικαίωμα αναδρομικής βαθμολογικής προαγωγής, δεν γεννάται δικαίωμα αναδρομικής καταβολής των αντίστοιχων αποδοχών. Για τους αξιωματικούς του πρώτου εδαφίου που προέρχονται από την κατηγορία των μονιμοποιηθέντων εθελοντών του ν. 445/1974 και των μονιμοποιηθεισών εθελοντριών του ν. 705/1977 δεν είναι απαραίτητη η συμπλήρωση του προσόντος του χρόνου διοίκησης ή ειδικής υπηρεσίας του άρθρου 6 του ν. 2439/1996. Για τους αξιωματικούς του πρώτου εδαφίου που προέρχονται από ΑΣΣΥ δεν είναι απαραίτητη η συμπλήρωση του προσόντος του χρόνου διοίκησης ή ειδικής υπηρεσίας του άρθρου 6 του ν. 2439/1996 στον βαθμό του Λοχαγού και αντιστοίχων.
Ειδικά για τους αξιωματικούς του πρώτου εδαφίου των ειδικοτήτων Ραδιοναυτίλων, Τεχνικής Υποστήριξης και Υπηρεσιών Υποστήριξης της Πολεμικής Αεροπορίας ισχύουν επιπλέον τα καθοριζόμενα στην περ. δ’ της παρ. 8 του άρθρου 3 του ν. 2439/1996.».
Άρθρο 53
Ρύθμιση θεμάτων αξιωματικών - διακεκριμένων αθλητών του Στρατού Ξηράς
Ο χρόνος που διήνυσαν πέραν του απαιτούμενου στον βαθμό με τον οποίο κατετάγησαν, αθλητές, στους οποίους έχει απονεμηθεί βαθμός αξιωματικού εξ απονομής και οι οποίοι εξακολουθούν να υπηρετούν κατά την έναρξη ισχύος του παρόντος στις τάξεις του Στρατού Ξηράς, λογίζεται ως χρόνος παραμονής στον βαθμό για την προαγωγή τους στους επόμενους βαθμούς από αυτόν που κατέχουν. Η κρίση των αξιωματικών του πρώτου εδαφίου λαμβάνει χώρα μετά την παραμονή τους υποχρεωτικά για ένα (1) έτος σε κάθε βαθμό. Η προσμέτρηση του ανωτέρω χρόνου δεν επιφέρει αναδρομικές προαγωγές, ενώ υπολογίζεται μόνο για την προαγωγή τους μέχρι τον βαθμό που φέρουν κατά την έναρξη ισχύος του παρόντος οι αντίστοιχοι αξιωματικοί των άλλων Κλάδων των Ενόπλων Δυνάμεων που έχουν την ίδια κατάταξη με αυτούς. Από τις επερχόμενες προαγωγές δεν γεννώνται αναδρομικά οικονομικά δικαιώματα.
ΜΕΡΟΣ Δ’
ΡΥΘΜΙΣΕΙΣ ΘΕΜΑΤΩΝ ΣΤΡΑΤΟΛΟΓΙΚΗΣ ΦΥΣΗΣ
Άρθρο 54
Μεταφορά στρατευσίμων από έναν κλάδο σε άλλο - Τροποποίηση άρθρου 12 ν. 3421/2005
Στο άρθρο 12 του ν. 3421/2005 (Α’ 302) επέρχονται οι εξής αλλαγές: α) στην παρ. 3 αα) το τρίτο εδάφιο τροποποιείται ως προς τον τρόπο υποβολής της αίτησης μεταφοράς, αβ) το τέταρτο εδάφιο αντικαθίσταται από τέσσερα νέα εδάφια, β) στην παρ. 4 βα) διαγράφεται η περ. β’ και καταργείται η διάκριση της παραγράφου σε περιπτώσεις, ββ) στο πρώτο εδάφιο προστίθενται οι λέξεις «και οι επιτυχώς αποφοιτούντες από τα Ειδικά Τμήματα των ΑΕΝ, καθώς και οι πτυχιούχοι τριτοβάθμιας εκπαίδευσης κατεύθυνσης ναυπηγών,», βγ) προστίθεται νέο τελευταίο εδάφιο, γ) στις παρ. 5, 6 και 7 επέρχονται νομοτεχνικές βελτιώσεις και το άρθρο 12 διαμορφώνεται ως εξής:
«Άρθρο 12
Κατανομή στρατευσίμων στους κλάδους των Ενόπλων Δυνάμεων - Μεταφορά από έναν κλάδο σε άλλον
1. Μετά τη συγκέντρωση των δελτίων απογραφής οι στρατεύσιμοι κατανέμονται αριθμητικά και ονομαστικά στους κλάδους των Ενόπλων Δυνάμεων, ανάλογα με τις υπηρεσιακές ανάγκες, με διαταγή της Διεύθυνσης Στρατολογικού του Γενικού Επιτελείου Εθνικής Άμυνας. Η περαιτέρω κατανομή και επιλογή σε όπλα, σώματα, υπηρεσίες και ειδικότητες γίνονται από τις διευθύνσεις στρατολογικού των γενικών επιτελείων των κλάδων των Ενόπλων Δυνάμεων.
2. Με απόφαση του Υπουργού Εθνικής Άμυνας, που εκδίδεται ύστερα από γνωμοδότηση του Συμβουλίου Αρχηγών Γενικών Επιτελείων (ΣΑΓΕ) και δεν δημοσιεύεται στην Εφημερίδα της Κυβερνήσεως, καθορίζονται ο χρόνος, η διαδικασία και τα κριτήρια αριθμητικής και ονομαστικής κατανομής των στρατευσίμων στους κλάδους των Ενόπλων Δυνάμεων.
3. Δεν επιτρέπεται η μεταφορά από κλάδο σε κλάδο των Ενόπλων Δυνάμεων στρατευσίμων που έχουν κατανεμηθεί. Κατ’ εξαίρεση, μπορεί να γίνεται μεταφορά στρατευσίμων, εφόσον επιβάλλεται για την κάλυψη σοβαρών υπηρεσιακών αναγκών ή για την αξιοποίηση ειδικών προσόντων και γνώσεων αυτών. Για τη μεταφορά, οι στρατεύσιμοι υποβάλλουν στη Διεύθυνση Νομικού Σώματος του Γενικού Επιτελείου Εθνικής Άμυνας, μέσω των αρμόδιων Στρατολογικών Υπηρεσιών, αιτήσεις με επίσημες βεβαιώσεις, που πιστοποιούν τις γνώσεις που αποκτήθηκαν μετά την αρχική κατανομή τους. Οι αιτήσεις υποβάλλονται το χρονικό διάστημα που μεσολαβεί από τη δημιουργία των λόγων της υποχρέωσης για κατάταξη μέχρι την πρώτη του προηγούμενου της κατάταξης μήνα. Αιτήσεις, που κατατίθενται προγενέστερα ή μεταγενέστερα του ως άνω χρονικού διαστήματος, απορρίπτονται από τις αρμόδιες Στρατολογικές Υπηρεσίες. Στη συνέχεια, η Διεύθυνση Νομικού Σώματος του Γενικού Επιτελείου Εθνικής Άμυνας υποβάλλει τις προτάσεις για τη μεταφορά των στρατευσίμων από τον έναν κλάδο των Ενόπλων Δυνάμεων σε άλλον, στον Υπουργό Εθνικής Άμυνας για λήψη απόφασης. Για τους στρατευσίμους, που δεν κατατάσσονται με την προσδιοριζόμενη Εκπαιδευτική Σειρά Στρατευσίμων Οπλιτών του κλάδου στον οποίο μεταφέρονται, η απόφαση μεταφοράς θεωρείται άκυρη. Η μεταφορά από κλάδο σε κλάδο των Ενόπλων Δυνάμεων δεν επιτρέπεται για όσους καλούνται για κατάταξη ως ανυπότακτοι ανεξάρτητα αν έχει συντελεσθεί διακοπή της ανυποταξίας.
4. Οι πτυχιούχοι των Ακαδημιών Εμπορικού Ναυτικού (ΑΕΝ) και οι επιτυχώς αποφοιτούντες από τα Ειδικά Τμήματα των ΑΕΝ, καθώς και οι πτυχιούχοι τριτοβάθμιας εκπαίδευσης κατεύθυνσης ναυπηγών, μεταφέρονται αυτεπαγγέλτως στο Πολεμικό Ναυτικό με πράξη της αρμόδιας Στρατολογικής Υπηρεσίας, μέχρι και την προηγούμενη της ημερομηνίας που υποχρεούνται για κατάταξη ή επανακατάταξη, εφόσον δεν είχαν κατανεμηθεί στον κλάδο αυτόν. Με όμοια πράξη, οι πτυχιούχοι χειριστές αεροπλάνων και ελικοπτέρων της Σχολής Πολιτικής Αεροπορίας (Σ.ΠΟ.Α.) ή άλλης σχολής του εσωτερικού ή του εξωτερικού, εγκεκριμένης ή αναγνωρισμένης αντίστοιχα από την Υπηρεσία Πολιτικής Αεροπορίας, μεταφέρονται αντίστοιχα στην Πολεμική Αεροπορία και στον Στρατό Ξηράς, εφόσον δεν είχαν κατανεμηθεί στους κλάδους αυτούς, κατόπιν αιτήματός τους που υποβάλλεται στην αρμόδια Στρατολογική Υπηρεσία μέχρι και την προηγούμενη της ημερομηνίας που υποχρεούνται για κατάταξη ή επανακατάταξη. Οι κατά τα ανωτέρω μεταφερόμενοι στο Στρατό Ξηράς, καθώς και οι στρατεύσιμοι που είναι πτυχιούχοι χειριστές ελικοπτέρων σχολών του προηγούμενου εδαφίου και έχουν ήδη κατανεμηθεί στον ως άνω κλάδο επιλέγονται αποκλειστικά στο Όπλο της Αεροπορίας Στρατού. Τα ως άνω δεν εφαρμόζονται σε περίπτωση που οι προαναφερόμενοι έχουν συμπληρώσει πραγματική στρατιωτική υπηρεσία ενός (1) μηνός.
5. Η διαδικασία της παρ. 4 εφαρμόζεται και για όσους καλούνται για κατάταξη ως ανυπότακτοι, εφόσον έχει προηγηθεί διακοπή της ανυποταξίας. Μεταγενέστερη κήρυξη σε ανυποταξία δεν επηρεάζει προγενέστερη μεταφορά.
6. Τα τέκνα και τα αδέλφια προσώπων, τα οποία απεβίωσαν, κατά τη διάρκεια της υπηρεσίας τους, με οποιαδήποτε ιδιότητα, στις Ένοπλες Δυνάμεις και εξαιτίας αυτής, μεταφέρονται εφόσον επιθυμούν και εκπληρώνουν τη στρατεύσιμη στρατιωτική τους υποχρέωση στον κλάδο των Ενόπλων Δυνάμεων που υπηρετούσε ο αποβιώσας. Στην περίπτωση που ο αποβιώσας υπηρετούσε σε Κοινό Σώμα, η μεταφορά επιτρέπεται για μία (1) μόνο φορά και στον κλάδο επιθυμίας. Η μεταφορά γίνεται με πράξη της αρμόδιας Στρατολογικής Υπηρεσίας και επιτρέπεται, μόνον εφόσον οι ενδιαφερόμενοι δεν έχουν συμπληρώσει πραγματική στρατεύσιμη στρατιωτική υποχρέωση ενός (1) μηνός.
7. Όσοι επιθυμούν να υπαχθούν στη διαδικασία της παρ. 6 υποβάλλουν στην αρμόδια Στρατολογική Υπηρεσία αίτηση, πιστοποιητικό οικογενειακής κατάστασης και βεβαίωση του οικείου κλάδου, από την οποία να προκύπτει ότι ο γονέας ή αδελφός τους απεβίωσε κατά τη διάρκεια της υπηρεσίας του στις Ένοπλες Δυνάμεις και εξαιτίας αυτής. Τα ως άνω δικαιολογητικά υποβάλλονται μέχρι και την ημερομηνία που οι ενδιαφερόμενοι υποχρεούνται για κατάταξη ή επανακατάταξη στις Ένοπλες Δυνάμεις. Οι ανυπότακτοι δικαιούνται υπαγωγής μετά τη διακοπή της ανυποταξίας τους, τηρουμένων των λοιπών προϋποθέσεων.».
Άρθρο 55
Απαλλαγή από την υποχρέωση στρατεύσιμης στρατιωτικής υποχρέωσης - Τροποποίηση περ. δ’ παρ. 1 άρθρου 13 ν. 3421/2005
Στην περ. δ’ της παρ. 1 του άρθρου 13 του ν. 3421/2005 (Α’ 302) προστίθεται δεύτερο εδάφιο και η παρ. 1 διαμορφώνεται ως εξής:
«1. Απαλλάσσονται από την υποχρέωση στρατεύσιμης στρατιωτικής υποχρέωσης, οι παρακάτω κατηγορίες στρατευσίμων και οπλιτών:
α. Όσοι κρίνονται από τις αρμόδιες υγειονομικές επιτροπές ή συμβούλια των Ενόπλων Δυνάμεων ακατάλληλοι για στράτευση, για λόγους υγείας.
β. Όσοι καταδικάζονται αμετάκλητα από οποιοδήποτε ποινικό δικαστήριο σε κάθειρξη ή σε ποινή που για τους στρατιωτικούς συνεπάγεται καθαίρεση και το έγκλημα για το οποίο καταδικάστηκαν δεν έχει αμνηστευθεί, ούτε έχει επακολουθήσει χάρη ή παραγραφή της ποινής με άρση των συνεπειών της καταδίκης.
γ. Ο πατέρας τριών ή περισσότερων ζώντων τέκνων, εφόσον επιθυμεί.
δ. Ο μόνος ή ο μεγαλύτερος γιος γονέων που έχουν πεθάνει, ο οποίος έχει ένα τουλάχιστον άγαμο και ανήλικο ή άγαμο και ανίκανο για κάθε εργασία αδελφό ή αδελφή, εφόσον επιθυμεί. Αν ο περιγραφόμενος ως δικαιούχος είναι ανίκανος για κάθε εργασία, το δικαίωμα της απαλλαγής μεταβιβάζεται στον αμέσως επόμενο ικανό για εργασία αδελφό, εφόσον επιθυμεί.
ε. Ο χήρος πατέρας ενός τουλάχιστον ζώντος ανήλικου ή ανίκανου για κάθε εργασία άγαμου τέκνου, εφόσον επιθυμεί.
στ. Ο πατέρας ενός τουλάχιστον ζώντος ανήλικου ή ανίκανου για κάθε εργασία άγαμου τέκνου, ο οποίος έχει σύζυγο ανίκανη για κάθε εργασία, εφόσον επιθυμεί.
ζ. Οι μοναχοί ή δόκιμοι μοναχοί, που μονάζουν σε Μονή του Αγίου Όρους ή στη Μονή του Πατριαρχείου των Ιεροσολύμων, εφόσον το επιθυμούν.
η. Όσοι πολιτογραφήθηκαν Έλληνες με τιμητική πολιτογράφηση, σύμφωνα με το άρθρο 13 του Κώδικα της Ελληνικής Ιθαγένειας (ν. 3284/2004, Α’ 217), εφόσον επιθυμούν.».
Άρθρο 56
Συγκρότηση επιτροπής διαπρεπόντων επιστημόνων - Τροποποίηση άρθρου 19 ν. 3421/2005
Στο άρθρο 19 του ν. 3421/2005 (Α’ 302) επέρχονται οι εξής αλλαγές: α) στις παρ. 2, 3 και 4 γίνονται νομοτεχνικές βελτιώσεις, β) τροποποιείται το δεύτερο εδάφιο της παρ. 3 με την προσθήκη στη συγκρότηση της επιτροπής ενός (1) ανώτατου αξιωματικού, γ) προστίθεται παρ. 5 ως προς τον τρόπο αντικατάστασης των μελών της επιτροπής, και το άρθρο 19 διαμορφώνεται ως εξής:
«Άρθρο 19
Αναβολή κατάταξης για απόκτηση ιατρικής ειδικότητας κατόχων διδακτορικού διπλώματος, που διαπρέπουν σε επιστημονικές εργασίες ή έρευνες
1. Αναβάλλεται η κατάταξη στις Ένοπλες Δυνάμεις των στρατευσίμων, οι οποίοι κατά την ημερομηνία που υποχρεούνται για κατάταξη είναι:
α. Διορισμένοι ή γραμμένοι για απόκτηση ιατρικής ειδικότητας σε αρμόδιο κατά νόμο νοσηλευτικό ίδρυμα εσωτερικού ή εξωτερικού που χρησιμοποιεί διεθνώς γνωστή γλώσσα.
β. Κάτοχοι διδακτορικού διπλώματος που διαπρέπουν σε επιστημονικές εργασίες ή έρευνες.
2. Η αναβολή κατάταξης των στρατευσίμων της περ. α’ της παρ. 1 διαρκεί μέχρι την 31η Δεκεμβρίου του έτους που συμπληρώνουν το τριακοστό τρίτο (33ο) έτος της ηλικίας τους.
3. Η αναβολή κατάταξης των στρατευσίμων της περ. β’ της παρ. 1 δεν μπορεί να υπερβαίνει την 31η Δεκεμβρίου του έτους που συμπληρώνουν το τριακοστό τρίτο (33ο) έτος της ηλικίας τους. Για τη χορήγηση ή μη της αναβολής αυτής και για τη διάρκειά της αποφασίζει ο Υπουργός Εθνικής Άμυνας ύστερα από εισήγηση επιτροπής που αποτελείται από έναν (1) ανώτατο και έναν (1) ανώτερο αξιωματικό του Κοινού Νομικού Σώματος των Ενόπλων Δυνάμεων και δύο (2) καθηγητές Ανώτατων Εκπαιδευτικών Ιδρυμάτων της Περιφέρειας Αττικής και με γνωστικό αντικείμενο συναφές με το υπό εξέταση αντικείμενο του διαπρέποντος επιστήμονα. Η επιτροπή συγκροτείται με κοινή απόφαση των Υπουργών Εθνικής Άμυνας και Παιδείας και Θρησκευμάτων. Με κοινή απόφαση των Υπουργών Εθνικής Άμυνας και Οικονομικών, που δημοσιεύεται στην Εφημερίδα της Κυβερνήσεως, μπορεί να καθορίζεται αμοιβή των μελών της επιτροπής.
4. Οι παρ. 8 και 9 του άρθρου 18 έχουν ανάλογη εφαρμογή και για την αναβολή κατάταξης του άρθρου αυτού.
5. Αντικατάσταση τακτικού ή αναπληρωματικού μέλους της επιτροπής της παρ. 3, πριν τη λήξη της θητείας, επιτρέπεται, εφόσον συντρέχει σπουδαίος λόγος και γίνεται με κοινή απόφαση των Υπουργών Εθνικής Άμυνας και Παιδείας και Θρησκευμάτων ή, προκειμένου περί στρατιωτικών, με απόφαση του Υπουργού Εθνικής Άμυνας, ύστερα από πρόταση του Αρχηγού του Γενικού Επιτελείου Εθνικής Άμυνας που δημοσιεύεται στην Εφημερίδα της Κυβερνήσεως.».
Άρθρο 57
Αναβολή κατάταξης για απόκτηση ναυτικής ικανότητας - Τροποποίηση άρθρου 21 ν. 3421/2005
Στο άρθρο 21 του ν. 3421/2005 (Α’ 302) επέρχονται οι εξής αλλαγές: α) στον τίτλο του άρθρου οι λέξεις «θαλάσσιας υπηρεσίας» αντικαθίστανται από τις λέξεις «ναυτικής ικανότητας», β) στην παρ. 1 μετά από τις λέξεις «απόφοιτοι λυκείου» προστίθενται οι λέξεις «ή αντίστοιχης ισότιμης ναυτικής σχολής» και πριν από τη λέξη «διπλώματος» προστίθεται η λέξη «επαγγελματικού», γ) οι παρ. 2 και 5 αντικαθίστανται, δ) στην παρ. 3 επέρχονται οι εξής αλλαγές: δα) τροποποιείται ο φορέας στον οποίο υποβάλλεται η αίτηση αναβολής, δβ) στην περ. α’ προστίθεται η φράση «ή βεβαίωση αντιστοιχίας ή ισοτιμίας ξένου τίτλου ή αντίστοιχης ισότιμης ναυτικής σχολής», δγ) στην περ. β’ προστίθενται οι λέξεις «(συνολική και κατευθυνόμενη)», και το άρθρο 21 διαμορφώνεται ως εξής:
«Άρθρο 21
Αναβολή κατάταξης για απόκτηση ναυτικής ικανότητας
1. Αναβάλλεται η κατάταξη στις Ένοπλες Δυνάμεις των στρατευσίμων, οι οποίοι κατά την ημερομηνία που υποχρεούνται για κατάταξη είναι απόφοιτοι λυκείου ή αντίστοιχης ισότιμης ναυτικής σχολής και κάτοχοι ναυτικού φυλλαδίου και επιθυμούν τη συμπλήρωση του απαιτούμενου χρόνου θαλάσσιας υπηρεσίας για τη λήψη του κατά περίπτωση επαγγελματικού διπλώματος του Εμπορικού Ναυτικού.
2. Η αναβολή κατάταξης διαρκεί μέχρι την 31η Δεκεμβρίου του έτους κατά το οποίο οι στρατεύσιμοι συμπληρώνουν το εικοστό πέμπτο (25ο) έτος της ηλικίας τους και διακόπτεται είτε με αίτησή τους είτε με την απόκτηση διπλώματος.
3. Για τη χορήγηση της αναβολής του άρθρου αυτού, οι ενδιαφερόμενοι υποβάλλουν στην αρμόδια Στρατολογική Υπηρεσία, με σχετική αίτησή τους:
α. Αντίγραφο απολυτηρίου λυκείου ή βεβαίωση αντιστοιχίας ή ισοτιμίας ξένου τίτλου ή αντίστοιχης ισότιμης ναυτικής σχολής και του ναυτικού φυλλαδίου τους.
β. Βεβαίωση της αρμόδιας υπηρεσίας του Υπουργείου Ναυτιλίας και Νησιωτικής Πολιτικής, από την οποία να προκύπτει ότι πληρούν τις προϋποθέσεις για απόκτηση διπλώματος του Εμπορικού Ναυτικού, ο χρόνος θαλάσσιας υπηρεσίας που απαιτείται για την απόκτησή του (συνολική και κατευθυνόμενη), καθώς και ο χρόνος θαλάσσιας υπηρεσίας που τυχόν έχει συμπληρωθεί.
4. Τα δικαιολογητικά που αναφέρονται στην προηγούμενη παράγραφο υποβάλλονται από την 1η Ιανουαρίου του έτους που οι ενδιαφερόμενοι άρχισαν να διανύουν το δέκατο ένατο (19ο) έτος της ηλικίας τους, μέχρι την ημερομηνία κατά την οποία υποχρεούνται να καταταγούν στις Ένοπλες Δυνάμεις. Αν υποβληθούν αργότερα, η αναβολή κατάταξης χορηγείται, εφόσον οι προϋποθέσεις υπήρχαν κατά την ημερομηνία κατάταξης.
5. Όσοι έτυχαν αναβολής κατάταξης σύμφωνα με τις διατάξεις του παρόντος, υποχρεούνται να καταθέσουν στην αρμόδια στρατολογική υπηρεσία, μέχρι την ημερομηνία που προσδιορίζεται να καταταγούν στις Ένοπλες Δυνάμεις, λόγω λήξης ή διακοπής της αναβολής, πιστοποίηση ή βεβαίωση της αρμόδιας υπηρεσίας του Υπουργείου Ναυτιλίας και Νησιωτικής Πολιτικής, από την οποία να προκύπτει η ημερομηνία ολοκλήρωσης ή διακοπής των διαδικασιών που συμμετείχε ο στρατεύσιμος προς απόκτηση του κατά περίπτωση επαγγελματικού διπλώματος του Εμπορικού Ναυτικού.».
Άρθρο 58
Κλήση στρατευσίμων για κατάταξη με χρήση ηλεκτρονικών μεθόδων και δικτυακών υποδομών - Τροποποίηση παρ. 1 άρθρου 31 ν. 3421/2005
Στην παρ. 1 του άρθρου 31 του ν. 3421/2005 (Α’ 302) επέρχονται οι εξής αλλαγές: α) τροποποιείται το τρίτο εδάφιο με τη θέσπιση ως υποχρεωτικής της γνωστοποίησης με χρήση ηλεκτρονικών μεθόδων και την καθιέρωσή της ως αποδεικτικού μέσου, και τη διαγραφή της παραπομπής στις διατάξεις του ν. 3979/2011 (Α’ 138), β) προστίθεται τέταρτο εδάφιο, το οποίο καθιερώνει δυνατότητα εξαίρεσης και η παρ. 1 διαμορφώνεται ως εξής:
«1. Οι στρατεύσιμοι καλούνται για κατάταξη στις Ένοπλες Δυνάμεις με απόφαση του Υπουργού Εθνικής Άμυνας, που εκδίδεται ύστερα από εισήγηση του Αρχηγού του Γενικού Επιτελείου του οικείου Κλάδου των Ενόπλων Δυνάμεων, κοινοποιείται σε όλες τις αρμόδιες αρχές και δεν δημοσιεύεται στην Εφημερίδα της Κυβερνήσεως. Με την ίδια απόφαση καθορίζονται οι μονάδες και οι ημερομηνίες κατάταξης. Η γνωστοποίηση της κλήσης για κατάταξη στους ενδιαφερομένους γίνεται με τη χρήση ηλεκτρονικών μεθόδων και δικτυακών υποδομών και συνιστά αποδεικτικό μέσο επίδοσης του σημειώματος κατάταξης. Σε εξαιρετικές περιπτώσεις, τα σημειώματα κατάταξης δύναται να αποστέλλονται στις αρμόδιες αστυνομικές αρχές προς επίδοση στους ενδιαφερομένους.».
Άρθρο 59
Αδυναμία μετακίνησης για κατάταξη στρατευσίμων, εφέδρων και ανυπότακτων, για λόγους υγείας - Τροποποίηση άρθρου 37 ν. 3421/2005
Στο άρθρο 37 του ν. 3421/2005 (Α’ 302) επέρχονται οι εξής αλλαγές: α) γίνονται νομοτεχνικές βελτιώσεις στις παρ. 1, 2, 6, 7 και 9, β) οι υποπεριπτώσεις των περ. α’, β’ και γ’ της παρ. 1 αναριθμούνται από 1, 2, 3 και 4 σε αα), αβ) και αγ), βα), ββ) και βγ), γα), γβ), γγ), και γδ), αντίστοιχα, γ) στην υποπερ. γβ’ της περ. γ’ της παρ. 1 η λέξη «Στρατολογικού» αντικαθίσταται από τις λέξεις «Κοινού Νομικού», δ) στο πρώτο εδάφιο της παρ. 3 η προθεσμία των πέντε (5) ημερών γίνεται δέκα (10) ημερών, ε) στις παρ. 6 και 7 η αναφορά σε στρατολογικό γραφείο αντικαθίσταται από τη στρατολογική υπηρεσία, στ) στην περ. γ’ της παρ. 7 διαγράφονται οι συντομογραφίες των εννοιών, οι οποίες αναγράφονται ολογράφως, και το άρθρο 37 διαμορφώνεται ως εξής:
«Άρθρο 37
Αδυναμία μετακίνησης για κατάταξη στρατευσίμων, εφέδρων και ανυπότακτων, για λόγους υγείας
1. Για την υγειονομική εξέταση της σωματικής ικανότητας των στρατευσίμων, εφέδρων και ανυπότακτων που αδυνατούν για λόγους υγείας να καταταγούν, μετά από πρόσκληση σε μονάδες κατάταξης, εφόσον δεν νοσηλεύονται σε νοσηλευτικά ιδρύματα της παρ. 1 των άρθρων 15 και 17, αρμόδιες κατά περίπτωση είναι οι παρακάτω επιτροπές και συμβούλια:
α) Η υγειονομική επιτροπή του φρουραρχείου για τους διαμένοντες σε δήμο, δημοτική ενότητα ή κοινότητα της έδρας του, εφόσον σε αυτό υπηρετεί ή έχει ορισθεί για την εκτέλεση της υγειονομικής υπηρεσίας αξιωματικός ή οπλίτης του Υγειονομικού Σώματος (ιατρός) και απαρτίζεται από:
αα) Τον διοικητή του φρουραρχείου ή τον νόμιμο αναπληρωτή του, εφόσον είναι μόνιμος αξιωματικός, ως πρόεδρο.
αβ) Έναν (1) κατώτερο αξιωματικό ή δόκιμο έφεδρο αξιωματικό ή μόνιμο υπαξιωματικό της οργανικής δύναμης του φρουραρχείου και αν δεν υπηρετεί, έναν (1) κατώτερο αξιωματικό ή δόκιμο έφεδρο αξιωματικό ή μόνιμο υπαξιωματικό μονάδας των Ενόπλων Δυνάμεων της φρουράς, ως μέλος. Ο ορισμός του αξιωματικού ή δόκιμου έφεδρου αξιωματικού ή υπαξιωματικού, που δεν ανήκει στην οργανική δύναμη του φρουραρχείου, γίνεται με διαταγή του ανωτέρου διοικητή φρουράς.
αγ) Τον αξιωματικό ή οπλίτη του Υγειονομικού Σώματος (ιατρό), εφόσον υπηρετεί στο φρουραρχείο ή έχει ορισθεί για την εκτέλεση της υγειονομικής υπηρεσίας, ως μέλος.
β) Το τοπικό συμβούλιο για όσους διαμένουν σε δήμο, δημοτική ενότητα ή κοινότητα, όπου δεν εδρεύει φρουραρχείο, που απαρτίζεται από:
βα) Τον δήμαρχο ή τον πρόεδρο της κοινότητας ή τους νόμιμους αναπληρωτές τους, ως πρόεδρο.
ββ) Έναν (1) βαθμοφόρο της Ελληνικής Αστυνομίας με τον αναπληρωτή του, που ορίζονται από τον αστυνομικό διευθυντή της περιφερειακής ενότητας, ως μέλος.
βγ) Τον δημοτικό ή κοινοτικό ιατρό και εφόσον δεν υπάρχει, έναν (1) ιατρό του πλησιέστερου κέντρου υγείας ή κρατικού νοσοκομείου της περιφερειακής ενότητας που υπάγεται διοικητικά ο δήμος, η δημοτική ενότητα ή η κοινότητα, ως μέλος.
γ) Η ειδική στρατολογική επιτροπή που εδρεύει στις κατά τόπους προξενικές αρχές για τους διαμένοντες προσωρινά ή μόνιμα στο εξωτερικό και απαρτίζεται από:
γα) Τον διοικητικό προϊστάμενο της προξενικής αρχής ή τον νόμιμο αναπληρωτή του, ως πρόεδρο.
γβ) Έναν (1) μόνιμο αξιωματικό του Κοινού Νομικού Σώματος και αν δεν υπηρετεί στο προξενείο, έναν μόνιμο αξιωματικό των Ενόπλων Δυνάμεων ή των Σωμάτων ή εφόσον οι παραπάνω ελλείπουν, δύο (2) Έλληνες πολίτες, ως μέλη.
γγ) Έναν (1) μόνιμο υπάλληλο της ελληνικής προξενικής αρχής, ως μέλος.
γδ) Έναν (1) Έλληνα ιατρό και αν δεν υπάρχει, έναν (1) αλλοδαπό ιατρό, ως μέλος.
Η ιατρική αμοιβή βαρύνει τον εξεταζόμενο.
2. Οι υγειονομικές επιτροπές και συμβούλια της παρ. 1 συγκροτούνται για κάθε έτος υποχρεωτικά εντός του Δεκεμβρίου του προηγούμενου έτους, με πράξη του διοικητή του φρουραρχείου, του δημάρχου ή του πρόεδρου της κοινότητας, του προϊσταμένου της οικείας προξενικής αρχής αντίστοιχα ή των νόμιμων αναπληρωτών τους και συγκαλούνται με πράξη του προέδρου μετά από αίτηση των επικαλουμένων αδυναμία κατάταξης για λόγους υγείας, στην οποία επισυνάπτεται το σημείωμα κατάταξης για εκπλήρωση στρατιωτικών υποχρεώσεων.
3. Η εξέταση του ασθενούς γίνεται κατά την ημερομηνία που υποχρεούται για κατάταξη και μέχρι δέκα (10) εργάσιμες ημέρες πριν από αυτή. Ειδικά προκειμένου για ασθενείς που πάσχουν από ανίατη σωματική βλάβη ή πάθηση και είναι καταφανώς ακατάλληλοι για στράτευση, η εξέταση μπορεί να γίνει και μετά τις παραπάνω προθεσμίες.
4. Τα συμβούλια και οι επιτροπές αποφαίνονται μετά από αυτοπρόσωπη παρουσίαση των ενδιαφερομένων ή με βάση έκθεση του ιατρού που μετέχει ως μέλος, κατόπιν μετάβασής του στον τόπο διαμονής του ασθενή, εφόσον ο ασθενής αδυνατεί να προσέλθει για εξέταση και σε κάθε περίπτωση εκδίδουν αυθημερόν γνωμάτευση με την οποία πιστοποιούνται τα εξής:
α) Η πάθηση ή οι παθήσεις και αν αυτές είναι πρόσκαιρες ή ανίατες.
β) Το ιστορικό των παθήσεων και η πιθανή διάρκεια ίασης των πρόσκαιρων παθήσεων.
γ) Αν υπάρχει δυνατότητα μετακίνησης για κατάταξη χωρίς κίνδυνο επιδείνωσης της κατάστασης της υγείας του και σε καταφατική περίπτωση, να επισημαίνεται ρητά στη γνωμάτευση η υποχρέωση για κατάταξη την ημερομηνία που αναγράφεται στο σημείωμα κατάταξης ή σε οποιοδήποτε άλλο έγγραφο πρόσκλησης για εκπλήρωση στρατιωτικών υποχρεώσεων.
δ) Αν υπάρχει δυνατότητα μετάβασης στην αρμόδια υγειονομική επιτροπή, μόνο για όσους διαμένουν στο εσωτερικό.
5. Για την έκδοση της γνωμάτευσης λαμβάνονται υπόψη συμβουλευτικά και τα πιστοποιητικά ή βεβαιώσεις νοσηλευτικών ιδρυμάτων ή ιδιώτη ιατρού ανάλογης ειδικότητας, που αφορούν την πάθηση του ασθενή.
6. Η γνωμάτευση με όλες τις τυχόν εξετάσεις και το σημείωμα κατάταξης αποστέλλονται ή κατατίθενται με μέριμνα του ενδιαφερομένου και με αίτησή του στην αρμόδια στρατολογική υπηρεσία σε προθεσμία πέντε (5) ή, προκειμένου για ασθενείς που διαμένουν στο εξωτερικό, δεκαπέντε (15) ημερών, από τη σύνταξή της. Σε περίπτωση εκπρόθεσμης υποβολής ή κατάθεσης που δεν οφείλεται σε λόγους ανώτερης βίας, η γνωμάτευση δεν λαμβάνεται υπόψη.
7. Με βάση τη γνωμάτευση των επιτροπών και των συμβουλίων της παρ. 1, η αρμόδια κατά περίπτωση στρατολογική υπηρεσία ενεργεί σε προθεσμία πέντε (5) ημερών από τη λήψη της, ως εξής:
α) Αν πρόκειται για ασθενείς που πάσχουν από ανίατη βλάβη ή πάθηση, ή η ίαση της βλάβης ή της πάθησης προβλέπεται κατά τη γνωμάτευση να διαρκέσει πάνω από τέσσερις (4) μήνες και δεν μπορούν να παρουσιαστούν στη μονάδα κατάταξης, ούτε στην αρμόδια υγειονομική επιτροπή των Ενόπλων Δυνάμεων, η αλληλογραφία διαβιβάζεται σε αυτή, η οποία γνωματεύει χωρίς την αυτοπρόσωπη παρουσίασή τους.
β) Αν πρόκειται για ασθενείς που πάσχουν από ανίατη βλάβη ή πάθηση, ή η ίαση της βλάβης ή της πάθησής τους προβλέπεται να διαρκέσει πάνω από τέσσερις (4) μήνες και μπορούν να παρουσιαστούν στην αρμόδια υγειονομική επιτροπή των Ενόπλων Δυνάμεων, η αλληλογραφία διαβιβάζεται στην Επιτροπή αυτή, η οποία γνωματεύει με την αυτοπρόσωπη παρουσία τους.
γ) Αν πρόκειται για ασθενείς που έχουν βλάβη ή πάθηση, της οποίας η ίαση προβλέπεται να διαρκέσει μέχρι τέσσερις (4) μήνες, η αλληλογραφία υποβάλλεται στην αρμόδια Διοίκηση Στρατολογικών Υπηρεσιών, που αποφασίζει για τη μετακίνηση της ημερομηνίας κατάταξης μέχρι και τέσσερις (4) μήνες, κοινοποιώντας την απόφασή της στον ενδιαφερόμενο και στη Στρατολογική Υπηρεσία. Η αλληλογραφία τηρείται στο αρχείο της Διοίκησης Στρατολογικών Υπηρεσιών. Η ημερομηνία και η μονάδα κατάταξης καθορίζονται από τα Γενικά Επιτελεία των Κλάδων των Ενόπλων Δυνάμεων.
8. Αν οι ασθενείς κριθούν από την αρμόδια υγειονομική επιτροπή ικανοί κατηγορίας πρώτης (Ι/1) μέχρι και τέταρτης (Ι/4), υποχρεούνται να καταταγούν εκτός Εκπαιδευτικής Σειράς Στρατευσίμων Οπλιτών (ΕΣΣΟ), με σημείωμα κατάταξης, και οπωσδήποτε εντός πενθημέρου, από την κοινοποίηση της γνωμάτευσης στην αρμόδια Στρατολογική Υπηρεσία, χωρίς να έχουν δικαίωμα νέας εξέτασης. Αν η επιτροπή αποφανθεί ότι δικαιούνται αναβολή λόγω υγείας, η αναβολή αρχίζει από την ημερομηνία που ήταν υποχρεωμένοι να καταταγούν αρχικά. Το ίδιο ισχύει και στην περίπτωση που κριθούν ακατάλληλοι για στράτευση (Ι/5).
9. Αρμόδια για την κρίση της σωματικής ικανότητας των στρατευσίμων, ανυπότακτων και εφέδρων είναι η πλησιέστερη στον τόπο διαμονής τους υγειονομική επιτροπή του Στρατού Ξηράς, εκτός αν στον ίδιο τόπο λειτουργεί υγειονομική επιτροπή του οικείου Κλάδου των Ενόπλων Δυνάμεων, οπότε αρμόδια είναι η επιτροπή αυτή. Οι προαναφερόμενες επιτροπές υποχρεούνται να εκδίδουν αυθημερόν γνωματεύσεις, οι οποίες περιέρχονται στις αρμόδιες στρατολογικές υπηρεσίες το αργότερο εντός δεκαπενθημέρου από την ημερομηνία εξέτασης των παραπεμπομένων.».
Άρθρο 60
Εγγραφή στις μηχανογραφικές εφαρμογές εφεδρείας - Αντικατάσταση παρ. 6 και 7 άρθρου 49 ν. 3421/2005
Οι παρ. 6 και 7 του άρθρου 49 του ν. 3421/2005 (Α’ 302) αντικαθίστανται και το άρθρο 49 διαμορφώνεται ως εξής:
«Άρθρο 49
Στρατιωτικές υποχρεώσεις εφέδρων
1. Στην εφεδρεία των Ενόπλων Δυνάμεων εγγράφονται, εφόσον δεν έχουν υπερβεί το τεσσαρακοστό πέμπτο (45ο) έτος της ηλικίας τους, οι οπλίτες και οι έφεδροι οπλίτες που απολύονται από τις Ένοπλες Δυνάμεις, καθώς και οι αστυφύλακες και αρχιφύλακες της Ελληνικής Αστυνομίας και αντίστοιχα των υπολοίπων Σωμάτων, που έχουν εκπληρώσει τις στρατιωτικές τους υποχρεώσεις, σύμφωνα με τις ειδικές για αυτούς διατάξεις και δεν έχουν εγγραφεί στην εφεδρεία Σώματος.
2. Απαλλάσσονται από την υποχρέωση εκπλήρωσης εφεδρικής στρατιωτικής υποχρέωσης οι αναφερόμενοι στις υποπαρ. α’ και β’ της παρ. 1 του άρθρου 13 του νόμου αυτού. Αυτοί δεν εγγράφονται στην εφεδρεία των Ενόπλων Δυνάμεων και εφόσον έχουν εγγραφεί, διαγράφονται.
3. Με απόφαση του Υπουργού Εθνικής Άμυνας, που εκδίδεται ύστερα από πρόταση του Αρχηγού του Γενικού Επιτελείου Εθνικής Άμυνας και δημοσιεύεται στην Εφημερίδα της Κυβερνήσεως, καθορίζονται:
α. Οι προϋποθέσεις και η διαδικασία εγγραφής και διαγραφής από την εφεδρεία.
β. Η διαδικασία κατανομής των εφέδρων στους κλάδους των Ενόπλων Δυνάμεων.
γ. Οι προϋποθέσεις και η διαδικασία μεταφοράς από την εφεδρεία κλάδου στην εφεδρεία άλλου κλάδου των Ενόπλων Δυνάμεων.
δ. Οι υποχρεώσεις των εφέδρων και οι συνέπειες της μη συμμόρφωσής τους.
ε. Ο τρόπος και η διαδικασία πρόσκλησης των εφέδρων για εκτέλεση στρατιωτικής υπηρεσίας.
στ. Οι εξαιρούμενοι από την πρόσκληση για κατάταξη έφεδροι.
ζ. Η διαδικασία και ο τρόπος κατάταξης των εφέδρων.
η. Η διάρκεια της εφεδρικής υποχρέωσης και η διαδικασία απόλυσης από τις Ένοπλες Δυνάμεις των οπλιτών από την εφεδρεία.
θ. Ο χρόνος που δεν λογίζεται ως χρόνος πραγματικής στρατιωτικής υπηρεσίας.
ι. Κάθε λεπτομέρεια αναγκαία για την εφαρμογή του άρθρου αυτού.
4. Οι έφεδροι εγγράφονται στην εφεδρεία του κλάδου των Ενόπλων Δυνάμεων, στον οποίο εκπλήρωσαν τις στρατιωτικές τους υποχρεώσεις. Οι απομακρυνόμενοι ή απολυόμενοι ή αποβαλλόμενοι μαθητές της Στρατιωτικής Σχολής Αξιωματικών Σωμάτων (ΣΣΑΣ) και της Σχολής Αξιωματικών Νοσηλευτικής (ΣΑΝ), μετά την εκπλήρωση των στρατιωτικών τους υποχρεώσεων, εγγράφονται στην εφεδρεία του Στρατού Ξηράς.
5. Οι έφεδροι που κατατάσσονται ως Επαγγελματίες Οπλίτες, εγγράφονται στην εφεδρεία του κλάδου των Ενόπλων Δυνάμεων, στον οποίο υπηρέτησαν ως Επαγγελματίες Οπλίτες, εφόσον η διάρκεια της διανυθείσας υπηρεσίας τους είναι τουλάχιστον ίση με την πραγματική στρατιωτική υπηρεσία που καθορίζεται κάθε φορά για την απόλυση των οπλιτών πλήρους στρατεύσιμης στρατιωτικής υποχρέωσης του κλάδου αυτού.
6. Οι έφεδροι υποχρεούνται να είναι εγγεγραμμένοι στις μηχανογραφικές εφαρμογές εφεδρείας του Κλάδου τους και να παραλαμβάνουν οποιοδήποτε στρατιωτικό έγγραφο.
7. Με κοινή απόφαση των Υπουργών Οικονομικών και Εθνικής Άμυνας καθορίζονται το ύψος των χρηματικών προστίμων και η διαδικασία επιβολής τους σε εφέδρους για τη μη τήρηση των υποχρεώσεών τους, τη μη παραλαβή στρατιωτικών εγγράφων και για την άρνηση παραλαβής του Ειδικού Φύλλου Πορείας (ΕΦΠ) και του Φύλλου Ατομικής Πρόσκλησης (ΦΑΠ).».
ΜΕΡΟΣ Ε’
ΕΘΝΟΦΥΛΑΚΗ
Άρθρο 61
Σκοπός - Οργάνωση - Αποστολή Εθνοφυλακής
1. H Εθνοφυλακή, ως οργανική ένοπλη δύναμη του Στρατού Ξηράς, συγκροτείται στην περίοδο ειρήνης για την ενίσχυση και υποβοήθηση των Ενόπλων Δυνάμεων στην εκπλήρωση της αποστολής τους σε περιόδους ειρήνης, επιστράτευσης (γενικής ή μερικής) και πολέμου.
2. Η Εθνοφυλακή οργανώνεται σε ενεργές και επιστρατευόμενες Μονάδες, οι οποίες χαρακτηρίζονται ως ειδικές στρατιωτικές και ονομάζονται Τάγματα Εθνοφυλακής (ΤΕΘ), με την προσθήκη του ονόματος της περιοχής όπου εδρεύουν. Τα ΤΕΘ δύναται να περιλαμβάνουν Υπομονάδες και Τμήματα Εθνοφυλακής. Για τη συγκρότηση, οργάνωση και υπαγωγή των Μονάδων Εθνοφυλακής, εφαρμόζεται η διαδικασία που ισχύει κάθε φορά για τη συγκρότηση, οργάνωση και υπαγωγή των Μονάδων του ενεργού στρατού.
3. Αποστολή της Εθνοφυλακής είναι η συμβολή στην άμυνα της χώρας, η ενίσχυση και υποβοήθηση του Στρατού Ξηράς στην εκπλήρωση της αποστολής του, όπως αυτή καθορίζεται στο πλαίσιο της διακλαδικής λειτουργίας των Ενόπλων Δυνάμεων, σε περιόδους ειρήνης, επιστράτευσης (γενικής ή μερικής) και πολέμου.
4. Οι επιμέρους αποστολές της Εθνοφυλακής, καθώς και κάθε αναγκαία λεπτομέρεια για την εκπλήρωσή τους, καθορίζονται στον Στρατιωτικό Κανονισμό Οργάνωσης και Λειτουργίας της Εθνοφυλακής, στους αντίστοιχους Πίνακες Οργάνωσης και Υλικού, στα σχέδια επιχειρήσεων των κλιμακίων διοίκησης, στα οποία υπάγονται οι Μονάδες Εθνοφυλακής και στις διαταγές του Γενικού Επιτελείου Στρατού.
Άρθρο 62
Στελέχωση Εθνοφυλακής - Εκπαίδευση προσωπικού
1. Οι Μονάδες Εθνοφυλακής στελεχώνονται από:
α) προσωπικό από τον ενεργό στρατό, καθώς και πολιτικό προσωπικό του Υπουργείου Εθνικής Άμυνας,
β) προσωπικό από την εφεδρεία του Στρατού Ξηράς, το οποίο δεν είναι ενταγμένο σε σχέδιο επιστράτευσης και διαμένει μόνιμα στην περιφερειακή ενότητα όπου εδρεύει η Μονάδα Εθνοφυλακής. Όταν κρίνεται απαραίτητο για την πληρέστερη στελέχωση των Μονάδων Εθνοφυλακής, αυτές δύνανται να στελεχώνονται και από προσωπικό της εφεδρείας μη ενταγμένο σε σχέδιο επιστράτευσης που διαμένει μόνιμα σε άλλη περιφερειακή ενότητα, υπό την προϋπόθεση ότι ο τόπος διαμονής του απέχει από την έδρα της Μονάδας Εθνοφυλακής μέχρι εκατόν πενήντα (150) χιλιόμετρα, για τον ηπειρωτικό χώρο,
γ) εθελοντές ηλικίας άνω των είκοσι (20) ετών, από την ενταγμένη σε σχέδιο επιστράτευσης εφεδρεία του Στρατού Ξηράς, κατόπιν αίτησης του ενδιαφερομένου στην αρμόδια επιστρατεύουσα αρχή και έγκρισης της αποδέσμευσής του από το Γενικό Επιτελείο Στρατού, εφόσον οι επιχειρησιακές ανάγκες το επιτρέπουν. Οι εθελοντές του προηγούμενου εδαφίου διαμένουν μόνιμα στην περιφερειακή ενότητα όπου εδρεύει η Μονάδα Εθνοφυλακής ή σε άλλη περιφερειακή ενότητα, εφόσον κρίνεται απαραίτητο για την πληρέστερη στελέχωση της Μονάδας, υπό την προϋπόθεση ότι ο τόπος διαμονής τους απέχει από την έδρα της Μονάδας Εθνοφυλακής μέχρι διακόσια (200) χιλιόμετρα, για τον ηπειρωτικό χώρο,
δ) προσωπικό από την πλεονάζουσα εφεδρεία των λοιπών Κλάδων των Ενόπλων Δυνάμεων, όταν το προσωπικό των περ. α) έως γ) δεν επαρκεί για την κάλυψη του προβλεπόμενου από τον Πίνακα Οργάνωσης και Υλικού προσωπικού, σύμφωνα με τους ισχύοντες πίνακες κατανομής εφεδρείας και υπό την προϋπόθεση ότι το εν λόγω προσωπικό διαμένει μόνιμα στην περιφερειακή ενότητα όπου εδρεύει η Μονάδα Εθνοφυλακής ή μέχρι εκατόν πενήντα (150) χιλιόμετρα από την έδρα αυτής, για τον ηπειρωτικό χώρο,
ε) πρώην έφεδρους του Στρατού Ξηράς, ηλικίας από σαράντα πέντε (45) έως εξήντα επτά (67) ετών.
2. Στις Μονάδες Εθνοφυλακής δύναται να υπηρετεί γυναικείο προσωπικό επί εθελοντικής βάσης, το οποίο προέρχεται από την εφεδρεία των Ενόπλων Δυνάμεων και διαμένει μόνιμα στην περιφερειακή ενότητα όπου εδρεύει η Μονάδα Εθνοφυλακής ή, εφόσον απαιτείται για την πληρέστερη στελέχωσή της, σε άλλη περιφερειακή ενότητα, υπό την προϋπόθεση ότι ο τόπος διαμονής του απέχει από την έδρα της Μονάδας Εθνοφυλακής μέχρι εκατόν πενήντα (150) χιλιόμετρα, για τον ηπειρωτικό χώρο.
3. Στις Μονάδες Εθνοφυλακής του νησιωτικού χώρου καλούνται για κατάταξη όσοι διαμένουν μόνιμα στη νήσο όπου εδρεύει η Μονάδα, Υπομονάδα ή το Τμήμα Εθνοφυλακής.
4. Το προσωπικό των περ. β’, γ’, δ’ και ε’ της παρ. 1 και της παρ. 2 πρέπει σωρευτικά:
α) να έχει εκπληρώσει ενόπλως τις στρατιωτικές του υποχρεώσεις, για τους άνδρες και να μην έχει υπαχθεί σε ειδική κατάσταση για λόγους υγείας, σύμφωνα με τα άρθρα 14 έως 16 του ν.δ. 1400/1973 (Α’ 114) για τις γυναίκες,
β) να μην έχει υπερβεί το εξηκοστό έβδομο (67ο) έτος της ηλικίας του,
γ) να μην έχει καταδικαστεί ή να μην έχει παραπεμφθεί αμετάκλητα σε δίκη για κακούργημα ή για τα πλημμελήματα της κλοπής, της απάτης, της υπεξαίρεσης, της εκβίασης, της πλαστογραφίας, της ψευδούς βεβαίωσης, της ψευδούς κατάθεσης, της δωροδοκίας, της παράνομης βεβαίωσης ή της είσπραξης δικαιωμάτων του Δημοσίου, της απιστίας, της ψευδούς καταμήνυσης, της συκοφαντικής δυσφήμησης, της παράβασης καθήκοντος, της ανυποταξίας, της λιποταξίας, καθώς και για οποιοδήποτε έγκλημα κατά της γενετήσιας ελευθερίας ή της οικονομικής εκμετάλλευσης της γενετήσιας ζωής ή της νομοθεσίας περί ναρκωτικών, λαθρεμπορίας, όπλων, πυρομαχικών και τυχερών παιχνιδιών.
5. Το προσωπικό καλείται για κατάταξη, για ανάληψη διατεταγμένης υπηρεσίας ή για εκπαίδευση στην Εθνοφυλακή με απόφαση του Υπουργού Εθνικής Άμυνας, ο οποίος δύναται να μεταβιβάζει την αρμοδιότητα αυτή κατά περίπτωση και σε κατώτερα κλιμάκια.
6. Οι καλούμενοι για κατάταξη γίνονται δεκτοί στις τάξεις της Εθνοφυλακής, εφόσον κριθούν κατάλληλοι, κατόπιν εξέτασης της υγειονομικής τους κατάστασης. Ως κατάλληλοι θεωρούνται όσοι κρίνονται ικανοί κατηγορίας πρώτης (Ι/1), δεύτερης (Ι/2) ή τρίτης (Ι/3), εφόσον μπορούν να φέρουν όπλο. Επανεξέταση της σωματικής ικανότητας των Εθνοφυλάκων πραγματοποιείται ύστερα από αίτησή τους ή αυτεπάγγελτα, στην πλησιέστερη στον τόπο διαμονής τους υγειονομική επιτροπή των Ενόπλων Δυνάμεων.
7. Οι καλούμενοι για κατάταξη στις Μονάδες Εθνοφυλακής κατατάσσονται με τον βαθμό που είχαν αποκτήσει στις Ένοπλες Δυνάμεις κατά τον χρόνο υπηρεσίας τους σε αυτές ή αν πρόκειται για έφεδρους αξιωματικούς, με τον τελευταίο βαθμό στον οποίο έχουν προαχθεί. Ειδικά, οι Υποδεκανείς κατατάσσονται ως Δεκανείς.
8. Οι κατατασσόμενοι υπηρετούν στην Εθνοφυλακή τουλάχιστον για τρία (3) έτη, εκτός αν συντρέχουν ειδικοί λόγοι για τη διαγραφή τους, οι οποίοι καθορίζονται στον Στρατιωτικό Κανονισμό Οργάνωσης και Λειτουργίας της Εθνοφυλακής. Οι υπηρετούντες στην Εθνοφυλακή δύναται να αντικαθίστανται μετά τη συμπλήρωση του τρίτου συνεχόμενου έτους υπηρεσίας τους ανάλογα με τις ανάγκες και τις δυνατότητες κάθε περιοχής. Η υπηρεσία των κατατασσόμενων στην Εθνοφυλακή περιορίζεται μόνο από το όριο ηλικίας της περ. β’ της παρ. 4.
9. Οι Εθνοφύλακες, κατόπιν έγκρισης του Γενικού Επιτελείου Στρατού που παρέχεται ύστερα από πρόταση της μείζονος διοίκησης όπου ανήκουν οι Μονάδες Εθνοφυλακής, δύναται να συμμετέχουν, επί εθελοντικής βάσης, οποιαδήποτε ημέρα της εβδομάδας, σε παρελάσεις, ασκήσεις και κάθε άλλη δραστηριότητα εκπαιδευτικής φύσης, καθώς και σε λοιπές εορταστικές εκδηλώσεις και δράσεις κοινωνικής προσφοράς, χωρίς αποζημίωση.
Η αρμοδιότητα έγκρισης δύναται να μεταβιβάζεται σε κατώτερα κλιμάκια.
Άρθρο 63
Εθνοφύλακες ως στρατιωτικοί σε ενέργεια
1. Όσοι κατατάσσονται για να υπηρετήσουν στην Εθνοφυλακή, ονομάζονται Εθνοφύλακες.
2. Οι Εθνοφύλακες θεωρούνται στρατιωτικοί σε ενέργεια και υπάγονται στους στρατιωτικούς νόμους και κανονισμούς, μόνο κατά τον χρόνο που εκτελούν διατεταγμένη υπηρεσία. Ως διατεταγμένη υπηρεσία θεωρείται η εκτέλεση στρατιωτικής αποστολής ή υπηρεσίας ή εκπαίδευσης μόνο κατά το χρονικό διάστημα που διαρκεί η αποστολή ή η υπηρεσία ή η εκπαίδευση, συμπεριλαμβανομένου και του χρόνου μετακίνησης από την οικία τους προς τον τόπο εκτέλεσης της στρατιωτικής αποστολής ή της υπηρεσίας ή της εκπαίδευσης και αντίστροφα.
Άρθρο 64
Καθήκοντα, υποχρεώσεις και ευθύνη Εθνοφυλάκων
1. Οι Εθνοφύλακες, για όσο χρόνο διαρκεί η διατεταγμένη υπηρεσία τους, συμμορφώνονται με τις διαταγές των προϊσταμένων τους σε ό,τι αφορά στην ασφάλεια, στην εκπαίδευση, στην εκτέλεση της αποστολής και γενικά της στρατιωτικής υπηρεσίας.
2. Στους Εθνοφύλακες χορηγούνται, με την κατάταξή τους, είδη ιματισμού και υπόδησης, τα οποία φέρουν σε κάθε δραστηριότητα των Μονάδων Εθνοφυλακής.
3. Η χρήση από τους Εθνοφύλακες των μέσων και των υλικών της υπηρεσίας επιτρέπεται μόνο κατά την εκτέλεση διατεταγμένης υπηρεσίας.
4. Οι Εθνοφύλακες ευθύνονται έναντι του Δημοσίου για οποιαδήποτε ζημία ή απώλεια προξένησαν στα μέσα και στα υλικά της υπηρεσίας από δόλο ή βαριά αμέλεια κατά την εκτέλεση των καθηκόντων τους, καθώς και λόγω απώλειας, φθοράς ή καταστροφής στα μέσα και τα υλικά αυτά από κακή ή αδικαιολόγητη χρήση ή πλημμελή συντήρηση, γενικά. Η ζημία καταλογίζεται αρμοδίως σε βάρος τους.
Άρθρο 65
Δικαιώματα Εθνοφυλάκων
1. Στους Εθνοφύλακες που συμμετέχουν σε αποστολές, καταβάλλεται αποζημίωση έναντι οδοιπορικών εξόδων για κάθε ημέρα υπηρεσίας τους και για τη μετακίνησή τους από την οικία τους στη Μονάδα και την επιστροφή σε αυτή, ανεξαρτήτως χιλιομετρικής απόστασης. Η καταβαλλόμενη αποζημίωση δεν εμπίπτει σε καμία κατηγορία εισοδήματος, απαλλάσσεται από κάθε είδους φόρο ή τέλος, υπόκειται δε σε ποσοστό κράτησης υπέρ του Ταμείου του οικείου Κλάδου και βαρύνει τον προϋπολογισμό του Υπουργείου Εθνικής Άμυνας.
2. Η εκτέλεση υπηρεσίας από τους Εθνοφύλακες δεν δημιουργεί σχέση εξαρτημένης εργασίας με το Δημόσιο.
3. Στους Εθνοφύλακες που συμμετέχουν σε αποστολές, χορηγείται τροφή και είναι δυνατή η χορήγηση ειδών ιματισμού και υπόδησης, με διαταγή του Γενικού Επιτελείου Στρατού.
4. Οι Εθνοφύλακες, όταν εκτελούν διατεταγμένη υπηρεσία, δικαιούνται υγειονομική περίθαλψη, αν ασθενήσουν ή τραυματισθούν κατά τη διάρκεια της υπηρεσίας τους και εξαιτίας αυτής. Το πρώτο εδάφιο ισχύει και για τους Εθνοφύλακες που ασθενούν ή τραυματίζονται κατά την εθελοντική συμμετοχή τους στις δραστηριότητες των Μονάδων τους, κατά τα οριζόμενα στην παρ. 9 του άρθρου 62.
5. Η έκταση και το είδος της υγειονομικής περίθαλψης που παρέχεται, διέπονται από τις διατάξεις που ισχύουν για την υγειονομική περίθαλψη των δοκίμων εφέδρων αξιωματικών και των οπλιτών που εκπληρώνουν στρατεύσιμη στρατιωτική υποχρέωση.
6. Για τους Εθνοφύλακες οι οποίοι φονεύονται, αποθνήσκουν ή αποκτούν αναπηρία σε ποσοστό εξήντα επτά τοις εκατό (67%) και άνω, κατά την εκτέλεση διατεταγμένης υπηρεσίας και εξαιτίας αυτής, παρέχονται τα ευεργετήματα του άρθρου 19 του ν. 1911/1990 (Α’ 166), περί διορισμού στο Υπουργείο Εθνικής Άμυνας και του άρθρου 58 του ν. 3421/2005 (Α’ 302), περί μειωμένης θητείας, όπως και στους εν ενεργεία στρατιωτικούς, καθώς και το δικαίωμα συνταξιοδότησης από το Δημόσιο, σύμφωνα με τις εκάστοτε συνταξιοδοτικές διατάξεις που ισχύουν για τους εν ενεργεία στρατιωτικούς των Ενόπλων Δυνάμεων. Το πρώτο εδάφιο ισχύει και για τους Εθνοφύλακες που φονεύονται, αποθνήσκουν ή αποκτούν αναπηρία σε ποσοστό εξήντα επτά τοις εκατό (67%) και άνω κατά την εθελοντική συμμετοχή τους στις δραστηριότητες των Μονάδων τους και εξαιτίας αυτής, κατά τα οριζόμενα στην παρ. 9 του άρθρου 62.
7. Στους Εθνοφύλακες απονέμονται:
α) οι ηθικές αμοιβές που προβλέπονται και για το λοιπό στρατιωτικό προσωπικό,
β) μετάλλια στρατιωτικής αξίας και ειδικό αναμνηστικό δίπλωμα,
γ) ηθικές αμοιβές για πράξεις ή γεγονότα που έλαβαν χώρα σε χρόνο μη εκτέλεσης διατεταγμένης υπηρεσίας.
8. Είναι δυνατή η απονομή της τιμητικής διάκρισης του Υποδεκανέα σε Εθνοφύλακες, καθώς και η προαγωγή τους μέχρι δύο (2) βαθμούς, μετά από τη συμπλήρωση τουλάχιστον πενταετούς υπηρεσίας στην Εθνοφυλακή για κάθε προαγωγή, κατόπιν πρότασης του Διοικητή της Μονάδας τους και έγκρισης του Διοικητή του Σχηματισμού στον οποίο υπάγονται οργανικά.
9. Οι Εθνοφύλακες αξιωματικοί προάγονται μέχρι τον βαθμό του Ταγματάρχη, σύμφωνα με το άρθρο 41 του α.ν. 833/1937 (Α’ 351) και το άρθρο 8 του ν.δ. 4089/1960 (Α’ 125).
Άρθρο 66
Κυρώσεις - Διαδικασία επιβολής κυρώσεων
1. Όσοι καλούνται με ατομική πρόσκληση για κατάταξη στην Εθνοφυλακή ή όσοι Εθνοφύλακες καλούνται για κατάταξη προς ανάληψη διατεταγμένης υπηρεσίας, πλην της εκπαίδευσης, και δεν προσέρχονται στην ορισμένη προθεσμία για να καταταχθούν ή να αναλάβουν διατεταγμένη υπηρεσία, κατά παράβαση της υποχρέωσής τους κατά το άρθρο 62, κηρύσσονται ανυπότακτοι, σύμφωνα με το άρθρο 51 του ν. 3421/2005 (Α’ 302), με την επιφύλαξη της παρ. 3 του παρόντος.
2. Στους ανυπότακτους επιβάλλονται οι ποινικές κυρώσεις που προβλέπονται από τον Στρατιωτικό Ποινικό Κώδικα, χρηματικό πρόστιμο που δεν υπερβαίνει το ποσό των χιλίων (1.000) ευρώ, καθώς και οι στερήσεις και απαγορεύσεις που προβλέπονται στα άρθρα 53 και 54 του ν. 3421/2005.
3. Λόγοι ανωτέρας βίας ή ανυπέρβλητων κωλυμάτων, που προβάλλονται από τους καλούμενους για κατάταξη στην Εθνοφυλακή ή από τους Εθνοφύλακες που καλούνται για ανάληψη διατεταγμένης υπηρεσίας, πλην της εκπαίδευσης, για τη μη κατάταξη ή προσέλευσή τους, αντίστοιχα, εκτιμώνται από τη Διεύθυνση Στρατολογικού του Μείζονος Σχηματισμού, όπου υπάγεται το Τάγμα Εθνοφυλακής (ΤΕΘ). Στην περίπτωση αυτή, υποβάλλονται από τους ενδιαφερόμενους, στη Διεύθυνση Στρατολογικού του Μείζονος Σχηματισμού, δικαιολογητικά από τα οποία προκύπτουν οι επικαλούμενοι λόγοι και η διάρκειά τους, μέχρι την προηγουμένη της ημερομηνίας κατάταξης ή ανάληψης διατεταγμένης υπηρεσίας. Η Διεύθυνση Στρατολογικού του Μείζονος Σχηματισμού αποφασίζει ανέκκλητα μέχρι την ημερομηνία κατάταξης ή ανάληψης διατεταγμένης υπηρεσίας.
Άρθρο 67
Πολιτικό προσωπικό
1. Το πολιτικό προσωπικό που υπηρετεί στην Εθνοφυλακή, ακολουθεί το πρόγραμμα ωρών υπηρεσίας και εκπαίδευσης των ΤΕΘ, συμμετέχει στην εκπαίδευση και δικαιούται την αποζημίωση που προβλέπεται στο άρθρο 20
του ν. 4354/2015 (Α’ 176).
2. Αν υπάλληλος που υπηρετεί στην Εθνοφυλακή, αποβιώσει κατά την εκτέλεση διατεταγμένης υπηρεσίας και εξαιτίας αυτής, εφαρμόζεται το άρθρο 19 του ν. 1911/1990 (Α’ 166), περί διορισμού στο Υπουργείο Εθνικής Άμυνας.
ΜΕΡΟΣ ΣΤ’
ΛΟΙΠΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΕΘΝΙΚΗΣ ΑΜΥΝΑΣ
Άρθρο 68
Σύσταση αυτοτελούς Γραφείου Υπεύθυνου Προστασίας Δεδομένων Προσωπικού Χαρακτήρα στο Υπουργείο Εθνικής Άμυνας - Τροποποίηση άρθρου 72 ν. 3433/2006
Στο άρθρο 72 του ν. 3433/2006 (Α/ 20) επέρχονται οι εξής αλλαγές:
1. Προστίθεται περ. δ’ στην παρ. 1, η οποία διαμορφώνεται ως εξής:
«1. Ο Υπουργός Εθνικής Άμυνας στην άσκηση του έργου του υποβοηθείται από τις ακόλουθες υπηρεσιακές μονάδες, οι οποίες υπάγονται απευθείας σε αυτόν:
α) Γραφείο Υπουργού.
β) Διεύθυνση Ενημέρωσης.
γ) Ενιαίος Διοικητικός Τομέας.
δ) Γραφείο Υπεύθυνου Προστασίας Δεδομένων Προσωπικού Χαρακτήρα.».
2. Προστίθεται παρ. 2Α, ως εξής:
«2Α. Το Γραφείο Υπεύθυνου Προστασίας Δεδομένων Προσωπικού Χαρακτήρα είναι αρμόδιο για την εκτέλεση έργου υπεύθυνου προστασίας δεδομένων προσωπικού χαρακτήρα, των οποίων η επεξεργασία διενεργείται από το ιδιαίτερο γραφείο του Υπουργού Εθνικής Άμυνας, καθώς και του Αναπληρωτή Υπουργού και του Υφυπουργού Εθνικής Άμυνας, εφόσον υφίστανται, το ιδιαίτερο γραφείο του Γενικού Γραμματέα του Υπουργείου Εθνικής Άμυνας, τις Γενικές Διευθύνσεις και τις Διευθύνσεις του Υπουργείου Εθνικής Άμυνας, τα στρατιωτικά δικαστήρια, όταν αυτά δεν ενεργούν στο πλαίσιο της δικαιοδοτικής τους αρμοδιότητας και από κάθε άλλη υπηρεσία του Υπουργείου Εθνικής Άμυνας, πλην των Γενικών Επιτελείων, των μονάδων και υπηρεσιών των Ενόπλων Δυνάμεων και των υπηρεσιών και των νομικών προσώπων που υπάγονται στον Υπουργό Εθνικής Άμυνας ή εποπτεύονται από αυτόν, μέσω Γενικού Επιτελείου των Ενόπλων Δυνάμεων.».
Άρθρο 69
Κατανομή ειδικών κατηγοριών μαθητών ΣΣΑΣ - Τροποποίηση παρ. 5 άρθρου 21 ν.δ. 562/1970
Η παρ. 5 του άρθρου 21 του ν.δ. 562/1970 (Α’ 127) τροποποιείται με την προσθήκη της αναφοράς στα αδέλφια θανόντων στρατιωτικών και διαμορφώνεται ως εξής:
«5. Οι μαθητές που είναι τέκνα ή αδέλφια θανόντων στρατιωτικών των Ενόπλων Δυνάμεων στον πόλεμο ή στην ειρήνη κατά την εκτέλεση διατεταγμένης υπηρεσίας και λόγω αυτής, κατανέμονται ή επανακατανέμονται έως την ονομασία τους σε Αξιωματικούς στον Κλάδο που υπηρετούσε ο θανών γονέας ή αδελφός/ή τους, εφόσον το επιθυμούν, άλλως υπόκεινται στις παραπάνω διαδικασίες.».
Άρθρο 70
Κατανομή ειδικών κατηγοριών μαθητών ΣΑΝ - Τροποποίηση άρθρου 2 ν.δ. 1032/1971
Στο άρθρο 2 του ν. 1032/1971 (Α’ 232) επέρχονται οι εξής αλλαγές: α) ο τίτλος και το περιεχόμενο του άρθρου μεταφέρονται από την καθαρεύουσα στη δημοτική, β) στο πρώτο εδάφιο της παρ. 1 οι λέξεις «αξιωματικοί νοσηλεύτριες» αντικαθίστανται από τις λέξεις «αξιωματικοί Νοσηλευτικής» και οι λέξεις «τις απόφοιτες» από τις λέξεις «τους αποφοίτους», γ) στην παρ. 2: γα) η λέξη «όσες» αντικαθίσταται από τις λέξεις «όσοι» και η λέξη «της» αντικαθίσταται από τις λέξεις «του», γβ) προστίθεται δεύτερο εδάφιο, δ) στην παρ. 3 η λέξη «της» αντικαθίσταται από τις λέξεις «του» και η λέξη «η» αντικαθίσταται από τις λέξεις «ο», ε) στην παρ. 4 οι λέξεις «Αι ευδοκίμως αποφοιτώσαι» αντικαθίστανται από τις λέξεις «Οι ευδοκίμως αποφοιτήσαντες», οι λέξεις «της Επιβλεπούσης» από τις λέξεις «του Επιβλέποντος» και οι λέξεις «αι δε αποτυγχάνουσες» από τις λέξεις «οι δε αποτυγχάνοντες» και το άρθρο 2 διαμορφώνεται ως εξής:
«Άρθρο 2
Προέλευση
1. Οι αξιωματικοί Νοσηλευτικής των Ενόπλων Δυνάμεων προέρχονται από τους αποφοίτους της Στρατιωτικής Σχολής Αξιωματικών Νοσηλευτικής (ΣΑΝ). Η Σχολή αυτή είναι τετραετούς φοίτησης.
2. Όσοι αποφοιτούν από τη Στρατιωτική Σχολή Αξιωματικών Νοσηλευτικής (ΣΑΝ), φέρουν τον βαθμό του Ανθυπολοχαγού ή τον αντίστοιχο βαθμό του Κλάδου των Ενόπλων Δυνάμεων στον οποίο ανήκουν. Οι μαθητές που είναι τέκνα ή αδέλφια θανόντων στρατιωτικών των Ενόπλων Δυνάμεων στον πόλεμο ή στην ειρήνη κατά την εκτέλεση διατεταγμένης υπηρεσίας και ένεκα αυτής, κατανέμονται ή επανακατανέμονται έως την ονομασία τους σε Αξιωματικούς στον Κλάδο όπου υπηρετούσε ο θανών γονέας ή αδελφός τους, εφόσον το επιθυμούν.
3. Ο βαθμός του Δοκίμου Αξιωματικού αντιστοιχεί προς τον βαθμό του Ανθυπασπιστή. Όπου στον παρόντα αναφέρεται ο όρος Αξιωματικός Αδελφή Νοσοκόμος, νοείται και ο Δόκιμος Αξιωματικός.
4. Οι ευδοκίμως αποφοιτήσαντες από το Σχολείο Εφαρμογής προάγονται στον βαθμό του Επιβλέποντος, ανεξάρτητα από την ύπαρξη κενών θέσεων, οι δε αποτυγχάνοντες φοιτούν στην επόμενη σειρά και αν αποτύχουν και πάλι, αποστρατεύονται.».
Άρθρο 71
Ανώτατο όριο ηλικίας πρόσληψης ωρομίσθιου διδακτικού προσωπικού στις Σχολές και τα Κέντρα Εκπαίδευσης των Ενόπλων Δυνάμεων
Το ανώτατο όριο ηλικίας του ωρομίσθιου διδακτικού προσωπικού που δύναται να προσλαμβάνεται στη Στρατιωτική Σχολή Αξιωματικών Σωμάτων (ΣΣΑΣ), στη Σχολή Αξιωματικών Νοσηλευτικής (ΣΑΝ), στις Ανώτερες Στρατιωτικές Σχολές Υπαξιωματικών (ΑΣΣΥ), στα Κέντρα Εκπαίδευσης (ΚΕ) και στις λοιπές Σχολές των Ενόπλων Δυνάμεων είναι το εξηκοστό έβδομο (67ο) έτος.
Άρθρο 72
Στελέχωση θέσεων Πολεμικού Μουσείου - Αντικατάσταση άρθρου 7 ν.δ. 132/1969
Το άρθρο 7 του ν.δ. 132/1969 (Α’ 35) αντικαθίσταται ως εξής:
«Άρθρο 7
1. Στο Πολεμικό Μουσείο συστήνονται οι ακόλουθες θέσεις:
α) Μία (1) θέση διευθυντή. Ως διευθυντής τοποθετείται μόνιμος εξ εφέδρων ανώτατος ή ανώτερος αξιωματικός, με απόφαση του Υπουργού Εθνικής Άμυνας μετά από εισήγηση του Διοικητικού Συμβουλίου.
β) Μία (1) θέση συντηρητή - καλλιτέχνη. Ως συντηρητής - καλλιτέχνης τοποθετείται υπάλληλος των κλάδων ΠΕ Καλών Τεχνών ή ΠΕ ή ΤΕ Συντηρητών Αρχαιοτήτων και Έργων Τέχνης, με βαθμό τουλάχιστον Β’, με απόφαση του Υπουργού Εθνικής Άμυνας μετά από εισήγηση του Διοικητικού Συμβουλίου.
2. Στο Πολεμικό Μουσείο τοποθετούνται επιπλέον:
α) Τέσσερις (4) ανώτεροι αξιωματικοί των τριών Κλάδων των Ενόπλων Δυνάμεων, ως Έφοροι.
β) Ένας (1) ανώτερος αξιωματικός Οικονομικού εκ των τριών Κλάδων των Ενόπλων Δυνάμεων, ως προϊστάμενος του Τμήματος Οικονομικών Υπηρεσιών.
γ) Ένας (1) αξιωματικός του Κοινού Νομικού Σώματος των Ενόπλων Δυνάμεων, ως νομικός σύμβουλος.
δ) Δύο (2) κατώτεροι αξιωματικοί Οικονομικού εκ των τριών Κλάδων των Ενόπλων Δυνάμεων, ως Διαχειριστής Χρηματικού και βοηθός του, αντίστοιχα.
3. Μετά από πρόταση του Διοικητικού Συμβουλίου του Πολεμικού Μουσείου, δύνανται να αποσπώνται σε αυτό, ως βοηθητικό προσωπικό, οπλίτες και των τριών Κλάδων των Ενόπλων Δυνάμεων.
4. Τα παραρτήματα του Πολεμικού Μουσείου στελεχώνονται από εν ενεργεία αξιωματικούς.».
Άρθρο 73
Μετονομασία Σχολών Πολέμου Πολεμικού Ναυτικού και Πολεμικής Αεροπορίας - Τροποποίηση άρθρου 25 ν. 4609/2019
Στο άρθρο 25 του ν. 4609/2019 (Α’ 67) επέρχονται νομοτεχνικές αλλαγές, τροποποιούνται το εισαγωγικό εδάφιο με τη μετονομασία των Σχολών Διοίκησης και Επιτελών των Κλάδων των Ενόπλων Δυνάμεων και οι περ. β’ και γ’ με τη μετονομασία των Σχολών Πολέμου του Πολεμικού Ναυτικού και της Πολεμικής Αεροπορίας, και το άρθρο 25 διαμορφώνεται ως εξής:
«Άρθρο 25
Μετονομασία Σχολών Πολέμου
Οι Σχολές Πολέμου των Κλάδων των Ενόπλων Δυνάμεων, οι οποίες οργανώθηκαν σύμφωνα με την παρ. 2 του άρθρου 5 του ν. 3186/2003 (Α’ 230), μετονομάζονται ως εξής:
α) Η Σχολή Διοίκησης και Επιτελών του Στρατού Ξηράς σε Σχολή Πολέμου Στρατού Ξηράς (ΣΠΣΞ).
β) Η Ναυτική Σχολή Πολέμου (ΝΣΠ) σε Σχολή Πολέμου Πολεμικού Ναυτικού (ΣΠΠΝ).
γ) Η Αεροπορική Σχολή Πολέμου (ΑΣΠ) σε Σχολή Πολέμου Πολεμικής Αεροπορίας (ΣΠΠΑ).».
Άρθρο 74
Σύσταση νομοπαρασκευαστικής επιτροπής για την εφαρμογή της παρ. 5 του άρθρου 96 του Συντάγματος
1. Με κοινή απόφαση των Υπουργών Εθνικής Άμυνας και Δικαιοσύνης συστήνεται νομοπαρασκευαστική επιτροπή με σκοπό την αντικατάσταση διατάξεων του Κώδικα Δικαστικού Σώματος Ενόπλων Δυνάμεων [ν. 2304/ 1995, (Α’ 83)] και του Στρατιωτικού Ποινικού Κώδικα
[ν. 2287/1995 (Α’ 20)] κατ’ εφαρμογή της παρ. 5 του άρθρου 96 του Συντάγματος.
2. Η επιτροπή της παρ. 1, στην οποία μετέχουν μέχρι επτά (7) μέλη άνευ οποιασδήποτε μορφής αποζημίωσης, απαρτίζεται από εν ενεργεία ή επί τιμή δικαστικούς λειτουργούς των κοινών δικαστηρίων της Χώρας και του Δικαστικού Σώματος Ενόπλων Δυνάμεων και εν ενεργεία ή αφυπηρετήσαντα μέλη Διδακτικού Ερευνητικού Προσωπικού Νομικών Σχολών Ανώτατων Εκπαιδευτικών Ιδρυμάτων.
3. Με την απόφαση της παρ. 1 ανατίθενται καθήκοντα γραμματέα της επιτροπής σε δικαστικό λειτουργό του Δικαστικού Σώματος Ενόπλων Δυνάμεων, καθορίζονται η διάρκεια των εργασιών της, καθώς και κάθε άλλη αναγκαία λεπτομέρεια για την εκπλήρωση του σκοπού της.
Άρθρο 75
Ρυθμίσεις για τη ναυπήγηση του Ταχέος Περιπολικού Κατευθυνόμενων Βλημάτων (ΤΠΚ) υπ’ αρ. 7 (ΥΠΟΠΛΟΙΑΡΧΟΣ BΛΑΧΑΚΟΣ) και για την κάλυψη επισκευαστικών αναγκών των λοιπών ΤΠΚ τ. ΡΟΥΣΣΕΝ του Πολεμικού Ναυτικού - Προσθήκη παρ. 19A στο στοιχείο Α’ του άρθρου 32 του ν. 4361/2016
Στo στοιχείο Α’ του άρθρου 32 του ν. 4361/2016 (Α’ 10), προστίθεται παρ. 19Α ως εξής:
«19A. Επιπλέον ποσό μέχρι εννέα εκατομμύρια επτακόσιες χιλιάδες (9.700.000) ευρώ διατίθεται από πιστώσεις του Προγράμματος Δημοσίων Επενδύσεων (Εθνικό Σκέλος) του Υπουργείου Εθνικής Άμυνας για την ομαλή εξέλιξη ναυπήγησης του Ταχέος Περιπολικού Κατευθυνόμενων Βλημάτων (ΤΠΚ) υπ’ αρ. 7 (ΥΠΟΠΛΟΙΑΡΧΟΣ ΒΛΑΧΑΚΟΣ). Η ισχύς της υπό στοιχείο Β’ κυρωθείσας τριμερούς συμφωνίας μεταξύ του Πολεμικού Ναυτικού, της εταιρείας «Ναυπηγικές και Βιομηχανικές Επιχειρήσεις Ελευσίνας Α.Ε.» (ΝΒΕΕ Α.Ε.) και των εκπροσώπων των εργαζομένων της ΝΒΕΕ Α.Ε. παρατείνεται έως την 30ή Ιουνίου 2023. Για τη συνέχιση της κατασκευής του ΤΠΚ ΥΠΟΠΛΟΙΑΡΧΟΣ ΒΛΑΧΑΚΟΣ και για την κάλυψη τόσο των τεχνικών αναγκών του πλοίου που προκύπτουν κατά την παραλαβή αυτού και πιστοποιούνται από τα οικεία πρωτόκολλα και για χρονικό διάστημα ενός (1) έτους μετά την παραλαβή του, όσο και για την κάλυψη των επισκευαστικών αναγκών των λοιπών ΤΠΚ τ. ΡΟΥΣΣΕΝ με σκοπό τη διατήρηση της επιχειρησιακής ετοιμότητάς τους, εξουσιοδοτείται το Γενικό Επιτελείο Ναυτικού για την αξιοποίηση του συνόλου των πιστώσεων που διατέθηκαν, για χρονική περίοδο ενός (1) έτους μετά την παραλαβή του ΤΠΚ ΥΠΟΠΛΟΙΑΡΧΟΣ ΒΛΑΧΑΚΟΣ και την έκδοση του οικείου πρωτοκόλλου παραλαβής, για τη χρηματοδοτική υποστήριξη, τόσο της Σύμβασης 001Β/2000 και των τροποποιήσεών της όσο και της κυρωθείσας τριμερούς συμφωνίας δυνάμει του άρθρου 32 του παρόντος, καθώς και των άρθρων 62 του ν. 4557/2018 (Α’ 139), 23 του ν. 4618/2019 (Α’ 89), 216 του ν. 4635/2019 (Α’ 167), 67 του ν. 4688/2020 (Α’ 101), 80 του ν. 4712/2020 (Α’ 146), 37 του ν. 4734/2020 (Α’ 196), 151 του ν. 4764/2020 (Α’ 256), 248 του ν. 4798/2021 (Α’ 68), 60 του ν. 4818/2021 (Α’ 124), 187 του ν. 4855/2021 (Α’ 215), 10 του ν. 4890/2022 (Α’ 23), 124 του ν. 4964/2022 (Α’ 150) και 86 του ν. 4985/2022 (Α’ 203). Η σύναψη των αναγκαίων δημοσίων συμβάσεων για τους ανωτέρω σκοπούς πραγματοποιείται σύμφωνα με την παρ. 2 του άρθρου 3
της κυρωθείσας τριμερούς συμφωνίας, έως και ένα (1) έτος μετά την παραλαβή του ΤΠΚ ΥΠΟΠΛΟΙΑΡΧΟΣ ΒΛΑΧΑΚΟΣ και την έκδοση του οικείου πρωτοκόλλου παραλαβής. Τα ποσά που διατίθενται από τις ανωτέρω χρηματοδοτήσεις με σκοπό την ανάθεση συμβάσεων προμήθειας υλικών και παροχής υπηρεσιών προς αποκατάσταση των εκκρεμοτήτων του κατασκευαστικού έργου του ΤΠΚ ΥΠΟΠΛΟΙΑΡΧΟΣ ΒΛΑΧΑΚΟΣ, συμπεριλαμβανομένων της μισθοδοσίας και των εξόδων μετακίνησης προσωπικού και της πληρωμής των λογαριασμών κοινής ωφέλειας (Δ.Ε.Η., Ε.Υ.Δ.Α.Π.), καταλογίζονται στη ΝΒΕΕ Α.Ε. Η καταβολή από το Πολεμικό Ναυτικό των μηνιαίων αμοιβών των εργαζομένων παρατείνεται εκ νέου για χρονικό διάστημα έξι (6) μηνών από την 1η Ιανουαρίου 2023, όσο και το χρονικό διάστημα παράτασης του προγράμματος ναυπήγησης. Η ισχύς των υπογραφεισών/συναφθεισών ατομικών δηλώσεων αποδοχής ενασχόλησης μεταξύ του Πολεμικού Ναυτικού και των εργαζομένων της ΝΒΕΕ Α.Ε. παρατείνεται έως την 30ή Ιουνίου 2023. Το ελληνικό Δημόσιο επιφυλάσσεται παντός νομίμου ή συμβατικού δικαιώματός του είτε αυτό απορρέει από την υπό στοιχεία 001Β/2000 σύμβαση είτε από την κυρωθείσα τριμερή συμφωνία. Επί των πιστώσεων που έχουν εγκριθεί με τα άρθρα 62 του ν. 4557/2018, 23 του ν. 4618/2019, 216 του ν. 4635/2019, 67 του ν. 4688/2020, 80 του ν. 4712/2020, 37 του ν. 4734/2020, 151 του ν. 4764/2020, 248 του ν. 4798/2021, 60 του ν. 4818/2021, 187 του ν. 4855/2021, 10 του ν. 4890/2022, 124 του ν. 4964/2022 και 86 του ν. 4985/2022, χορηγείται παράταση ανάληψης νομικών δεσμεύσεων δαπανών έως και ένα (1) έτος μετά την παραλαβή του ΤΠΚ ΥΠΟΠΛΟΙΑΡΧΟΣ ΒΛΑΧΑΚΟΣ και την έκδοση του οικείου πρωτοκόλλου παραλαβής.».
Άρθρο 76
Προσαύξηση του επιδόματος ιδιαίτερων συνθηκών εργασίας για τα πληρώματα των πολεμικών πλοίων που βρίσκονται σε αποστολή και για το προσωπικό των Ενόπλων Δυνάμεων που εκτελεί ειδική αποστολή - Τροποποίηση παρ. Β’ άρθρου 127 ν. 4472/2017
Στην παρ. Β’ του άρθρου 127 του ν. 4472/2017 (Α’ 74) προστίθενται τέταρτο, πέμπτο και έκτο εδάφιο και η παρ. Β’ διαμορφώνεται ως εξής:
«Β. Επίδομα ιδιαίτερων συνθηκών εργασίας, λόγω της ιδιαίτερης φύσης των καθηκόντων των εν λόγω στελεχών καθώς και της απασχόλησης χωρίς ωράριο εργασίας ή πέραν του ωραρίου εργασίας, οριζόμενο ως εξής:
ΒΑΘΜΟΣ	ΕΝΟΠΛΕΣ ΔΥΝΑΜΕΙΣ ΠΟΣΟ ΣΕ €	ΣΩΜΑΤΑ ΑΣΦΑΛΕΙΑΣ ΠΟΣΟ ΣΕ €
ΑΡΧΗΓΟΣ Γ.Ε.ΕΘ.Α	500	
ΑΡΧΗΓΟΣ Γ.Ε.Σ. και αντίστοιχοι	450	390
Α/Α.Τ.Α. και αντίστοιχοι και Υπαρχηγοί Σωμάτων Ασφαλείας	430	370
ΑΝΤΙΣΤΡΑΤΗΓΟΣ και αντίστοιχοι	420	360
ΥΠΟΣΤΡΑΤΗΓΟΙ και αντίστοιχοι	400	340
ΤΑΞΙΑΡΧΟΣ και αντίστοιχοι	395	335
ΣΥΝΤΑΓΜΑΤΑΡΧΗΣ και αντίστοιχοι	385	325
ΑΝΤΙΣΥΝΤΑΓΜΑΤΑΡΧΗΣ και αντίστοιχοι	375	315
ΤΑΓΜΑΤΑΡΧΗΣ και αντίστοιχοι	285	225
ΛΟΧΑΓΟΣ και αντίστοιχοι	220	160
ΥΠΟΛΟΧΑΓΟΣ και αντίστοιχοι	190	130
ΑΝΘΥΠΟΛΟΧΑΓΟΣ και αντίστοιχοι	180	120
ΑΝΘΥΠΑΣΠΙΣΤΗΣ και αντίστοιχοι	160	100
ΑΡΧΙΛΟΧΙΑΣ και αντίστοιχοι	150	 90
ΕΠΙΛΟΧΙΑΣ και αντίστοιχοι	140	 80
ΛΟΧΙΑΣ και αντίστοιχοι	115	55
ΔΕΚΑΝΕΑΣ και αντίστοιχοι	105	
ΜΟΝΙΜΟΣ ΣΤΡΑΤΙΩΤΗΣ και ΑΣΤΥΦΥΛΑΚΑΣ που δεν έχει εκπληρώσει τις στρατιωτικές του υποχρεώσεις	105	45
ΕΙΔΙΚΟΣ ΦΡΟΥΡΟΣ/
ΣΥΝΟΡΙΟΦΥΛΑΚΑΣ		105

Το εν λόγω επίδομα προσαυξάνεται κατά πενήντα πέντε (55) ευρώ για τα στελέχη που είναι έγγαμα χωρίς τέκνα. Για τα στελέχη που έχουν τέκνα, τα οποία πληρούν τις προϋποθέσεις χορήγησης της οικογενειακής παροχής του άρθρου 15 του ν. 4354/2015 (Α’ 176), το εν λόγω επίδομα προσαυξάνεται κατά εκατόν δεκαπέντε (115) ευρώ.
Από 1.1.2023 το επίδομα της παρούσας προσαυξάνεται για τα πληρώματα των πολεμικών πλοίων που βρίσκονται σε αποστολή, καθώς και για το προσωπικό των Ενόπλων Δυνάμεων που εκτελεί ειδική αποστολή. Με κοινή απόφαση των Υπουργών Εθνικής Άμυνας και Οικονομικών καθορίζονται το ύψος, οι όροι και οι προϋποθέσεις χορήγησης της προσαύξησης του ως άνω επιδόματος. Η δαπάνη δεν μπορεί να υπερβαίνει το ποσό των είκοσι πέντε εκατομμυρίων (25.000.000) ευρώ ετησίως.
Σε περίπτωση συζύγων που αμείβονται και οι δύο με τις διατάξεις του παρόντος, η ως άνω προσαύξηση καταβάλλεται και στους δύο.
Το ως άνω επίδομα καταβάλλεται με την απαραίτητη προϋπόθεση ότι οι δικαιούχοι του προσφέρουν υπηρεσία με πλήρη και αποκλειστική απασχόληση στα καθήκοντα και τις συνθήκες που δικαιολογούν την καταβολή του.
Σε περίπτωση απομάκρυνσης των στελεχών με απόσπαση, μετακίνηση, διάθεση ή εκπαιδευτική άδεια μεγαλύτερη των δύο (2) μηνών, από τα εν γένει καθήκοντα, τις θέσεις και τις συνθήκες, οι οποίες δικαιολογούν τη χορήγηση του επιδόματος αυτού, διακόπτεται ισοχρόνως και η καταβολή του με βεβαίωση του οικείου προϊσταμένου.».
Άρθρο 77
Διακρίσεις και ειδικότητες αξιωματικών - Τροποποίηση παρ. 2 και 3 άρθρου 3 ν. 3883/2010
Στις παρ. 2 και 3 του άρθρου 3 του ν. 3883/2010 (Α’ 167) προστίθενται περ. 2Α και 6Α, περί της ειδικότητας των Ειδικών Επιστημόνων στο Πολεμικό Ναυτικό και την Πολεμική Αεροπορία αντίστοιχα, και οι παρ. 2 και 3 του άρθρου 3 διαμορφώνονται ως εξής:
«2. Οι Αξιωματικοί του ΠΝ διακρίνονται σε:
α. Μαχίμους
β. Μηχανικούς
γ. Σωμάτων:
(1) Οικονομικού
(2) Υγειονομικού, με τις γενικές ειδικότητες:
(α) Ιατρού
(β) Οδοντιάτρου
(γ) Κτηνιάτρου
(δ) Φαρμακοποιού
(ε) Ψυχολόγου
(στ) Νοσηλευτικής
(2Α) Ειδικών Επιστημόνων
(3) Ειδικοτήτων.
3. Οι Αξιωματικοί της ΠΑ διακρίνονται σε:
α. Ιπτάμενους
β. Μηχανικούς (Αεροσκαφών, Τηλεπικοινωνιών - Ηλεκτρονικών και Αεροπορικών Εγκαταστάσεων)
γ. Αεράμυνας
δ. Σωμάτων:
(1) Οικονομικών
(2) Υγειονομικών, με τις γενικές ειδικότητες:
(α) Ιατρού
(β) Οδοντιάτρου
(γ) Κτηνιάτρου
(δ) Φαρμακοποιού
(ε) Ψυχολόγου
(στ) Νοσηλευτικής
(3) Εφοδιαστών
(4) Διοικητικών
(5) Μετεωρολόγων
(6) Έρευνας - Πληροφορικής
(6Α) Ειδικών Επιστημόνων
(7) Ραδιοναυτίλων
(8) Τεχνικής Υποστήριξης (Μηχανικών, Οπλουργών, Αεράμυνας, Ηλεκτρολόγων, Τηλεπικοινωνιών _ Ηλεκτρονικών, Συντηρητών Αεροπορικών Εγκαταστάσεων, Εφοδιαστών, Έρευνας - Πληροφορικής)
(9) Υπηρεσιών Υποστήριξης (Διοικητικών, Πληροφοριών, Μετεωρολόγων, Οικονομικών, Άμυνας Αεροδρομίων)
(10) Μουσικών.».
Άρθρο 78
Εισηγητές σε συμβούλια κρίσεων - Τροποποίηση υποπερ. (1) περ. β’ παρ. 1 άρθρου 18 ν. 3883/2010
Στην υποπερ. (1) της περ. β’ της παρ. 1 του άρθρου 18 του ν. 3883/2010 (Α’ 167) προστίθενται οι λέξεις «και των αξιωματικών του άρθρου 39» και η υποπερ. (1) διαμορφώνεται ως εξής:
«(1) Ο Διευθυντής Β’ Κλάδου του Γενικού Επιτελείου Ναυτικού για τις κρίσεις των Μάχιμων Ειδικοτήτων, Φάρων, Εθελοντών Μακράς Θητείας (Ε.Μ.Θ.) και των αξιωματικών του άρθρου 39.».
Άρθρο 79
Καταληκτικός και αποστρατευτικός βαθμός αξιωματικών - Τροποποίηση υποπερ. (5) περ. β’, υποπερ. (3), (4), (5) περ. γ’ άρθρου 23 και περ. δ’ παρ. 1 άρθρου 32 ν. 3883/2010
1. Στην υποπερ. (5) της περ. β’ του άρθρου 23 του ν. 3883/2010 (Α’ 167) προστίθενται οι λέξεις «Ειδικούς Επιστήμονες και» πριν από τη λέξη «αποφοίτους» και η υποπερ. (5) διαμορφώνεται ως εξής:
«(5) Πλοίαρχος για τους Αξιωματικούς Ειδικούς Επιστήμονες και αποφοίτους ΑΣΣΥ πτυχιούχους ΑΕΙ.».
2. Στην περ. γ’ του άρθρου 23 του ν. 3883/2010 επέρχονται οι εξής αλλαγές: α) στην υποπερ. (3) οι λέξεις «και Μετεωρολόγων» αντικαθίστανται από τις λέξεις «, Μετεωρολόγων και Έρευνας - Πληροφορικής», β) στην υποπερ. (4) πριν από τη λέξη «Νοσηλευτικής» αντικαθίσταται το σημείο στίξης «,» από τη λέξη «και» και διαγράφονται οι λέξεις «Έρευνας - Πληροφορικής», γ) στην υποπερ. (5) πριν από τη λέξη «αποφοίτους» προστίθενται οι λέξεις «Ειδικούς Επιστήμονες και τους» και οι υποπερ. (3), (4) και (5) διαμορφώνονται ως εξής:
«(3) Υποπτέραρχος για τους Αξιωματικούς Αεράμυνας, Ιατρών, Οικονομικών, Εφοδιαστών, Διοικητικών, Μετεωρολόγων και Έρευνας - Πληροφορικής.
(4) Ταξίαρχος για τους Αξιωματικούς Οδοντιάτρους, Κτηνιάτρους, Φαρμακοποιούς, Ψυχολόγους και Νοσηλευτικής.
(5) Σμήναρχος για τους Αξιωματικούς Ειδικούς Επιστήμονες και τους αποφοίτους ΑΣΣΥ πτυχιούχους ΑΕΙ.».
3. Στην περ. δ’ της παρ. 1 του άρθρου 32 του ν. 3883/ 2010, οι λέξεις «και Μετεωρολόγους» αντικαθίστανται από τις λέξεις «, Μετεωρολόγους και Έρευνας - Πληροφορικής» και η περ. δ’ διαμορφώνεται ως εξής:
«δ. Η προϋπόθεση αυτή δεν απαιτείται για τους Υποστρατήγους Σωμάτων του ΣΞ Τεχνικού, Εφοδιασμού και Μεταφορών, Υλικού Πολέμου και Έρευνας - Πληροφορικής, Υποστρατήγους, Υποναυάρχους ή Υποπτεράρχους της ειδικότητας Οικονομικού, Υποπτεράρχους Αεράμυνας, Εφοδιαστές, Διοικητικούς, Μετεωρολόγους και Έρευνας - Πληροφορικής, Υποστρατήγους, Υποναυάρχους ή Υποπτεράρχους ειδικότητας Ιατρού, τους Υποστρατήγους Στρατολογικού - Στρατιωτικών Νομικών Συμβούλων, οι οποίοι κατ’ εξαίρεση δύνανται να προαχθούν στο βαθμό του Αντιστράτηγου και αντιστοίχων, όπως και για τους Οικονομικών Επιθεωρητών, οι οποίοι δύναται αντιστοίχως να προαχθούν στο βαθμό του Υποστρατήγου.».
Άρθρο 80
Αρχαιότητα αξιωματικών - Τροποποίηση παρ. 13Α άρθρου 36 ν. 3883/2010
Στην παρ. 13Α του άρθρου 36 του ν. 3883/2010 (Α’ 167) απαλείφονται οι λέξεις «και απέκτησαν το βαθμό κατά το ίδιο ημερολογιακό έτος», επέρχονται νομοτεχνικές βελτιώσεις και η παρ. 13Α διαμορφώνεται ως εξής:
«13Α. Πέραν των καθοριζομένων στην περ. γ’ της παρ. 13, οι Αξιωματικοί της περ. 5 της παρ. β’ του άρθρου 2 είναι και νεότεροι των ομοιοβάθμων τους που προέρχονται από ΑΣΣΥ.».
Άρθρο 81
Επετηρίδα αξιωματικών Ειδικών Επιστημόνων - Τροποποίηση παρ. 3 και 4 άρθρου 39 ν. 3883/2010
1. Οι περ. α’ και ε’ της παρ. 3 του άρθρου 39 του ν. 3883/2010 (Α’ 167) αντικαθίστανται και η παρ. 3 διαμορφώνεται ως εξής:
«3. Οι εν λόγω Έφεδροι Αξιωματικοί:
α. Αποκτούν την ειδικότητα του Ειδικού Επιστήμονα και καλύπτουν υπηρεσιακές ανάγκες συναφείς με το επαγγελματικό τους αντικείμενο.
β. Έχουν τα ίδια υπηρεσιακά και οικονομικά δικαιώματα και τις ίδιες αντιστοίχως υποχρεώσεις με τους μονίμους συναδέλφους τους, δεν έχουν υποχρέωση ελάχιστης παραμονής στο στράτευμα, τοποθετούνται δε και υπηρετούν σε κατάλληλες και σχετικές με το αντικείμενό τους θέσεις του Υπουργείου Εθνικής Άμυνας, των ΓΕ ή του οικείου Κλάδου των ΕΔ.
γ. Φέρουν στολή και διακριτικά που έχουν καθοριστεί από τον οικείο κανονισμό στολών για τους μονίμους συναδέλφους τους.
δ. Εφόσον ασκούν πράγματι τα καθήκοντα που τους έχουν ανατεθεί, προάγονται σύμφωνα με τις διατάξεις του παρόντος νόμου μέχρι τον καταληκτικό βαθμό της ειδικότητας που τους έχει απονεμηθεί.
ε. Εντάσσονται στην ιδιαίτερη ενιαία επετηρίδα των Ειδικών Επιστημόνων μετά τον τελευταίο ομοιόβαθμό τους.».
2. Στην περ. γ’ της παρ. 4 του άρθρου 39 του ν. 3883/ 2010 αντικαθίστανται τα εδάφια πρώτο και δεύτερο και η περ. γ’ διαμορφώνεται ως εξής:
«γ. Κατόπιν μονιμοποίησής τους διατηρούν τον βαθμό τους, παραμένουν στην επετηρίδα των Ειδικών Επιστημόνων του Κλάδου όπου υπηρετούν, εκτός από αυτούς, των οποίων οι ειδικότητες ταυτίζονται με αυτές άλλων επετηρίδων του ίδιου Κλάδου, οι οποίοι εντάσσονται αυτοδικαίως σε αυτές μετά τον νεότερο ομοιόβαθμο αξιωματικό του έτους, στο οποίο τους απονεμήθηκε ο βαθμός του Έφεδρου Αξιωματικού. Για θέματα βαθμολογικών προαγωγών και ηθικών αμοιβών, ο χρόνος που διήνυσαν στον βαθμό προ της μονιμοποίησης λογίζεται ως αντίστοιχος συνολικός χρόνος υπηρεσίας στον βαθμό ως μονίμου αξιωματικού. Εφόσον πληρούν τα τυπικά και ουσιαστικά προσόντα, εφαρμόζονται τα καθοριζόμενα στον παρόντα νόμο περί προαγωγών και το κατά κλάδο αρμόδιο ΣΠΑ καταρτίζει πίνακες οφειλόμενων τακτικών κρίσεων, προάγοντάς τους αναδρομικά και υπολογίζοντας αντιστοίχως τον χρόνο υπηρεσίας στον βαθμό που φέρουν από τον χρόνο της αναδρομικής προαγωγής.».
Άρθρο 82
Μετονομασία Επιτροπών Απαλλαγών σε Στρατιωτικές Υγειονομικές Επιτροπές
1. Οι Επιτροπές Απαλλαγών του ν.δ. 1327/1973 (Α’ 16) και του β.δ. 374/1973 (Α’ 115), μετονομάζονται σε «Στρατιωτικές Υγειονομικές Επιτροπές».
2. Όπου στην κείμενη νομοθεσία αναφέρεται ο όρος «Επιτροπές Απαλλαγών» αντικαθίσταται από τον όρο «Στρατιωτικές Υγειονομικές Επιτροπές».
Άρθρο 83
Μεταβατικές διατάξεις
1. Για την εφαρμογή του άρθρου 81, οι αξιωματικοί Ειδικοί Επιστήμονες εντάσσονται αυτοδικαίως στην επετηρίδα των Ειδικών Επιστημόνων, εκτός από αυτούς των οποίων οι ειδικότητες ταυτίζονται με αυτές της επετηρίδας στην οποία είναι ήδη ενταγμένοι. Η αρχαιότητά τους στην επετηρίδα των Ειδικών Επιστημόνων καθορίζεται από την ημερομηνία κτήσης του βαθμού που φέρουν.
2. Για τους αξιωματικούς Ειδικούς Επιστήμονες που αποκτούν δικαίωμα αναδρομικής βαθμολογικής προαγωγής, δεν γεννάται δικαίωμα αναδρομικής καταβολής των αντίστοιχων αποδοχών.
ΜΕΡΟΣ Ζ’
ΕΠΕΙΓΟΥΣΕΣ ΡΥΘΜΙΣΕΙΣ ΥΠΟΥΡΓΕΙΩΝ ΠΡΟΣΤΑΣΙΑΣ ΤΟΥ ΠΟΛΙΤΗ, ΚΛΙΜΑΤΙΚΗΣ ΚΡΙΣΗΣ ΚΑΙ ΠΟΛΙΤΙΚΗΣ ΠΡΟΣΤΑΣΙΑΣ ΚΑΙ ΕΡΓΑΣΙΑΣ ΚΑΙ ΚΟΙΝΩΝΙΚΩΝ ΥΠΟΘΕΣΕΩΝ
Άρθρο 84
Ειδικός Λογαριασμός του Τομέα Πρόνοιας Αστυνομικών (Τ.Π.ΑΣ.) του Ταμείου Πρόνοιας Απασχολούμενων στα Σώματα Ασφαλείας (ΤΑ.Π.Α.Σ.Α.) - Τροποποίηση άρθρων 1, 3, 4
και 6 ν. 826/1978
1. Η παρ. 2 του άρθρου 1 του ν. 826/1978 (Α’ 194) περί των μετόχων του Ειδικού Λογαριασμού αντικαθίσταται ως εξής:
«2. Μέτοχοι του Ειδικού Λογαριασμού είναι υποχρεωτικά όλοι οι αστυνομικοί και πολιτικοί υπάλληλοι, που ασφαλίζονται στους τομείς της τέως Χωροφυλακής, για όσο διάστημα είναι εν ενεργεία.».
2. Στο άρθρο 1 του ν. 826/1978 προστίθεται παρ. 3 ως εξής:
«3. Μέτοχοι του Ειδικού Λογαριασμού καθίστανται υποχρεωτικά και όλοι οι αστυνομικοί και πολιτικοί υπάλληλοι, που εισέρχονται στην Ελληνική Αστυνομία, οι οποίοι ασφαλίζονται στους τομείς της τέως Αστυνομίας Πόλεων, για όσο διάστημα είναι εν ενεργεία.».
3. Οι εν ενεργεία αστυνομικοί και πολιτικοί υπάλληλοι, που είναι ασφαλισμένοι στους τομείς της τέως Αστυνομίας Πόλεων, με χρόνο πραγματικής υπηρεσίας που δεν ξεπερνά τα δέκα (10) έτη έως την έναρξη ισχύος του παρόντος, έχουν δικαίωμα υποβολής αίτησης ένταξης στον Ειδικό Λογαριασμό εντός έξι (6) μηνών από την έναρξη ισχύος του παρόντος. Η ένταξη γίνεται με απόφαση του Δ.Σ. του ΤΑ.Π.Α.Σ.Α., η οποία εκδίδεται εντός τριών (3) μηνών από τη λήξη της προθεσμίας του πρώτου εδαφίου για την υποβολή της αίτησης ένταξης, η δε πρόσβασή τους στις παροχές αρχίζει με τη συμπλήρωση δύο (2) ετών από την ένταξή τους στον Ειδικό Λογαριασμό. Κατ’ εξαίρεση δεν απαιτείται η συμπλήρωση των δύο (2) ετών στις περιπτώσεις πάθησης ή θανάτου που προκλήθηκε σε διατεταγμένη υπηρεσία.
4. Το άρθρο 3 του ν. 826/1978, περί δικαιούχων της εφάπαξ οικονομικής ενίσχυσης, αντικαθίσταται ως εξής:
«Άρθρο 3
Δικαιούχοι
Δικαιούχοι της εφάπαξ οικονομικής ενίσχυσης που χορηγείται από τον Ειδικό Λογαριασμό είναι οι μέτοχοι του. Στην περίπτωση χορήγησης εφάπαξ οικονομικής ενίσχυσης λόγω θανάτου μετόχου, δικαιούχοι είναι τα μέλη της οικογένειάς του κατά την ακόλουθη σειρά και κατ’ ισομοιρία:
α. Ο/η σύζυγος και τα τέκνα του θανόντος και ελλείψει τούτων.
β. Οι γονείς και τα αδέλφια του θανόντος.».
5. Το άρθρο 4 του ν. 826/1978, περί της χορήγησης εφάπαξ οικονομικής ενίσχυσης, αντικαθίσταται ως εξής:
«Άρθρο 4
Χορήγηση εφάπαξ οικονομικής ενίσχυσης
1. Η εφάπαξ οικονομική ενίσχυση χορηγείται ως εξής:
α. Για εξαιρετικά σοβαρές παθήσεις, όπως κακοήθη νοσήματα, νεφρική ανεπάρκεια, παθήσεις για τις οποίες ο ασθενής υποβλήθηκε σε μεταμόσχευση, καθώς και παθήσεις που προκαλούν αναπηρία ποσοστού άνω του εξήντα επτά τοις εκατό (67%), του μετόχου ή μέλους της οικογένειάς του, ποσό δύο χιλιάδων (2.000) ευρώ.
Στην παρούσα δύνανται να ενταχθούν και άλλες παθήσεις μετά από αξιολόγηση του θεράποντα ιατρού και έγκριση του Δ.Σ. του Ταμείου. Στις περιπτώσεις αυτές δύναται να ζητηθεί και η γνώμη ιατρού της Διεύθυνσης Υγειονομικού της ΕΛ.ΑΣ.
β. Για δυσίατα νοσήματα του μετόχου ή μέλους της οικογενείας του, σύμφωνα με την υπό στοιχεία Υ1/Γ.Π./οικ. 16884/12.10.2001 απόφαση του Υπουργού Υγείας και Πρόνοιας (Β’ 1386), ποσό χιλίων πεντακοσίων (1.500) ευρώ.
γ. Για παθήσεις του μετόχου σε διατεταγμένη υπηρεσία, πλην αυτών που εντάσσονται στις περ. α’ και β’, ποσό τετρακοσίων (400) ευρώ.
δ. Για την υποβοηθούμενη αναπαραγωγή του μετόχου ή συζύγου του, ποσό χιλίων πεντακοσίων (1.500) ευρώ, αν πραγματοποιήθηκε εξωσωματική γονιμοποίηση και ποσό πεντακοσίων (500) ευρώ, σε περίπτωση άλλης μεθόδου γονιμοποίησης και εφόσον το συνολικό ετήσιο οικογενειακό εισόδημα του μετόχου δεν ξεπερνά τις πενήντα χιλιάδες (50.000) ευρώ.
ε. Για θεομηνία ή φυσικό φαινόμενο, όπως σεισμός, πυρκαγιά και πλημμύρα, ή άλλο σοβαρό συμβάν με αποτέλεσμα να υποστεί ζημία η κατοικία ή η οικοσκευή ή το όχημα του μετόχου και να περιέλθει αυτός σε δυσχερή οικονομική θέση, ποσό χιλίων (1.000) ευρώ. Προϋπόθεση για την εφαρμογή της παρούσας είναι η κατοικία που έχει υποστεί τη ζημιά να αποτελεί την πρώτη κατοικία και το μοναδικό ακίνητο της οικογένειας του μετόχου. Στην περίπτωση μετόχου που δεν κατέχει ακίνητα και διαμένει σε μισθωμένη κατοικία, δύναται η αίτηση για οικονομική ενίσχυση να αφορά ζημιές στην οικοσκευή. Σε περίπτωση ζημίας σε όχημα, αυτό πρέπει να είναι το μοναδικό όχημα ιδιοκτησίας της οικογένειας του μετόχου.
στ. Για τον θάνατο μετόχου, του συζύγου του ή ανήλικου τέκνου, ποσό δύο χιλιάδων (2.000) ευρώ.
2. Τα ποσά της εφάπαξ οικονομικής ενίσχυσης της παρ. 1 προσαυξάνονται σύμφωνα με τα παρακάτω κριτήρια:
α. Ανάλογα με το διάστημα απουσίας του μετόχου από την υπηρεσία του στις περ. α’ έως δ’ της παρ. 1. Το ποσοστό της προσαύξησης καθορίζεται σε δέκα τοις εκατό (10%), εφόσον ο μέτοχος απουσιάσει από την υπηρεσία του για χρονικό διάστημα που διαρκεί από εκατό (100) ημέρες έως ένα (1) έτος και σε δεκαπέντε τοις εκατό (15%), εφόσον ο μέτοχος απουσιάσει από την υπηρεσία του για χρονικό διάστημα άνω του ενός (1) έτους.
β. Ανάλογα με το ετήσιο κατά κεφαλήν εισόδημα του αιτούντος στις περ. α’ έως ε’ της παρ. 1. Το ποσοστό της προσαύξησης καθορίζεται σε είκοσι τοις εκατό (20%), όταν το εισόδημα ανέρχεται μέχρι του ποσού των επτά χιλιάδων (7.000) ευρώ, σε δέκα τοις εκατό (10%), όταν ανέρχεται μέχρι του ποσού των δώδεκα χιλιάδων (12.000) ευρώ και σε πέντε τοις εκατό (5%), όταν αυτό ανέρχεται μέχρι του ποσού των δεκαεπτά χιλιάδων (17.000) ευρώ.
Το κατά κεφαλήν εισόδημα του αιτούντος υπολογίζεται ως το πηλίκο που προκύπτει από τη διαίρεση του ετήσιου οικογενειακού εισοδήματος της τελευταίας φορολογικής δήλωσης πριν από το έτος που συνέβησαν τα γεγονότα των περ. α’ έως ε’ της παρ. 1, με τον συνολικό αριθμό των μελών της οικογένειας του αιτούντος.
γ. Στις περ. α’, β’ και στ’ της παρ. 1, εφόσον ο μέτοχος βρισκόταν σε διατεταγμένη υπηρεσία κατά τον χρόνο πρόκλησης της πάθησης, του νοσήματος ή του θανάτου, καθώς και στην περ. γ’ της παρ. 1, το ποσοστό της προσαύξησης καθορίζεται σε είκοσι πέντε τοις εκατό (25%) αν η πάθηση, το νόσημα ή ο θάνατος, αντίστοιχα, επήλθαν εξαιτίας της διατεταγμένης υπηρεσίας και σε δεκαπέντε τοις εκατό (15%) στην περίπτωση που δεν επήλθαν εξαιτίας αυτής.
3.α. Το ποσό της εφάπαξ οικονομικής ενίσχυσης που χορηγείται στον μέτοχο του Ειδικού Λογαριασμού, ή στους δικαιούχους αιτία θανάτου του μετόχου, προκύπτει από τον κατωτέρω τύπο:
Χορηγούμενο Ποσό (ΧΠ) = Δικαιούμενο για κάθε περίπτωση της παρ. 1 ποσό (ΔΠ) + προσαυξήσεις των περ. α’, β’
και γ’ της παρ. 2.
β. Κάθε μέτοχος του Ειδικού Λογαριασμού μπορεί να αιτηθεί την ως άνω εφάπαξ οικονομική ενίσχυση μία (1) φορά για την ίδια πάθηση ή νόσημα.
γ. Η χορήγηση εφάπαξ οικονομικής ενίσχυσης λόγω θανάτου της περ. στ’ της παρ. 1 αποκλείεται σε περίπτωση που οι δικαιούχοι έχουν λάβει αντίστοιχη παροχή από τον Κλάδο Υγείας του ΤΑ.Π.Α.Σ.Α.».
6. Το άρθρο 6 του ν. 826/1978, περί της οργάνωσης και λειτουργίας του Ειδικού Λογαριασμού, αντικαθίσταται ως εξής:
«Άρθρο 6
Οργάνωση και λειτουργία
Η οργάνωση, η λειτουργία, ο έλεγχος του Ειδικού Λογαριασμού, η διαδικασία είσπραξης των πόρων του και χορήγησης της οικονομικής ενίσχυσης στους δικαιούχους, τα απαιτούμενα δικαιολογητικά, καθώς και κάθε λεπτομέρεια εφαρμογής του παρόντος, καθορίζονται με απόφαση του Υπουργού Προστασίας του Πολίτη, μετά από πρόταση του Δ.Σ. του Ταμείου.».
Άρθρο 85
Συνταξιοδοτικές ρυθμίσεις για το ένστολο προσωπικό της Ελληνικής Αστυνομίας
1. Το ένστολο προσωπικό της Ελληνικής Αστυνομίας που απολύεται ή αποστρατεύεται για οποιονδήποτε λόγο, διαγράφεται από την ενεργό υπηρεσία την τελευταία ημέρα του μήνα δημοσίευσης της περίληψης της διοικητικής πράξης απόλυσης ή αποστρατείας στην Εφημερίδα της Κυβερνήσεως. Με προεδρικό διάταγμα που εκδίδεται μετά από πρόταση του Υπουργού Προστασίας του Πολίτη δύνανται να ρυθμίζονται ζητήματα που αφορούν στην εφαρμογή του παρόντος.
2. Οι αιτήσεις συνταξιοδότησης των προσώπων της παρ. 1, για τα οποία απαιτείται η διαγραφή από την Ελληνική Αστυνομία προκειμένου να συνταξιοδοτηθούν, δύναται να υποβάλλεται οποτεδήποτε, ακόμα και πριν από τη διαγραφή τους από την Ελληνική Αστυνομία.
3. Η ισχύς του παρόντος αρχίζει την 1η.3.2022.
Άρθρο 86
Αποστρατεία του πυροσβεστικού προσωπικού του Πυροσβεστικού Σώματος - Τροποποίηση παρ. 2 άρθρου 110 ν. 4662/2020
1. Στην παρ. 2 του άρθρου 110 του ν. 4662/2020 (Α’ 27), περί αποστρατείας, τα πρώτο και δεύτερο εδάφια τροποποιούνται με την αλλαγή του χρόνου διαγραφής των αποστρατευόμενων από τη δύναμη του Πυροσβεστικού Σώματος και η παρ. 2 διαμορφώνεται ως εξής:
«2. Οι αποστρατευόμενοι διαγράφονται από τη δύναμη του Πυροσβεστικού Σώματος, την τελευταία ημέρα του επόμενου μήνα από τη δημοσίευση της διοικητικής πράξης της αποστρατείας τους στην Εφημερίδα της Κυβερνήσεως. Το ανωτέρω χρονικό διάστημα, θεωρείται ως χρόνος υπηρεσίας του αποστρατευόμενου με όλες τις συνέπειες. Ειδικά, οι αποστρατευόμενοι λόγω ορίου ηλικίας διαγράφονται από τη δύναμη, κατά την 31η Δεκεμβρίου του έτους κατάληψης από το όριο ηλικίας.».
2. Η ισχύς του παρόντος αρχίζει την 1η.3.2022.
Άρθρο 87
Προαγωγές Αξιωματικών του Πυροσβεστικού Σώματος ανεξάρτητα από την ύπαρξη κενών θέσεων - Τροποποίηση παρ. 3 άρθρου 135 ν. 4662/2020
Στην παρ. 3 του άρθρου 135 του ν. 4662/2020 (Α’ 27), περί προαγωγών Αξιωματικών του Πυροσβεστικού Σώματος ανεξάρτητα από την ύπαρξη κενών οργανικών θέσεων, οι περ. γ’ και δ’ τροποποιούνται ως προς τον απαιτούμενο χρόνο πραγματικής συνολικής υπηρεσίας για την προαγωγή στους αμέσως επόμενους βαθμούς, και η παρ. 3 διαμορφώνεται ως εξής:
«3. Οι Υποπυραγοί, Πυραγοί, Επιπυραγοί και οι Αντιπύραρχοι που προσλήφθηκαν στο Πυροσβεστικό Σώμα πριν την θέση σε ισχύ του π.δ. 44/2016 (Α’ 68), καθώς και οι Αξιωματικοί που προσλαμβάνονται στο Πυροσβεστικό Σώμα με το π.δ. 127/2016 (Α’ 226), προάγονται στους αμέσως ανώτερους βαθμούς ανεξάρτητα από την ύπαρξη κενών θέσεων, εάν έχουν συμπληρώσει τον ακόλουθο χρόνο πραγματικής συνολικής υπηρεσίας ως Αξιωματικοί και εφόσον συντρέχουν και οι λοιπές προϋποθέσεις προαγωγής ως εξής:
α. Υποπυραγοί: Δέκα (10) έτη συνολικής υπηρεσίας ως Αξιωματικοί.
β. Πυραγοί: Δεκατρία τρία (13) έτη συνολικής υπηρεσίας ως Αξιωματικοί.
γ. Επιπυραγοί: Δεκαοκτώ (18) έτη συνολικής υπηρεσίας ως Αξιωματικοί.
δ. Αντιπύραρχοι: Είκοσι πέντε (25) έτη συνολικής υπηρεσίας ως Αξιωματικοί.».
Άρθρο 88
Ταχεία απονομή επικουρικών συντάξεων - Τροποποίηση παρ. 4 άρθρου 48 ν. 4921/2022
1. Στην παρ. 4 του άρθρου 48 του ν. 4921/2022 (Α’ 75), περί της προθεσμίας για την εξέταση αιτήσεων συνταξιοδότησης και της διαδικασίας ταχείας (fast-track) απονομής σύνταξης, επέρχονται οι εξής τροποποιήσεις: α) στο τέλος του πρώτου εδαφίου προστίθεται η φράση «ή εντός έξι (6) μηνών από την ημερομηνία αίτησης για την απονομή επικουρικής σύνταξης, αν αυτή υποβλήθηκε μεταγενέστερα από την αίτηση απονομής κύριας σύνταξης.», β) προστίθεται τελευταίο εδάφιο, και η παρ. 4 διαμορφώνεται ως εξής:
«4. Η πράξη απονομής επικουρικής σύνταξης εκδίδεται εντός προθεσμίας τριών (3) μηνών από την ημερομηνία απονομής κύριας σύνταξης ή εντός έξι (6) μηνών από την ημερομηνία αίτησης για την απονομή επικουρικής σύνταξης, αν αυτή υποβλήθηκε μεταγενέστερα από την αίτηση απονομής κύριας σύνταξης. Η απόφαση για τη χορήγηση εφάπαξ παροχής εκδίδεται εντός προθεσμίας έξι (6) μηνών από την ημερομηνία υποβολής της σχετικής αίτησης. Μετά την άπρακτη πάροδο των προθεσμιών του πρώτου εδαφίου οι πράξεις απονομής της επικουρικής σύνταξης εκδίδονται από την αρμόδια υπηρεσία του φορέα ή τομέα ή κλάδου ή λογαριασμού, στην οποία οι αιτούντες ασφαλισμένοι υπάγονται, λόγω ιδιότητας ή απασχόλησης, κατά τον χρόνο υποβολής της αίτησης, σύμφωνα με την παρ. 2 του παρόντος και ελέγχονται σύμφωνα με το άρθρο 49, όταν πρόκειται για ασφαλισμένους στους οποίους έχει απονεμηθεί κύρια σύνταξη και οι οποίοι έχουν πραγματοποιήσει τουλάχιστον τέσσερις χιλιάδες πεντακόσιες (4.500) ημέρες επικουρικής ασφάλισης, εφόσον: α) έχουν ηλικία εξήντα επτά (67) ετών ή β) το σύνολο ή μέρος της επικουρικής τους ασφάλισης έχει διανυθεί στο πρώην Ενιαίο Ταμείο Επικουρικής Ασφάλισης Μισθωτών (Ε.Τ.Ε.Α.Μ.) ή σε φορείς επικουρικής ασφάλισης που είχαν ενταχθεί σε αυτό.».
2. Η παρ. 1 εφαρμόζεται και για τις εκκρεμείς αιτήσεις κατά την έναρξη ισχύος του παρόντος.
Άρθρο 89
Προκαταβολή επικουρικής σύνταξης
1. Σε ασφαλισμένους με εκκρεμή αίτηση για τη χορήγηση επικουρικής σύνταξης λόγω γήρατος, αναπηρίας ή θανάτου η οποία έχει υποβληθεί πριν την 1η.7.2022, για τους οποίους έχει εκδοθεί απόφαση κύριας σύνταξης της ίδιας κατηγορίας με την αιτούμενη επικουρική σύνταξη κατά την έναρξη ισχύος του παρόντος, χορηγείται αυτεπαγγέλτως από τον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.) εφάπαξ προκαταβολή έναντι της επικουρικής σύνταξης, εφόσον, ειδικώς επί αιτήσεων χορήγησης επικουρικής σύνταξης λόγω γήρατος, ο αιτών έχει συμπληρώσει κατ’ ελάχιστον δεκαπέντε (15) έτη επικουρικής ασφάλισης ή τέσσερις χιλιάδες πεντακόσιες (4.500) ημέρες επικουρικής ασφάλισης, λαμβανομένου υπόψη και του χρόνου διαδοχικής ασφάλισης σε ασφαλιστικό φορέα ή κλάδο που έχει ενταχθεί στον κλάδο επικουρικής ασφάλισης του e-Ε.Φ.Κ.Α.
2. Η προκαταβολή καταβάλλεται στους δικαιούχους έως τη 15η.3.2023 και το ύψος της ανέρχεται στο γινόμενο του αριθμού των μηνών που μεσολαβούν μεταξύ της υποβολής της αίτησης για χορήγηση επικουρικής σύνταξης και της 31ης.1.2023, πολλαπλασιαζόμενου με:
α) εκατό (100,00) ευρώ για αιτούντες τη χορήγηση επικουρικής σύνταξης λόγω γήρατος,
β) πενήντα (50,00) ευρώ για αιτούντες τη χορήγηση επικουρικής σύνταξης λόγω αναπηρίας, καθώς και για τον επιζώντα σύζυγο αιτούντα τη χορήγηση επικουρικής σύνταξης λόγω θανάτου,
γ) είκοσι πέντε (25,00) ευρώ για τα δικαιοδόχα τέκνα, αιτούντα τη χορήγηση επικουρικής σύνταξης λόγω θανάτου, εάν τέτοια υπάρχουν, ισομερώς επιμεριζόμενο σε αυτά.
3. Η προκαταβολή της παρ. 2 είναι ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης.
4. Η καταβληθείσα προκαταβολή της παρ. 2 συμψηφίζεται με τα ποσά επικουρικής σύνταξης που θα χορηγηθούν με την οριστική απόφαση χορήγησης επικουρικής σύνταξης. Από τα ποσά της οριστικής επικουρικής σύνταξης παρακρατούνται και οφειλές στον e-Ε.Φ.Κ.Α. από ασφαλιστικές εισφορές επικουρικής ασφάλισης.
5. Αν εκδοθεί απορριπτική απόφαση επί του αιτήματος χορήγησης επικουρικής σύνταξης, τα ποσά που έχουν καταβληθεί αχρεωστήτως στους ασφαλισμένους, σύμφωνα με το παρόν, αναζητούνται σύμφωνα με τον Κώδικα Είσπραξης Δημοσίων Εσόδων (ν. 4978/2022, Α’ 190) και δύνανται να παρακρατούνται από τα ποσά συνταξιοδοτικών παροχών οποιασδήποτε κατηγορίας που τους καταβάλλονται ή θα τους καταβληθούν στο μέλλον από τον e-Ε.Φ.Κ.Α., εφόσον καταστούν δικαιούχοι συνταξιοδοτικών παροχών.
Άρθρο 90
Χορήγηση και παράταση ασφαλιστικής ικανότητας 2023-2024
1. Χορηγείται ασφαλιστική ικανότητα για παροχές υγειονομικής περίθαλψης σε είδος, για το χρονικό διάστημα από 1ης.3.2023 έως 29.2.2024, χωρίς την προϋπόθεση συμπλήρωσης των απαιτούμενων, για το ανωτέρω χρονικό διάστημα, ημερών ασφάλισης, στα κατωτέρω πρόσωπα και τα μέλη των οικογενειών τους:
α) Στους εργαζομένους στην επιχείρηση με την επωνυμία «Εταιρεία Τροχαίου Υλικού Ελλάδος Α.Ε.», στα Ναυπηγεία Σκαραμαγκά, στη Ναυπηγοεπισκευαστική Ζώνη Περάματος και στα Ναυπηγεία Ελευσίνας.
β) Στους αναβάτες ιπποδρομιών, στους μαθητευόμενους αναβάτες και στους προπονητές δρομώνων ίππων.
γ) Στα πρόσωπα που υπάγονται στην ασφάλιση του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) ως μισθωτοί, αποκλειστικά βάσει της περ. δ’ της παρ. 3 του άρθρου 38 του ν. 4387/2016 (Α’ 85).
δ) Στις επιχειρήσεις, εργοδότες, ασφαλισμένους που έχουν επαγγελματική εγκατάσταση ή δραστηριότητα σε περιοχές της Περιφέρειας Αττικής που επλήγησαν από τις πυρκαγιές της 23ης και 24ης Ιουλίου 2018, και στους εγγεγραμμένους στα μητρώα του e-Ε.Φ.Κ.Α. άμεσα ασφαλισμένους που επλήγησαν από τις πυρκαγιές της 23ης και 24ης Ιουλίου 2018 και υπάγονται αντίστοιχα στο πεδίο εφαρμογής της παρ. 1 και 2 του άρθρου 10 της από 26.7.2018 Πράξης Νομοθετικού Περιεχομένου (Α’ 138), η οποία κυρώθηκε με το άρθρο 3 του ν. 4576/2018 (Α’ 196).
ε) Στις επιχειρήσεις και εργοδότες, που διατηρούν επαγγελματική εγκατάσταση ή ασκούν δραστηριότητα σε πληγείσες περιοχές από θεομηνίες ή άλλες φυσικές καταστροφές, οι οποίες επιδρούν στη γενικότερη οικονομική ζωή της περιοχής, χωρίς να απαιτείται η επέλευση υλικής ζημίας στις εγκαταστάσεις τους και υπάγονται στο πεδίο εφαρμογής των υπουργικών αποφάσεων που εκδόθηκαν κατ’ εξουσιοδότηση της παρ. 2 του άρθρου 8
του ν. 2256/1994 (Α’ 196).
στ) Στα πρόσωπα που έλαβαν, για διάστημα τουλάχιστον δύο (2) μηνών ή πενήντα (50) ημερών εντός του έτους 2022, αποζημίωση ειδικού σκοπού από το Υπουργείο Εργασίας και Κοινωνικών Υποθέσεων κατόπιν υποβολής μονομερούς υπεύθυνης δήλωσης.
ζ) Στους ασκούντες το επάγγελμα του ξεναγού κατά τις διατάξεις του ν. 710/1977 (Α’ 283) που υπάγονται στην ασφάλιση του e-Ε.Φ.Κ.Α.
2. Παρατείνεται, για το χρονικό διάστημα από 1ης.3.2023 έως 29.2.2024, η ασφαλιστική ικανότητα για παροχές υγειονομικής περίθαλψης σε είδος των κατωτέρω προσώπων και των μελών των οικογενειών τους:
α) Των ασφαλισμένων του πρώην Οργανισμού Ασφάλισης Ελεύθερων Επαγγελματιών, του πρώην Τομέα Μηχανικών και Εργοληπτών Δημοσίων Έργων του Ενιαίου Ταμείου Ανεξάρτητα Απασχολούμενων (Ε.Τ.Α.Α.) και των υπερηλίκων ασφαλισμένων του πρώην Οργανισμού Γεωργικών Ασφαλίσεων που έχουν κάνει χρήση των περ. Α’, Β’ και Γ’ της υποπαρ. Α.3 της παρ. Α του άρθρου πρώτου του ν. 4254/2014 (Α’ 85) και των ασφαλισμένων του πρώην Τομέα Ασφάλισης Νομικών και του Τομέα Σύνταξης και Ασφάλισης Υγειονομικών του Ε.Τ.Α.Α., της παρ. 7 του άρθρου 30 του ν. 4320/2015 (Α’ 29).
β) Των ανέργων ηλικίας άνω των είκοσι εννέα (29) και έως πενήντα πέντε (55) ετών της παρ. 4 του άρθρου 5 του ν. 2768/1999 (Α’ 273).
γ) Των ανέργων ασφαλισμένων του πρώην Οργανισμού Ασφάλισης Ελεύθερων Επαγγελματιών (Ο.Α.Ε.Ε.), ηλικίας άνω των τριάντα (30) και έως εξήντα επτά (67) ετών, που διέκοψαν την άσκηση του επαγγέλματός τους, της παρ. 8 του άρθρου δεύτερου του ν. 3845/2010 (Α’ 65), παραμένουν άνεργοι και ανασφάλιστοι και δεν έχουν οφειλές προερχόμενες από τον πρώην Ο.Α.Ε.Ε. ή έχουν ρυθμίσει τις οφειλές τους και τηρούνται οι όροι της ρύθμισης.
3. Στους ασφαλισμένους του πρώην Οργανισμού Γεωργικών Ασφαλίσεων (Ο.Γ.Α.) και τα μέλη της οικογένειάς τους, οι οποίοι έχουν οφειλές από ληξιπρόθεσμες ασφαλιστικές εισφορές, εφόσον εκδοθεί απόφαση από τις επιτροπές της παρ. 6 του άρθρου 14 του ν. 2458/1997 (Α’ 15), χορηγείται ασφαλιστική ικανότητα για όσο χρονικό διάστημα ορίζεται από την απόφαση αυτή.
4. Οι μη μισθωτοί ασφαλισμένοι του e-Ε.Φ.Κ.Α., ελεύθεροι επαγγελματίες, αυτοτελώς απασχολούμενοι και αγρότες, λαμβάνουν κατ’ εξαίρεση ασφαλιστική ικανότητα από 1ης.3.2023 έως 31.5.2023, ανεξαρτήτως οφειλών τους και πλήρωσης προϋποθέσεων εκ μέρους τους. Η ασφαλιστική ικανότητα των ασφαλισμένων του προηγούμενου εδαφίου παρατείνεται μέχρι τις 29.2.2024, εφόσον έχουν καταβάλλει εντός του 2022 ή καταβάλλουν εντός του 2023, αναδρομικά για το έτος 2022, ποσό που αντιστοιχεί στην ετήσια εισφορά για παροχές σε είδος και σε χρήμα που προβλέπεται στις παρ. 2 και 3 του άρθρου 41 του ν. 4387/2016, σύμφωνα με την ασφαλιστική κατηγορία την οποία είχαν επιλέξει για το έτος 2022.
Άρθρο 91
Ενσωμάτωση διόρθωσης της Οδηγίας (ΕΕ) 2019/1158 του Ευρωπαϊκού Κοινοβουλίου και του Συμβουλίου, της 20ής Ιουνίου 2019, σχετικά με την ισορροπία μεταξύ επαγγελματικής και ιδιωτικής ζωής για τους γονείς και τους φροντιστές και την κατάργηση της Οδηγίας 2010/18/ΕΕ του Συμβουλίου - Τροποποίηση περ. α) και γ) άρθρου 219 Κώδικα Ατομικού Εργατικού Δικαίου και περ. α) και γ) άρθρου 26 ν. 4808/2021
Στις περ. α) και γ) του άρθρου 219 του Κώδικα Ατομικού Εργατικού Δικαίου (π.δ. 80/2022, Α’ 222) και στις περ α) και γ) του κωδικοποιηθέντος άρθρου 26 του ν. 4808/2021 (Α’ 101) η λέξη «επιμέλεια» αντικαθίσταται από τη λέξη «φροντίδα» και οι περιπτώσεις αυτές διαμορφώνονται ως εξής:
«α) «Άδεια πατρότητας»: άδεια από την εργασία για τον πατέρα, η οποία λαμβάνεται, με την ευκαιρία της γέννησης, για τη φροντίδα του τέκνου.
γ) «Γονική άδεια»: άδεια από την εργασία για τους εργαζόμενους γονείς λόγω της γέννησης ή υιοθεσίας παιδιού, ώστε να είναι δυνατή η φροντίδα του τέκνου.».
Άρθρο 92
Επίδομα εορτών Πάσχα 2023 εργαζομένων σε αναστολή σύμβασης εργασίας σε κλάδο γουνοποιΐας
1. α) Οι εργαζόμενοι στις επιχειρήσεις που δραστηριοποιούνται στον κλάδο της γουνοποιΐας και πλήττονται από τις συνέπειες του πολέμου στην Ουκρανία, των οποίων οι συμβάσεις εργασίας τίθενται σε αναστολή δυνάμει του άρθρου 79 του ν. 4949/2022 (Α’ 126), είναι δικαιούχοι αναλογίας επιδόματος εορτών Πάσχα 2023 για το χρονικό διάστημα αναστολής της σύμβασης εργασίας τους. Το επίδομα εορτών Πάσχα 2023 του πρώτου εδαφίου υπολογίζεται επί του ποσού της αποζημίωσης ειδικού σκοπού και καταβάλλεται απευθείας στους εργαζόμενους, κατά τον χρόνο και τον τρόπο που ορίζεται στην υπ’ αρ. 19040/7.12.1981 κοινή απόφαση των Υπουργών Οικονομικών και Εργασίας (Β’ 742). Οι ασφαλιστικές εισφορές του επιδόματος εορτών Πάσχα 2023 που αντιστοιχούν στο χρονικό διάστημα της αναστολής υπολογίζονται επί του ονομαστικού μισθού.
β) Κατά τα λοιπά, εφαρμόζεται η υπ’ αρ. 19040/7.12.1981 κοινή απόφαση των Υπουργών Οικονομικών και Εργασίας.
2. Το ποσό εκ του επιδόματος εορτών Πάσχα 2023 της περ. α) της παρ. 1, το οποίο καταβάλλεται από τον κρατικό προϋπολογισμό και αντιστοιχεί στο χρονικό διάστημα αναστολής της σύμβασης εργασίας, είναι αφορολόγητο, ανεκχώρητο και ακατάσχετο στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκειται σε οποιαδήποτε κράτηση, τέλος ή εισφορά, δεν δεσμεύεται και δεν συμψηφίζεται με βεβαιωμένα χρέη προς τη φορολογική διοίκηση και το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα.
3. Με κοινή απόφαση των Υπουργών Οικονομικών και Εργασίας και Κοινωνικών Υποθέσεων δύναται να καθορίζονται η διαδικασία καταβολής του επιδόματος εορτών Πάσχα 2023 και κάθε άλλη αναγκαία λεπτομέρεια για την εφαρμογή του παρόντος.
Άρθρο 93
Άδεια πενθούντων γονέων - Προσθήκη
άρθρου 236Α στον Κώδικα Ατομικού Εργατικού Δικαίου
Στον Κώδικα Ατομικού Εργατικού Δικαίου (π.δ. 80/2022, Α’ 222) προστίθεται άρθρο 236Α ως εξής:
«Άρθρο 236Α
Άδεια πενθούντων γονέων
Οι εργαζόμενοι γονείς, κατά την έννοια του άρθρου 218,
δικαιούνται άδεια είκοσι (20) ημερών με αποδοχές σε περίπτωση θανάτου του τέκνου τους.».
Άρθρο 94
Εξυγίανση προνοιακών φορέων - Τροποποίηση παρ. 11 άρθρου 55 ν. 4262/2014
1. Μετά το πρώτο εδάφιο της παρ. 11 του άρθρου 55 του ν. 4262/2014 (Α’ 114), περί του πλαισίου εξυγίανσης προνοιακών φορέων, προστίθενται δεύτερο, τρίτο, τέταρτο και πέμπτο εδάφιο, και η παρ. 11 διαμορφώνεται ως εξής:
«11. Από την επομένη της υπογραφής του Συμφώνου Εξυγίανσης, στο οποίο εμπεριέχονται ρυθμίσεις ληξιπρόθεσμων οφειλών προς το Δημόσιο, τους Φορείς Κοινωνικής Ασφάλισης, τους εργαζόμενους και τρίτους πιστωτές, για όσο διάστημα ισχύουν και εφόσον εφαρμόζονται κατά πλήρες περιεχόμενο οι όροι των ως άνω ρυθμίσεων, αναστέλλονται οι κατά του συμβαλλόμενου προνοιακού φορέα πράξεις φορολογικής φύσεως και διοικητικής ή αναγκαστικής εκτέλεσης, καθώς και η άσκηση ή εκδίκαση οποιουδήποτε ασφαλιστικού μέτρου για οφειλές, που εμπίπτουν στο Σύμφωνο Εξυγίανσης. Για το ίδιο διάστημα και εφόσον τηρούνται οι προϋποθέσεις του πρώτου εδαφίου, οι κατασχέσεις απαιτήσεων του προνοιακού φορέα εις χείρας τρίτων, περιλαμβανομένων και πιστωτικών ιδρυμάτων, που έχουν επιβληθεί πριν από την υπογραφή του Συμφώνου Εξυγίανσης για οφειλές που υπάγονται στην τηρούμενη ρύθμιση, δεν καταλαμβάνουν μελλοντικές απαιτήσεις του προνοιακού φορέα που είχαν εκχωρηθεί αναγκαστικά με την κατάσχεση, αλλά γεννώνται μετά την υπογραφή του Συμφώνου Εξυγίανσης. Τα ποσά των απαιτήσεων του προηγούμενου εδαφίου αποδεσμεύονται και αποδίδονται στον προνοιακό φορέα, ενώ ποσά απαιτήσεων που έχουν κατασχεθεί και γεννήθηκαν πριν από την υπογραφή του Συμφώνου αποδίδονται στον κατασχόντα. Εάν ανατραπεί η ρύθμιση των οφειλών του προνοιακού φορέα προς το Δημόσιο, οι κατασχέσεις που έχουν επιβληθεί σύμφωνα με τα προηγούμενα εδάφια αναπτύσσουν πλήρως τις έννομες συνέπειές τους, αναφορικά με τις μελλοντικές απαιτήσεις, από τη γνωστοποίηση ανατροπής στον τρίτο. Τυχόν αποκτηθέντα δικαιώματα ή αξιώσεις τρίτων δεν αντιτάσσονται έναντι του αρχικώς κατασχόντος.
Αναστέλλονται, επίσης, για ίσο χρονικό διάστημα οι τασσόμενες προθεσμίες παραγραφής. Η χορήγηση της αναστολής επάγεται αυτοδικαίως την απαγόρευση διάθεσης κινητής και ακίνητης περιουσίας του προνοιακού φορέα για σκοπό που δεν ανάγεται στην αποπληρωμή των υπό ρύθμιση οφειλών του.».
2. Η παρ. 1 εφαρμόζεται και σε Σύμφωνα Εξυγίανσης που έχουν υπογραφεί πριν την έναρξη ισχύος του παρόντος.
ΜΕΡΟΣ Η’
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 95
Εξουσιοδοτικές διατάξεις
1. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Στρατού εντός ενός (1) έτους από την έναρξη ισχύος του παρόντος, προσδιορίζονται οι παροχές και ο τρόπος υπολογισμού τους, ρυθμίζονται τα θέματα οργάνωσης, λειτουργίας και διαχείρισης του κεφαλαίου του Ειδικού Λογαριασμού Πρόνοιας Στρατού Ξηράς, καθώς και κάθε άλλη αναγκαία λεπτομέρεια για την εφαρμογή των άρθρων 4, 6 και 7.
2. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Στρατού, η εισφορά της περ. α’ της παρ. 1 του άρθρου 6 δύναται να αυξάνεται έως και ένα τοις εκατό (1%) επί του εκάστοτε μισθολογικού κλιμακίου.
3. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Στρατού, δύναται να καθορίζονται επιπλέον πόροι και έσοδα του Ειδικού Λογαριασμού Πρόνοιας Στρατού Ξηράς, πέραν των καθοριζομένων στο άρθρο 6.
4. Με απόφαση του Υπουργού Εθνικής Άμυνας που εκδίδεται μετά από πρόταση του Διοικητικού Συμβουλίου του Μετοχικού Ταμείου Στρατού, είναι δυνατή η αναπροσαρμογή του ποσοστού της παρ. 1 του άρθρου 7.
5. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Στρατού, δύναται να διατίθεται μέρος ή το σύνολο του υφισταμένου αποθεματικού κεφαλαίου προηγουμένου ή προηγουμένων ετών, του άρθρου 7, για την εκπλήρωση των σκοπών του Ειδικού Λογαριασμού Πρόνοιας Στρατού Ξηράς.
6. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Αεροπορίας εντός ενός (1) έτους από την έναρξη ισχύος του παρόντος, προσδιορίζονται οι παροχές και ο τρόπος υπολογισμού τους, ρυθμίζονται τα θέματα οργάνωσης, λειτουργίας και διαχείρισης του κεφαλαίου του Ειδικού Λογαριασμού Πρόνοιας Πολεμικής Αεροπορίας, καθώς και κάθε άλλη αναγκαία λεπτομέρεια για την εφαρμογή των άρθρων 10, 12 και 13.
7. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Αεροπορίας, η εισφορά της περ. α’ της παρ. 1 του άρθρου 12, δύναται να αυξάνεται έως και ένα τοις εκατό (1%) επί του εκάστοτε μισθολογικού κλιμακίου.
8. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Αεροπορίας, είναι δυνατόν να καθορίζονται και επιπλέον πόροι και έσοδα υπέρ του Ειδικού Λογαριασμού Πρόνοιας Πολεμικής Αεροπορίας, πέραν των καθοριζομένων στο άρθρο 12.
9. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Αεροπορίας, είναι δυνατή η αναπροσαρμογή του ποσοστού της παρ. 1 του άρθρου 13.
10. Με απόφαση του Υπουργού Εθνικής Άμυνας, που εκδίδεται μετά από πρόταση του Διοικητικού Συμβουλίου του Μετοχικού Ταμείου Αεροπορίας, δύναται να διατίθεται μέρος ή το σύνολο του υφισταμένου αποθεματικού κεφαλαίου προηγουμένου ή προηγουμένων ετών, του άρθρου 13, για την εκπλήρωση των σκοπών του Ειδικού Λογαριασμού Πρόνοιας Πολεμικής Αεροπορίας.
11. Με κοινή απόφαση των Υπουργών Εθνικής Άμυνας, Οικονομικών και Υγείας, που εκδίδεται μετά από εισήγηση του Διοικητικού Συμβουλίου του Ε.Ο.Π.Υ.Υ., ρυθμίζονται οι όροι και οι προϋποθέσεις της παρεχόμενης υπηρεσίας του άρθρου 21, καθώς και κάθε άλλο σχετικό θέμα.
12. Με κοινή απόφαση των Υπουργών Εθνικής Άμυνας και Οικονομικών, που εκδίδεται μετά από εισήγηση του Διοικητικού Συμβουλίου του Μετοχικού Ταμείου Ναυτικού, δύναται να αναπροσαρμόζεται το ύψος του ποσού του βοηθήματος του άρθρου 27, ανάλογα με την οικονομική κατάσταση του Ταμείου.
13. Με κοινή απόφαση των Υπουργών Εθνικής Άμυνας, Οικονομικών και Προστασίας του Πολίτη, που εκδίδεται μετά από πρόταση του Διοικητικού Συμβουλίου του Μετοχικού Ταμείου Στρατού, δύναται να ανακαθορίζεται ο αριθμός των δικαιούμενων μεριδίων του άρθρου 28.
14. Με απόφαση του Υπουργού Εθνικής Άμυνας, που εκδίδεται μετά από εισήγηση του Διοικητικού Συμβουλίου του Μετοχικού Ταμείου Ναυτικού, δύναται να αναπροσαρμόζεται το ύψος της κράτησης και των προσαυξήσεων του άρθρου 37.
15. Με κοινή απόφαση των Υπουργών Εθνικής Άμυνας και Οικονομικών ρυθμίζεται κάθε άλλη αναγκαία λεπτομέρεια που αφορά στη διαδικασία παρακράτησης του άρθρου 37.
16. Με κοινή απόφαση των Υπουργών Εθνικής Άμυνας και Οικονομικών δύναται να συμπληρώνονται ή να αντικαθίστανται τα δικαιολογητικά του άρθρου 42 από δικαιολογητικά αντίστοιχης αποδεικτικής ισχύος και περιεχομένου.
17. Με απόφαση του Υπουργού Εθνικής Άμυνας, που εκδίδεται μετά από εισήγηση του Αρχηγού του οικείου Γενικού Επιτελείου, εξειδικεύονται και παραμετροποιούνται τα κριτήρια των εντάξεων του άρθρου 47, καθορίζεται η σειρά κατάταξης των υποψηφίων σε περίπτωση ισοβαθμίας και ρυθμίζεται κάθε άλλο θέμα σχετικό με την εφαρμογή του άρθρου 47.
18. Με κοινή απόφαση των Υπουργών Εθνικής Άμυνας και Οικονομικών καθορίζεται κατ’ έτος ο αριθμός των Εθνοφυλάκων που απαιτούνται κατά το επόμενο έτος για τη φρούρηση στρατιωτικών εγκαταστάσεων του Στρατού Ξηράς και για τις ειδικότερες αποστολές του Στρατού Ξηράς, όπως αυτές καθορίζονται στους κανονισμούς και τα σχέδια επιτήρησης και ασφάλειας των Μονάδων και των Σχηματισμών του για την εφαρμογή του άρθρου 62.
19. Με τον Στρατιωτικό Κανονισμό Οργάνωσης και Λειτουργίας της Εθνοφυλακής, που εκδίδεται από τον Υπουργό Εθνικής Άμυνας, καθορίζονται οι επιμέρους αποστολές της Εθνοφυλακής, οι λεπτομέρειες για τη στελέχωση της Εθνοφυλακής από γυναικείο προσωπικό, τα θέματα εκπαίδευσης του προσωπικού της Εθνοφυλακής, οι ειδικοί λόγοι διαγραφής των Εθνοφυλάκων, οι λεπτομέρειες για τη διαδικασία πρόσκλησης, κατάταξης, επανεξέτασης της σωματικής ικανότητας και διαγραφής των Εθνοφυλάκων, οι κανόνες πειθαρχίας και εκτέλεσης υπηρεσίας στην Εθνοφυλακή και οι συνέπειες της μη τήρησης των υποχρεώσεων των Εθνοφυλάκων, οι όροι απονομής της τιμητικής διάκρισης του Υποδεκανέα και της προαγωγής των Εθνοφυλάκων, οι προϋποθέσεις απονομής των ηθικών αμοιβών της περ. γ’ της παρ. 7 του άρθρου 65, η διαδικασία κήρυξης σε ανυποταξία, σύμφωνα με την παρ. 1 του άρθρου 66 και οι τρόποι διακοπής της, οι κατηγορίες των πολιτών που εξαιρούνται από την πρόσκληση για κατάταξη στην Εθνοφυλακή, λόγω προσφοράς κοινωνικού έργου ή απασχόλησης σε ζωτικές εργασίες, οι προϋποθέσεις, η διαδικασία και τα απαιτούμενα δικαιολογητικά, καθώς και κάθε άλλο σχετικό θέμα για την εφαρμογή του Μέρους Ε’.
20. Με κοινή απόφαση των Υπουργών Εθνικής Άμυνας και Οικονομικών καθορίζονται η αποζημίωση της παρ. 1 του άρθρου 65 και τα απαιτούμενα παραστατικά για τη χορήγησή της.
21. Με κοινή απόφαση των Υπουργών Εθνικής Άμυνας και Οικονομικών καθορίζονται η διαδικασία επιβολής των κυρώσεων των ανυπότακτων Εθνοφυλάκων, το ύψος του χρηματικού προστίμου, καθώς και κάθε άλλο σχετικό θέμα με την εφαρμογή της παρ. 2 του άρθρου 66.
22. Με απόφαση του Υπουργού Εθνικής Άμυνας καθορίζεται η στελέχωση του Γραφείου Υπεύθυνου Προστασίας Δεδομένων Προσωπικού Χαρακτήρα του Υπουργείου Εθνικής Άμυνας του άρθρου 68 και κάθε άλλο θέμα σχετικό με τη λειτουργία του. Με όμοια απόφαση δύναται να ανατίθενται στο Γραφείο αρμοδιότητες συναφείς προς την αποστολή του υπεύθυνου προστασίας δεδομένων, πέραν όσων καθορίζονται στον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (Γενικός Κανονισμός για την Προστασία Δεδομένων) και στον ν. 4624/2019 (Α’ 137).
Άρθρο 96
Μεταβατικές διατάξεις
1. Για τις γνωματεύσεις των Ανωτάτων κατά Κλάδο Υγειονομικών Επιτροπών, που έχουν εκδοθεί πριν από την έναρξη ισχύος του παρόντος, εφόσον το Ανώτατο Συμβούλιο του οικείου Κλάδου δεν έχει αποφανθεί σχετικά, εφαρμόζεται η παρ. 6 του άρθρου 24 του ν.δ. 1400/1973, όπως ίσχυε πριν την τροποποίησή της με την παρ. 1 του άρθρου 2 του ν. 4609/2019 (Α’ 67).
Οι γνωματεύσεις που έχουν ήδη εκδοθεί, επανεκδίδονται, εφόσον απαιτείται, προκειμένου να εναρμονιστούν με το άρθρο 24 του ν.δ. 1400/1973 (Α’ 114), όπως τροποποιείται με το άρθρο 22 του παρόντος.
2. Το βοήθημα λόγω θανάτου του άρθρου 79 του π.δ. της 21ης/31ης.10.1932 (Α’ 287), όπως το άρθρο αυτό αντικαθίσταται με το άρθρο 27 του παρόντος, χορηγείται σε περίπτωση θανάτου εν αποστρατεία μετόχου μετά την έναρξη ισχύος του παρόντος.
3. Για την εφαρμογή του άρθρου 28, για όσους κατέστησαν μερισματούχοι από την 1η.1.2017 και στο εξής, η ισχύς του παρόντος αρχίζει από την ημερομηνία που αυτοί κατέστησαν μερισματούχοι.
4. Για την εφαρμογή του άρθρου 29 του παρόντος, το τρίτο, τέταρτο και πέμπτο εδάφιο της παρ. 1 του άρθρου 1 του ν. 1105/1980 (Α’ 299), περί τροποποιήσεως και συμπληρώσεως της περί Μετοχικού Ταμείου Στρατού νομοθεσίας, διατηρούνται σε ισχύ.
5. Ειδικά για τη χρήση του έτους 2022, εφόσον πληρούνται οι προϋποθέσεις του άρθρου 30, δύναται να καταβληθεί στους μερισματούχους του Μετοχικού Ταμείου Στρατού έκτακτο μέρισμα εντός της χρήσης του έτους 2023.
6. Για την εφαρμογή των παρ. 1 και 2 του άρθρου 55Α του π.δ. της 21ης/31ης.10.1932 (Α’ 287), που προστίθεται με το άρθρο 37 του παρόντος, οι μέτοχοι του Μετοχικού Ταμείου Ναυτικού, που τέλεσαν γάμο πριν από την έναρξη ισχύος του παρόντος και δεν έχουν καταβάλει τέλη γάμου, υποχρεούνται να δηλώσουν τον γάμο τους στο Ταμείο μέσα σε τρεις (3) μήνες από την έναρξη ισχύος του παρόντος.
7. Αν, κατά την έναρξη ισχύος του παρόντος, έχει καταβληθεί ή έχει παρακρατηθεί μέρος των οφειλόμενων τελών γάμου των μετόχων, χωρίς να έχει ολοκληρωθεί η καταβολή ή η παρακράτηση του συνολικά οφειλόμενου ποσού, σύμφωνα με τα άρθρα 56 έως 60 του π.δ. της 21ης/31ης.10.1932 και το ποσό που καταβλήθηκε υπολείπεται του ποσού της οικείας κατηγορίας μισθολογικής κατάταξης, όπως αυτά προβλέπονται στην παρ. 1 του άρθρου 55Α του ίδιου διατάγματος, που προστίθεται με το άρθρο 37 του παρόντος, το Ταμείο παρακρατά αυτεπαγγέλτως τη χρηματική διαφορά μεταξύ των δύο ποσών από το μέρισμα που καταβάλλεται ή θα καταβληθεί στους μετόχους μετά την έξοδό τους από την υπηρεσία. Αν το ποσό που καταβλήθηκε υπερβαίνει το αντίστοιχο ποσό της παρ. 1 του άρθρου 55Α του π.δ. της 21ης/31ης.10.1932, η διαφορά δεν επιστρέφεται στον μέτοχο.
8. Χρηματικά διαθέσιμα από τις κρατήσεις που διενεργήθηκαν μέχρι την έναρξη ισχύος του παρόντος, σύμφωνα με το άρθρο 7 του ν. 994/1949 (Α’ 136) και τις κατ’ εξουσιοδότηση αυτού εκδοθείσες αποφάσεις, διατίθενται για την κάλυψη των αναγκών του δεύτερου εδαφίου του άρθρου 38 του παρόντος.
9. Ο έλεγχος απόδοσης λογαριασμού για τα ΧΕΠ που εκδόθηκαν πριν από την έναρξη ισχύος του άρθρου 36Α του ν.δ. 721/1970 (Α’ 251), που προστίθεται με το άρθρο 42
του παρόντος, διενεργείται από τις αρμόδιες υπηρεσίες ελέγχου βάσει των δικαιολογητικών της παρ. 1 του άρθρου 36Α του ν.δ. 721/1970, ανεξαρτήτως της ημερομηνίας έκδοσης ή απόδοσής τους. Για τα εκκρεμή ΧΕΠ των οποίων, κατά την έναρξη ισχύος του άρθρου 36Α, έχει παρέλθει η ημερομηνία απόδοσης λογαριασμού, αποδίδεται νόμιμα λογαριασμός και μετά την παρέλευση της σχετικής προθεσμίας, εφόσον προσκομίζονται στις αρμόδιες υπηρεσίες ελέγχου τα ανωτέρω δικαιολογητικά. Ομοίως, θεωρούνται νόμιμα τα ΧΕΠ εφόσον έχει ήδη αποδοθεί λογαριασμός με τα ανωτέρω δικαιολογητικά.
10. Για την εφαρμογή του άρθρου 11 του ν. 4407/2016 (Α’ 134), που τροποποιείται με το άρθρο 44 του παρόντος, οι προκηρύξεις που έχουν εγκριθεί πριν από την έναρξη ισχύος του παρόντος, καθώς και οι κατακυρώσεις τους, ως προς τις οποίες δεν έχει ολοκληρωθεί η σύναψη των αντίστοιχων συμβάσεων μίσθωσης, διέπονται από τις διατάξεις του παρόντος.
11. Το έκτο εδάφιο της παρ. 2 του άρθρου 26 του ν. 1911/1990 (Α’ 166), περί αρχαιότητας των εντασσόμενων Αξιωματικών σε ειδικότητα του υγειονομικού σώματος, όπως αντικαθίσταται με το άρθρο 47 του παρόντος, ισχύει και για όσους έχουν ενταχθεί μέχρι την έναρξη ισχύος του παρόντος.
12. Για τους αξιωματικούς που κατά την έναρξη ισχύος του παρόντος είναι εγγεγραμμένοι στις σχολές και τα τμήματα της παρ. 1 του άρθρου 26 του ν. 1911/1990 (Α’ 166), που τροποποιείται με το άρθρο 47 του παρόντος, η ένταξή τους σε έτερη ειδικότητα του υγειονομικού σώματος γίνεται σύμφωνα με τις διατάξεις που ίσχυαν έως την έναρξη ισχύος του παρόντος.
13. Οι υπηρετήσαντες στα Τάγματα Εθνοφυλακής Αμύνης και Τάγματα Εθνοφυλακής σύμφωνα με το ν.δ. 485/1970 (Α’ 72) και τον ν. 1295/1982 (Α’ 126), θεωρείται ότι υπηρέτησαν στις Μονάδες Εθνοφυλακής του άρθρου 61.
14. Μέχρι την έκδοση του Στρατιωτικού Κανονισμού Οργάνωσης και Λειτουργίας της Εθνοφυλακής, της παρ. 19 του άρθρου 95, τα ζητήματα που ανακύπτουν ρυθμίζονται με διαταγές του Γενικού Επιτελείου Στρατού.
15. Σπουδαστές Ανώτατων Στρατιωτικών Εκπαιδευτικών Ιδρυμάτων, της Στρατιωτικής Σχολής Αξιωματικών Σωμάτων, της Σχολής Αξιωματικών Νοσηλευτικής ή Ανώτερων Στρατιωτικών Σχολών Υπαξιωματικών που κατά την έναρξη ισχύος του παρόντος έχουν υποβάλει αίτηση ένταξης σε κατάσταση υπηρεσίας γραφείου ή ελαφράς υπηρεσίας, υπηρεσίας ξηράς ή υπηρεσίας εδάφους, αναλόγως του Κλάδου των Ενόπλων Δυνάμεων στον οποίο ανήκει η Σχολή, σύμφωνα με το άρθρο 30 του ν. 4609/2019 (Α’ 67), το οποίο καταργείται με την περ. στ’ του άρθρου 97 του παρόντος, απολύονται.
Άρθρο 97
Καταργούμενες διατάξεις
Από την έναρξη ισχύος του παρόντος καταργούνται:
α) Τα άρθρα 34, 56 έως 60 και 69 του π.δ. της 21ης/31ης.10.1932 (Α’ 387), περί καταβολής μερισμάτων και τελών γάμου των μετόχων του Μετοχικού Ταμείου Ναυτικού.
β) Οι παρ. 1 έως 5 του άρθρου 2 του ν.δ. 4198/1961 (Α’ 168), περί καταβολής μερισμάτων από το Μετοχικό Ταμείο Στρατού.
γ) Η παρ. 2 του άρθρου 29 του ν.δ. 1400/1973 (Α’ 114), περί της υποχρέωσης παρουσίασης μετά από μακρά αναρρωτική άδεια.
δ) Ο ν. 1295/1982 (Α’ 126), περί Εθνοφυλακής.
ε) Η παρ. 5 του άρθρου 8 του ν. 3257/2004 (Α’ 143), περί των ορίων ηλικίας συμμετοχής στην Εθνοφυλακή.
στ) Τα άρθρα 15 και 30 του ν. 4609/2019 (Α’ 67), περί των Γραφείων Νομικής Προστασίας Στελεχών και μαθητών ειδικών καταστάσεων των στρατιωτικών σχολών.
ζ) Το άρθρο 1 της υπό στοιχεία Φ.870/213/738196/
24.6.1982, κοινής απόφασης των Υπουργών Προεδρίας της Κυβέρνησης και Εθνικής Άμυνας (Β’ 431), περί σύνθεσης συλλογικών οργάνων.
ΜΕΡΟΣ Θ’
ΕΝΑΡΞΗ ΙΣΧΥΟΣ
Άρθρο 98
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, πλην των εξής περιπτώσεων:
α) των παροχών των άρθρων 4 και 10, για τα οποία ως ημερομηνία έναρξης χορήγησης ορίζεται η πρώτη Ιανουαρίου του αμέσως επόμενου έτους από την παρέλευση δύο (2) ετών από την ημερομηνία δημοσίευσης του παρόντος και αφορά στις δαπάνες και στα έξοδα τα οποία πραγματοποιούνται μετά την ως άνω ημερομηνία,
β) των εισφορών και κρατήσεων των άρθρων 6 και 12, για τα οποία ως ημερομηνία έναρξης ορίζεται η πρώτη ημέρα του δεύτερου μήνα μετά τη δημοσίευση του παρόντος και
γ) του άρθρου 24, η ισχύς του οποίου αρχίζει από την 1η.3.2022.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 9 Φεβρουαρίου 2023
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
												
						




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 9 Φεβρουαρίου 2023
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

