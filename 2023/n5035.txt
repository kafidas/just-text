ΝΟΜΟΣ ΥΠ’ ΑΡΙΘΜ. 5035	
Ενιαίο ρυθμιστικό πλαίσιο για την οργάνωση και λειτουργία του Ελληνικού Γεωργικού Οργανισμού - ΔΗΜΗΤΡΑ, σύσταση και λειτουργία φορέα διαχείρισης Παραδοσιακού Ελαιώνα Άμφισσας και άλλες διατάξεις για την ενίσχυση της αγροτικής ανάπτυξης.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’
ΕΝΙΑΙΟ ΡΥΘΜΙΣΤΙΚΟ ΠΛΑΙΣΙΟ ΓΙΑ ΤΗΝ ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΤΟΥ ΕΛΛΗΝΙΚΟΥ ΓΕΩΡΓΙΚΟΥ ΟΡΓΑΝΙΣΜΟΥ - ΔΗΜΗΤΡΑ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β’
ΕΠΩΝΥΜΙΑ - ΦΥΣΗ - ΑΝΤΙΚΕΙΜΕΝΟ ΕΛΓΟ - ΔΗΜΗΤΡΑ
Άρθρο 3 Επωνυμία - Φύση - Έδρα
Άρθρο 4 Σκοπός του ΕΛΓΟ - ΔΗΜΗΤΡΑ
ΚΕΦΑΛΑΙΟ Γ’
ΔΙΟΙΚΗΣΗ ΕΛΓΟ - ΔΗΜΗΤΡΑ
Άρθρο 5 Όργανα διοίκησης
Άρθρο 6 Διοικητικό Συμβούλιο
Άρθρο 7 Αρμοδιότητες Διοικητικού Συμβουλίου
Άρθρο 8 Υποχρεώσεις μελών Διοικητικού Συμβουλίου
ΚΕΦΑΛΑΙΟ Δ’
ΒΑΣΙΚΗ ΟΡΓΑΝΩΤΙΚΗ ΔΙΑΡΘΡΩΣΗ ΤΟΥ ΕΛΓΟ - ΔΗΜΗΤΡΑ
Άρθρο 9 Βασική οργανωτική διάρθρωση του ΕΛΓΟ - ΔΗΜΗΤΡΑ
Άρθρο 10 Συμβούλιο Εμπειρογνωμόνων ΕΛΓΟ - ΔΗΜΗΤΡΑ
Άρθρο 11 Εσωτερικός Κανονισμός Λειτουργίας
ΚΕΦΑΛΑΙΟ Ε’
ΔΙΑΤΑΞΕΙΣ ΣΧΕΤΙΚΑ ΜΕ ΤΗΝ ΕΡΕΥΝΗΤΙΚΗ ΚΑΙ ΕΛΕΓΚΤΙΚΗ ΔΡΑΣΤΗΡΙΟΤΗΤΑ ΤΟΥ ΕΛΓΟ - ΔΗΜΗΤΡΑ
Άρθρο 12 Ερευνητική δραστηριότητα ΕΛΓΟ - ΔΗΜΗΤΡΑ
Άρθρο 13 Επιτροπή Αγροτικής Έρευνας
Άρθρο 14 Αξιολόγηση Ινστιτούτων Αγροτικής Έρευνας ΕΛΓΟ - ΔΗΜΗΤΡΑ
Άρθρο 15 Επιστημονικά Συμβούλια Ινστιτούτων - Επιτροπή Ηθικής και Δεοντολογίας της Έρευνας - Επιτροπή Ισότητας των Φύλων και Καταπολέμησης των Διακρίσεων
Άρθρο 16 Δημόσια Ινστιτούτα Επαγγελματικής Κατάρτισης αρμοδιότητας του Υπουργείου Αγροτικής Ανάπτυξης και Τροφίμων - Προγράμματα συνεχιζόμενης αγροτικής επαγγελματικής κατάρτισης
Άρθρο 17 Γενικές αρχές για την άσκηση των ελεγκτικών καθηκόντων του ΕΛΓΟ - ΔΗΜΗΤΡΑ
Άρθρο 18 Μητρώο Ελεγκτών - Εμπειρογνωμόνων
Άρθρο 19 Προσδιορισμός των ορίων αποδόσεων γάλακτος
Άρθρο 20 Ψηφιακή πλατφόρμα «ΑΡΤΕΜΙΣ»
ΚΕΦΑΛΑΙΟ ΣΤ’
ΠΟΡΟΙ - ΟΙΚΟΝΟΜΙΚΗ ΔΙΑΧΕΙΡΙΣΗ - ΖΗΤΗΜΑΤΑ ΑΠΟΔΟΧΩΝ
Άρθρο 21 Πόροι
Άρθρο 22 Ζητήματα οικονομικής διαχείρισης
Άρθρο 23 Ζητήματα αποδοχών
ΚΕΦΑΛΑΙΟ Ζ’
ΤΕΛΙΚΕΣ ΔΙΑΤΑΞΕΙΣ
Άρθρο 24 Εξουσιοδοτικές διατάξεις
Άρθρο 25 Τελικές διατάξεις - Τροποποίηση παρ. Γ άρθρου 13Α ν. 4310/2014, παρ. 8 άρθρου 473 ν. 4957/2022 και περ. γ) παρ. 3 άρθρου 3 παρ. Δ Μέρους Β’ ν. 4336/2015
Άρθρο 26 Μεταβατικές διατάξεις
Άρθρο 27 Καταργούμενες διατάξεις
ΜΕΡΟΣ Β’
ΣΥΣΤΑΣΗ ΚΑΙ ΛΕΙΤΟΥΡΓΙΑ ΦΟΡΕΑ ΔΙΑΧΕΙΡΙΣΗΣ ΠΑΡΑΔΟΣΙΑΚΟΥ ΕΛΑΙΩΝΑ ΑΜΦΙΣΣΑΣ
Άρθρο 28 Σκοπός
Άρθρο 29 Αντικείμενο
Άρθρο 30 Σύσταση Φορέα Διαχείρισης Παραδοσιακού Ελαιώνα Άμφισσας - Τοπική αρμοδιότητα του Φορέα
Άρθρο 31 Στρατηγικοί σκοποί - Αρμοδιότητες του Φορέα
Άρθρο 32 Διοίκηση Φορέα
Άρθρο 33 Αρμοδιότητες Διοικητικού Συμβουλίου
Άρθρο 34 Αρμοδιότητες Προέδρου
Άρθρο 35 Αποζημίωση μελών Διοικητικού Συμβουλίου
Άρθρο 36 Πόροι - Έσοδα του Φορέα
Άρθρο 37 Προσωπικό
Άρθρο 38 Οικονομικός - Διαχειριστικός έλεγχος
Άρθρο 39 Σύσταση, τήρηση και λειτουργία του Ενιαίου Ηλεκτρονικού Μητρώου Καλλιεργητών Ελαιώνα Άμφισσας
Άρθρο 40 Εξουσιοδοτικές διατάξεις
Άρθρο 41 Μεταβατικές διατάξεις
ΜΕΡΟΣ Γ’
AΛΛΕΣ ΔΙΑΤΑΞΕΙΣ ΓΙΑ ΤΗΝ ΕΝΙΣΧΥΣΗ ΤΗΣ ΑΓΡΟΤΙΚΗΣ ΑΝΑΠΤΥΞΗΣ
Άρθρο 42 Σκοπός
Άρθρο 43 Αντικείμενο
Άρθρο 44 Παράταση του χρονικού διαστήματος παραχώρησης χρήσης αγροτικών ακινήτων σε αγρότες και ανέργους - Τροποποίηση παρ. 2 άρθρου 141 ν. 4537/2018
Άρθρο 45 Ζητήματα παραχώρησης ακινήτων αρμοδιότητας Υπουργείου Αγροτικής Ανάπτυξης και Τροφίμων - Προσθήκη παρ. 2β και 13 στο άρθρο 4 του ν. 4061/2012
Άρθρο 46 Ρύθμιση θεμάτων ακινήτων διαχειριστικής αρμοδιότητας Υπουργείου Αγροτικής Ανάπτυξης και Τροφίμων
Άρθρο 47 Αφορολόγητο, ακατάσχετο και ανεκχώρητο ενισχύσεων που χορηγούνται από το Υπουργείο Αγροτικής Ανάπτυξης και Τροφίμων
Άρθρο 48 Ρυθμίσεις θεμάτων του Οργανισμού Ελληνικών Γεωργικών Ασφαλίσεων σχετικά με τις ζημιές που προκλήθηκαν λόγω χαλαζοπτώσεων και πυρκαγιών - Τροποποίηση παρ. 1 άρθρου 87 ν. 4975/2022
Άρθρο 49 Δηλώσεις στοιχείων για τον ελαιοκομικό τομέα
Άρθρο 50 Συμπερίληψη περιπτώσεων αναδασμών κατά τον καθορισμό των ορίων αγροτικής γης υψηλής παραγωγικότητας - Εξουσιοδοτική διάταξη - Τροποποίηση παρ. 2 άρθρου 56 ν. 2637/1998
Άρθρο 51 Διαχείριση πλεονάζουσας αλιευτικής ικανότητας
Άρθρο 52 Ρυθμίσεις για τη συγχώνευση και λύση Αγροτικών Συνεταιρισμών - Τροποποίηση παρ. 1 άρθρου 29 και παρ. 2 άρθρου 31 ν. 4673/2020
Άρθρο 53 Ορισμοί αγροτικής εκμετάλλευσης και αγροτικής δραστηριότητας - Τροποποίηση παρ. 1 άρθρου 2 ν. 3874/2010
Άρθρο 54 Εκπλήρωση σκοπού παραχώρησης ακινήτου Υπουργείου Αγροτικής Ανάπτυξης και Τροφίμων - Τροποποίηση περ. α) παρ. 6 άρθρου 36 ν. 4061/2012
Άρθρο 55 Δαπάνη για την εκπόνηση, εφαρμογή και αναθεώρηση των διαχειριστικών σχεδίων βόσκησης - Αντικατάσταση άρθρου 5 ν. 4351/2015
ΜΕΡΟΣ Δ’
ΈΝΑΡΞΗ ΙΣΧΥΟΣ
Άρθρο 56 Έναρξη ισχύος
ΜΕΡΟΣ Α’
ΕΝΙΑΙΟ ΡΥΘΜΙΣΤΙΚΟ ΠΛΑΙΣΙΟ ΓΙΑ ΤΗΝ ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΤΟΥ ΕΛΛΗΝΙΚΟΥ ΓΕΩΡΓΙΚΟΥ ΟΡΓΑΝΙΣΜΟΥ - ΔΗΜΗΤΡΑ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1
Σκοπός
Με το παρόν Μέρος επιχειρείται η ενίσχυση της αποδοτικότητας του εποπτευομένου από το Υπουργείο Αγροτικής Ανάπτυξης και Τροφίμων «Ελληνικού Γεωργικού Οργανισμού - ΔΗΜΗΤΡΑ (ΕΛΓΟ - ΔΗΜΗΤΡΑ)», μέσω της θέσπισης ενιαίου ρυθμιστικού πλαισίου για την οργάνωση και λειτουργία του.
Άρθρο 2
Αντικείμενο
Αντικείμενο του παρόντος Μέρους είναι η πρόβλεψη των οργάνων διοίκησης του ΕΛΓΟ - ΔΗΜΗΤΡΑ και του τρόπου λειτουργίας τους, της βασικής οργανωτικής διάρθρωσης και της αποστολής του Οργανισμού, καθώς και η ρύθμιση των δραστηριοτήτων του, λαμβάνοντας υπόψη τη μέχρι τώρα εμπειρία λειτουργίας του.
ΚΕΦΑΛΑΙΟ Β’
ΕΠΩΝΥΜΙΑ - ΦΥΣΗ - ΑΝΤΙΚΕΙΜΕΝΟ ΕΛΓΟ - ΔΗΜΗΤΡΑ
Άρθρο 3
Επωνυμία - Φύση - Έδρα
1. Ο Οργανισμός «ΕΛΛΗΝΙΚΟΣ ΓΕΩΡΓΙΚΟΣ ΟΡΓΑΝΙΣΜΟΣ - ΔΗΜΗΤΡΑ» φέρει τον διακριτικό τίτλο «ΕΛΓΟ - 
ΔΗΜΗΤΡΑ».
2. Η επωνυμία και ο διακριτικός τίτλος αποδίδονται για τις διεθνείς σχέσεις στην αγγλική γλώσσα, ως «HELLENIC AGRICULTURAL ORGANIZATION - DIMITRA» και «ELGO - DIMITRA», αντίστοιχα.
3. Ο ΕΛΓΟ - ΔΗΜΗΤΡΑ είναι νομικό πρόσωπο ιδιωτικού δικαίου, διαθέτει διοικητική και οικονομική αυτοτέλεια, λειτουργεί χάριν του δημοσίου συμφέροντος και εποπτεύεται από τον Υπουργό Αγροτικής Ανάπτυξης και Τροφίμων. Απολαύει δικαστικών απαλλαγών και ατελειών, καθώς και των δικονομικών και ουσιαστικών προνομίων του Δημοσίου, πλην των φορολογικών απαλλαγών και προνομίων.
4. O ΕΛΓΟ - ΔΗΜΗΤΡΑ αποτελεί καθολικό διάδοχο των αρμοδιοτήτων, των περιουσιακών δικαιωμάτων και των νομικών και οικονομικών υποχρεώσεων των τεσσάρων (4) συγχωνευθέντων σε αυτόν εποπτευομένων φορέων του Υπουργείου Αγροτικής Ανάπτυξης και Τροφίμων, ήτοι: α) του Εθνικού Ιδρύματος Αγροτικής Έρευνας, β) του Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης, γ) του Οργανισμού Πιστοποίησης και Επίβλεψης Γεωργικών Προϊόντων και δ) του Ελληνικού Οργανισμού Γάλακτος και Κρέατος.
5. Η έδρα του Οργανισμού βρίσκεται στην Αθήνα.
Άρθρο 4
Σκοπός του ΕΛΓΟ - ΔΗΜΗΤΡΑ
1. Σκοπός του ΕΛΓΟ - ΔΗΜΗΤΡΑ είναι:
α) η παροχή συμβουλευτικής υποστήριξης στο Υπουργείο Αγροτικής Ανάπτυξης και Τροφίμων για τη χάραξη αγροτικής πολιτικής, καθώς και η συμβουλευτική αρωγή των γεωργών,
β) η οργάνωση και λειτουργία της αρχικής και συνεχιζόμενης αγροτικής επαγγελματικής εκπαίδευσης και κατάρτισης για την εκπαίδευση του αγροδιατροφικού δυναμικού,
γ) η διεξαγωγή αγροτικής έρευνας και η προαγωγή της καινοτομίας και τεχνολογικής ανάπτυξης για τη βελτίωση των συνθηκών παραγωγής, μεταποίησης και εμπορίας των αγροτικών προϊόντων, την ανάπτυξη της αγροτικής οικονομίας, τη διασφάλιση της βιωσιμότητας και την αύξηση της παραγωγικότητας, την προστασία του φυσικού περιβάλλοντος και τη βελτίωση των συνθηκών ζωής του γεωργικού δυναμικού,
δ) η διασφάλιση της ποιότητας και της ανταγωνιστικότητας των αγροτικών προϊόντων,
ε) η διεξαγωγή ελέγχων της παραγωγής, της ποιότητας και της διακίνησης αγροτικών προϊόντων, και
στ) η καταγραφή, διατήρηση και αξιοποίηση των εθνικών φυτικών, ζωικών και μικροβιακών γενετικών πόρων, που σχετίζονται με τη γεωργία, τα τρόφιμα και το περιβάλλον, μέσω, ιδίως, της τήρησης Εθνικών Συλλογών και Τράπεζας Γενετικού Υλικού.
2. Στις αρμοδιότητες του ΕΛΓΟ - ΔΗΜΗΤΡΑ περιλαμβάνονται ιδίως:
α) η συμβολή στη διαμόρφωση, παρακολούθηση και επικαιροποίηση της εθνικής στρατηγικής για την αγροτική πολιτική, βάσει των αναγκών των γεωργικών εκμεταλλεύσεων,
β) η διαρκής παρακολούθηση φαινομένων, όπως η κλιματική αλλαγή και οι επισιτιστικές κρίσεις, και των δυνητικών συνεπειών τους στον αγροδιατροφικό τομέα, καθώς και η μέριμνα για την προληπτική δράση και την αντιμετώπισή τους,
γ) o σχεδιασμός, η οργάνωση και η υλοποίηση δράσεων εκπαίδευσης, κατάρτισης και ενημέρωσης,
δ) ο σχεδιασμός ή η ανάληψη και υλοποίηση ερευνητικών προγραμμάτων, αυτοχρηματοδοτούμενων ή συγχρηματοδοτούμενων, στο πλαίσιο των ερευνητικών στόχων του Οργανισμού και η διασύνδεση της αγροτικής έρευνας με φορείς του αγροτικού και κτηνοτροφικού τομέα,
ε) ο έλεγχος και η πιστοποίηση αγροτικών προϊόντων και τροφίμων, ιδίως Προστατευόμενης Ονομασίας Προέλευσης (Π.Ο.Π.), Προστατευόμενης Γεωγραφικής Ένδειξης (Π.Γ.Ε.) και Εγγυημένων Παραδοσιακών Ιδιότυπων Προϊόντων (Ε.Π.Ι.Π.), καθώς και η επίβλεψη της εφαρμογής συστημάτων πιστοποίησης,
στ) η εκπόνηση και έκδοση τυποποιητικών εγγράφων, ιδίως προτύπων, προδιαγραφών, πρωτοκόλλων, οδηγιών και κανονισμών, που αφορούν στη διασφάλιση της ποιότητας, της ταυτότητας ή της προέλευσης αγροτικών προϊόντων και τροφίμων και η συγκριτική αξιολόγηση και αναγνώριση της ισοδυναμίας ευρωπαϊκών ή διεθνών τυποποιητικών εγγράφων, με τα αντίστοιχα που εκπονεί ο Οργανισμός, καθώς και η εκπόνηση, έκδοση και κατοχύρωση σημάτων και κανονισμών χρήσης αυτών, για τη διάκριση αγροτικών προϊόντων, τροφίμων και υπηρεσιών που συμμορφώνονται με τις απαιτήσεις συστημάτων ποιότητας,
ζ) ο έλεγχος της αγοράς, ιδίως για τελικά προϊόντα Π.Ο.Π., Π.Γ.Ε., Ε.Π.Ι.Π., στο εσωτερικό και στο εξωτερικό, σε συνεργασία με τους αρμόδιους φορείς,
η) η επίβλεψη και ο έλεγχος των Οργανισμών Ελέγχου και Πιστοποίησης Βιολογικών Προϊόντων, και
θ) η άσκηση αρμοδιοτήτων που του ανατίθενται, από τον Εσωτερικό Κανονισμό Λειτουργίας του άρθρου 11 ή την κείμενη νομοθεσία.
ΚΕΦΑΛΑΙΟ Γ’
ΔΙΟΙΚΗΣΗ ΕΛΓΟ - ΔΗΜΗΤΡΑ
Άρθρο 5
Όργανα διοίκησης
1. Τα όργανα διοίκησης του ΕΛΓΟ - ΔΗΜΗΤΡΑ είναι:
α) το Διοικητικό Συμβούλιο (Δ.Σ.),
β) ο Πρόεδρος,
γ) ο Α’ Αντιπρόεδρος, και
δ) ο Β’ Αντιπρόεδρος.
2. Οι θέσεις του Προέδρου και των Αντιπροέδρων του Δ.Σ. είναι πλήρους και αποκλειστικής απασχόλησης. Τα μέλη Διδακτικού Ερευνητικού Προσωπικού (Δ.Ε.Π.) των Ανωτάτων Εκπαιδευτικών Ιδρυμάτων (Α.Ε.Ι.) μπορούν να κατέχουν θέση του πρώτου εδαφίου, χωρίς να εμποδίζονται να ασκούν τα καθήκοντά τους σύμφωνα με την περ. δ) της παρ. 8 του άρθρου 160 του ν. 4957/2022 (Α’ 141).
3. Ένα (1) τουλάχιστον όργανο διοίκησης μεταξύ αυτών των περ. β), γ) και δ) της παρ. 1 κατέχει διδακτορικό τίτλο σπουδών της ημεδαπής ή αναγνωρισμένο από αρμόδιο όργανο, αντίστοιχο τίτλο της αλλοδαπής, συναφή με τους ερευνητικούς σκοπούς του ΕΛΓΟ - ΔΗΜΗΤΡΑ ή εν γένει με τον αγροδιατροφικό τομέα και έχει πολύ καλή γνώση μιας ξένης γλώσσας κράτους μέλους της Ευρωπαϊκής Ένωσης και πενταετή τουλάχιστον εμπειρία στον δημόσιο ή ιδιωτικό τομέα. Τα άλλα δύο (2) όργανα διοίκησης, πέραν των λοιπών προσόντων του πρώτου εδαφίου, είναι τουλάχιστον κάτοχοι μεταπτυχιακού τίτλου σπουδών της ημεδαπής ή αναγνωρισμένου αντίστοιχου τίτλου της αλλοδαπής.
4. Ο Πρόεδρος του Δ.Σ. έχει την ευθύνη για τον συντονισμό και την παρακολούθηση των δραστηριοτήτων του Οργανισμού, προΐσταται διοικητικά και πειθαρχικά του προσωπικού, συγκαλεί και διευθύνει τις συνεδριάσεις του Δ.Σ., εκπροσωπεί τον Οργανισμό έναντι παντός τρίτου και ιδίως έναντι διεθνών οργανισμών και ενωσιακών οργάνων, εκπροσωπεί δικαστικά τον Οργανισμό, διορίζοντας και νομιμοποιώντας προς τούτο δικηγόρους ως πληρεξουσίους, υπογράφει συμβάσεις, συμφωνίες και μνημόνια και ασκεί κάθε άλλη αρμοδιότητα που του αναθέτουν ο παρών, ο Εσωτερικός Κανονισμός Λειτουργίας του άρθρου 11 και το Δ.Σ. του ΕΛΓΟ - ΔΗΜΗΤΡΑ.
5. Ο Πρόεδρος και οι δύο Αντιπρόεδροι εποπτεύουν τις Γενικές Διευθύνσεις του άρθρου 9, σύμφωνα με την απόφαση της παρ. 1 του άρθρου 24. Τη Γενική Διεύθυνση Αγροτικής Έρευνας εποπτεύει το όργανο διοίκησης που κατέχει διδακτορικό τίτλο σπουδών. Οι Αντιπρόεδροι είναι πειθαρχικοί προϊστάμενοι των υπαλλήλων των Γενικών Διευθύνσεων τις οποίες εποπτεύουν.
6. Ο Πρόεδρος του Δ.Σ. μπορεί να μεταβιβάζει τις αρμοδιότητές του ή το δικαίωμα υπογραφής στους Αντιπροέδρους και στους Προϊσταμένους των οργανικών μονάδων του ΕΛΓΟ - ΔΗΜΗΤΡΑ, εξαιρουμένων πάντως των αρμοδιοτήτων που σχετίζονται με τη λειτουργία του Δ.Σ. και την άσκηση συνολικής εποπτείας στον Οργανισμό. Οι Αντιπρόεδροι μπορούν να μεταβιβάζουν τις αρμοδιότητές τους ή το δικαίωμα υπογραφής στους Προϊσταμένους των οργανικών μονάδων του ΕΛΓΟ - ΔΗΜΗΤΡΑ, τις οποίες εποπτεύουν.
Άρθρο 6
Διοικητικό Συμβούλιο
1. Το Διοικητικό Συμβούλιο (Δ.Σ.) του ΕΛΓΟ - ΔΗΜΗΤΡΑ είναι επταμελές και αποτελείται από:
α) τον Πρόεδρο,
β) τον Α’ Αντιπρόεδρο,
γ) τον Β’ Αντιπρόεδρο,
δ) έναν (1) εκπρόσωπο του Υπουργείου Αγροτικής Ανάπτυξης και Τροφίμων, με τον αναπληρωτή του,
ε) έναν (1) εκπρόσωπο του Γεωτεχνικού Επιμελητηρίου Ελλάδας (ΓΕΩΤ.Ε.Ε.), με τον αναπληρωτή του, οι οποίοι προτείνονται από το Δ.Σ. του ΓΕΩΤ.Ε.Ε.,
στ) έναν (1) εκπρόσωπο της Εθνικής Ένωσης Αγροτικών Συνεταιρισμών (ΕΘ.Ε.Α.Σ.), με τον αναπληρωτή του, οι οποίοι προτείνονται από το Δ.Σ. της ΕΘ.Ε.Α.Σ.,
ζ) έναν (1) εκπρόσωπο του προσωπικού του Οργανισμού με τον αναπληρωτή του, ο οποίοι εκλέγονται απευθείας από το σύνολο των υπαλλήλων.
2. Ο Πρόεδρος και οι Αντιπρόεδροι του Δ.Σ. επιλέγονται και διορίζονται με απόφαση του Υπουργού Αγροτικής Ανάπτυξης και Τροφίμων, σύμφωνα με τα άρθρα 20 και 21 του ν. 4735/2020 (Α’ 197), η οποία δημοσιεύεται στην Εφημερίδα της Κυβερνήσεως. Τα λοιπά μέλη του Δ.Σ. διορίζονται με απόφαση του Υπουργού Αγροτικής Ανάπτυξης και Τροφίμων, η οποία δημοσιεύεται στην Εφημερίδα της Κυβερνήσεως.
3. Οι εκπρόσωποι των περ. ε) και στ) της παρ. 1, με τους αναπληρωτές τους, αν δεν προταθούν από το ΓΕΩΤ.Ε.Ε. και την ΕΘ.Ε.Α.Σ. μέσα σε δεκαπέντε (15) ημέρες από τη λήψη της σχετικής έγγραφης πρόσκλησης του Υπουργείου Αγροτικής Ανάπτυξης και Τροφίμων, ορίζεται με απόφαση του Υπουργού Αγροτικής Ανάπτυξης και Τροφίμων, πρόσωπο από τον φορέα αυτόν.
4. Αν μέλος του Δ.Σ. απουσιάζει από τις συνεδριάσεις ή κωλύεται για οποιονδήποτε λόγο για διάστημα πέραν των τριών (3) μηνών, εκπίπτει αυτοδικαίως και αντικαθίσταται.
5. Η θητεία των μελών του Δ.Σ. είναι τριετής, με δυνατότητα ανανέωσης άπαξ για ίσο χρονικό διάστημα. Δεν είναι δυνατός ο ορισμός ως μέλους του Δ.Σ., υπό οποιαδήποτε ιδιότητα, προσώπου που έχει υπάρξει μέλος αυτού για χρονικό διάστημα τουλάχιστον έξι (6) ετών.
6. Για τη λήξη της θητείας του Προέδρου και των Αντιπροέδρων του ΕΛΓΟ - ΔΗΜΗΤΡΑ εφαρμόζεται το άρθρο 22 του ν. 4735/2020. Αν η θητεία των λοιπών μελών του Δ.Σ. λήξει, αυτά εξακολουθούν να ασκούν τα καθήκοντά τους έως την αντικατάστασή τους, λαμβάνοντας τις αποδοχές ή τις αποζημιώσεις που προβλέπονται για την άσκηση των καθηκόντων τους. Σε περίπτωση αποχώρησης ενός εκ των λοιπών μελών του Δ.Σ., το μέλος αντικαθίσταται για το υπόλοιπο της θητείας του, με απόφαση του Υπουργού Αγροτικής Ανάπτυξης και Τροφίμων.
7. Εισηγητής για τα θέματα που συζητούνται στο Δ.Σ. είναι ο Πρόεδρος. Εισηγητές μπορούν να είναι και οι Αντιπρόεδροι, έκαστος για ζητήματα της αρμοδιότητάς του, μέλη του Δ.Σ., καθώς και στελέχη του ΕΛΓΟ - ΔΗΜΗΤΡΑ, εφόσον έχουν εξουσιοδοτηθεί από τον Πρόεδρο.
8. Χρέη Γραμματέα του Δ.Σ. εκτελεί υπάλληλος του Οργανισμού, κάτοχος πτυχίου ανώτατης εκπαίδευσης, ο οποίος ορίζεται από τον Πρόεδρο του Δ.Σ., με τον αναπληρωτή του.
9. Στις συνεδριάσεις του Δ.Σ. μπορούν να συμμετέχουν, χωρίς δικαίωμα ψήφου, νομικοί σύμβουλοι του Οργανισμού και οι Προϊστάμενοι των Γενικών Διευθύνσεων, καθώς και άλλα πρόσωπα, μετά από πρόσκληση του Προέδρου. Τα πρόσωπα αυτά αποχωρούν μετά την ολοκλήρωση της συζήτησης, για την οποία έχουν προσκληθεί, και σε κάθε περίπτωση πριν από την έναρξη της διαδικασίας λήψης αποφάσεων.
10. Το Δ.Σ. συγκαλείται με έγγραφη πρόσκληση του Προέδρου τακτικά μια (1) φορά τον μήνα και εκτάκτως, όταν κριθεί απαραίτητο από τον Πρόεδρο ή όταν ζητηθεί εγγράφως από τουλάχιστον τέσσερα (4) μέλη του. Στην πρόσκληση αναγράφονται τα θέματα της ημερήσιας διάταξης. Η πρόσκληση κοινοποιείται, με τα απαραίτητα συνοδευτικά έγγραφα, τουλάχιστον δύο (2) ημέρες πριν από τη συνεδρίαση. Η ως άνω κοινοποίηση δύναται να πραγματοποιείται και με ηλεκτρονικά μέσα.
11. Το Δ.Σ. έχει απαρτία, όταν είναι παρόντα τουλάχιστον τέσσερα (4) μέλη, στα οποία συμπεριλαμβάνονται ο Πρόεδρος ή ο κατά περίπτωση νόμιμος αναπληρωτής του, σύμφωνα με την απόφαση της παρ. 1 του άρθρου 24. Σε περίπτωση απουσίας μελών του Δ.Σ., τα οποία προσκλήθηκαν νομίμως να παραστούν σε συνεδρίασή του, η συνεδρίαση του οργάνου θεωρείται νόμιμη, αν τα υπόλοιπα μέλη σχηματίζουν απαρτία.
12. Οι αποφάσεις του Δ.Σ. λαμβάνονται με απόλυτη πλειοψηφία των παρόντων. Σε περίπτωση ισοψηφίας υπερισχύει η ψήφος του Προέδρου.
13. Ο Πρόεδρος του Δ.Σ. δύναται να αποφασίζει και για θέματα που ανήκουν στην αρμοδιότητα του Δ.Σ., αν δημιουργείται προφανής κίνδυνος ή απειλείται ζημία των συμφερόντων του ΕΛΓΟ - ΔΗΜΗΤΡΑ ή των σκοπών δημοσίου συμφέροντος που επιδιώκει, από την αναβολή λήψης απόφασης, υποβάλλοντας προς έγκριση τη σχετική απόφασή του, στην επόμενη συνεδρίαση του Δ.Σ..
14. Η συνεδρίαση του Δ.Σ. και η συμμετοχή των μελών του σε αυτή μπορούν να πραγματοποιούνται με τη χρήση ηλεκτρονικών μέσων (τηλεδιάσκεψη), εφόσον προταθεί από τον Πρόεδρο και συναινούν σε αυτό τουλάχιστον τέσσερα (4) μέλη του Δ.Σ.. Επί θεμάτων με κατεπείγοντα χαρακτήρα, για τα οποία είναι αναγκαία η άμεση λήψη απόφασης και πιθανολογείται κίνδυνος εκ της αναβολής, είναι δυνατόν, ύστερα από απόφαση του Προέδρου, οι σχετικές διαδικασίες να λαμβάνουν χώρα δια περιφοράς, με τη συμμετοχή τουλάχιστον τεσσάρων (4) μελών του Δ.Σ.. Οι αποφάσεις που λαμβάνονται διά περιφοράς, ανακοινώνονται από τον Πρόεδρο του Δ.Σ. στην πρώτη, μετά τη λήψη της απόφασης, τακτική συνεδρίαση.
15. Τα πρακτικά του Δ.Σ. υπογράφονται από τον Πρόεδρο και τον Γραμματέα, αφού προηγουμένως επικυρωθούν από το Δ.Σ..
16. Για κάθε άλλο ζήτημα σχετικό με τις συνεδριάσεις του Δ.Σ. και τη λήψη των αποφάσεών του εφαρμόζεται ο Κώδικας Διοικητικής Διαδικασίας (ν. 2690/1999, Α’ 45).
Άρθρο 7
Αρμοδιότητες Διοικητικού Συμβουλίου
1. Το Διοικητικό Συμβούλιο (Δ.Σ.) του ΕΛΓΟ - ΔΗΜΗΤΡΑ έχει τεκμήριο αρμοδιότητας για ζητήματα οργάνωσης και λειτουργίας του Οργανισμού, για τα οποία δεν είναι αρμόδιο άλλο όργανο.
2. Το Δ.Σ. δύναται να μεταβιβάζει αρμοδιότητες στον Πρόεδρο του Δ.Σ., στους Αντιπροέδρους και στους Προϊσταμένους οργανικών μονάδων του ΕΛΓΟ - ΔΗΜΗΤΡΑ, για ζητήματα αρμοδιότητάς τους με τεχνικό ή λεπτομερειακό χαρακτήρα. Ο Πρόεδρος και οι Αντιπρόεδροι δεν έχουν δικαίωμα ψήφου σε αποφάσεις του Δ.Σ. για θέματα μεταβίβασης αρμοδιοτήτων του Δ.Σ. σε αυτούς.
3. Το Δ.Σ. του ΕΛΓΟ - ΔΗΜΗΤΡΑ ασκεί, ιδίως, τις κάτωθι αρμοδιότητες:
α) χαράσσει τη συνολική στρατηγική και πολιτική, συντονίζει, εποπτεύει και ελέγχει το έργο του Οργανισμού,
β) εγκρίνει και υποβάλλει στο Υπουργείο Αγροτικής Ανάπτυξης και Τροφίμων τετραετές Στρατηγικό και Επιχειρησιακό Σχέδιο, λαμβάνοντας υπόψη τις κατευθύνσεις και πολιτικές του Υπουργείου,
γ) υποβάλλει στο Υπουργείο Αγροτικής Ανάπτυξης και Τροφίμων γνωμοδοτήσεις, εισηγήσεις και προτάσεις που αφορούν στη χάραξη της αγροτικής πολιτικής, καθώς και προτάσεις νομοθετικών ή κανονιστικών μέτρων για την επίτευξη των σκοπών του και τη βελτίωση της λειτουργίας του,
δ) υποβάλλει πρόταση στον Υπουργό Αγροτικής Ανάπτυξης και Τροφίμων για τον Εσωτερικό Κανονισμό Λειτουργίας του άρθρου 11,
ε) ασκεί κάθε οικονομική και διαχειριστική πράξη, όπως αγορά, πώληση, εκμίσθωση και μίσθωση, διαχειρίζεται την περιουσία και τους πόρους του ΕΛΓΟ - ΔΗΜΗΤΡΑ, αποφασίζει για κάθε είδους δαπάνες, ιδίως για τη σύναψη δανείων, την αποδοχή επιχορηγήσεων, χρηματοδοτήσεων, δωρεών και εισφορών τρίτων, τη σύναψη συμβάσεων παροχής υπηρεσιών, κατάρτισης μελετών, έργων και προμηθειών με τρίτους για θέματα που άπτονται της λειτουργίας του,
στ) αποφασίζει για τη σύναψη συμφωνιών με δημόσιους φορείς, διεθνείς οργανισμούς και ενωσιακά όργανα, νομικά πρόσωπα ιδιωτικού δικαίου, καθώς και ιδιώτες,
ζ) εγκρίνει τον ετήσιο προϋπολογισμό, ισολογισμό και απολογισμό και προβαίνει στις σχετικές τροποποιήσεις του προϋπολογισμού, κατά τη διάρκεια της τρέχουσας χρήσης του,
η) εγκρίνει την κατανομή του ετήσιου προϋπολογισμού στις οργανικές του μονάδες,
θ) εγκρίνει τους όρους και τη διαδικασία χορήγησης ταμειακών διαχειριστικών διευκολύνσεων, προκαταβολών και επιστροφής αυτών,
ι) μεριμνά για την πλήρωση των κενών οργανικών θέσεων του προσωπικού και των δικηγόρων του, σύμφωνα με τον Εσωτερικό Κανονισμό Λειτουργίας του άρθρου 11,
ια) παρέχει πληρεξουσιότητα για την ανάθεση χειρισμού νομικών υποθέσεων του ΕΛΓΟ - ΔΗΜΗΤΡΑ σε εξωτερικούς δικηγόρους, κατόπιν εισήγησης της νομικής υπηρεσίας,
ιβ) καταρτίζει στο πρώτο τρίμηνο κάθε έτους την ετήσια έκθεση πεπραγμένων του ΕΛΓΟ - ΔΗΜΗΤΡΑ για το προηγούμενο έτος, σε συνεργασία με τις Γενικές Διευθύνσεις του Οργανισμού, και την υποβάλλει στον Υπουργό Αγροτικής Ανάπτυξης και Τροφίμων,
ιγ) αποφασίζει για θέματα της αρμοδιότητάς του, που παραπέμπονται από τον Υπουργό Αγροτικής Ανάπτυξης και Τροφίμων ή εισάγονται από τον Πρόεδρο ή τους Αντιπροέδρους του.
4. Οι αποφάσεις του Δ.Σ. για την αγορά ή πώληση ακινήτου και τη σύναψη δανείου της περ. ε) της παρ. 3 εγκρίνονται από τον Υπουργό Αγροτικής Ανάπτυξης και Τροφίμων.
Άρθρο 8
Υποχρεώσεις μελών Διοικητικού Συμβουλίου
1. Τα μέλη του Διοικητικού Συμβουλίου (Δ.Σ.) και κάθε πρόσωπο στο οποίο έχουν ανατεθεί αρμοδιότητές του δεν επιδιώκουν την ικανοποίηση συμφερόντων που αντίκεινται στα συμφέροντα του Οργανισμού.
2. Τα μέλη του Δ.Σ. και κάθε πρόσωπο στο οποίο έχουν ανατεθεί αρμοδιότητές του, κατά την άσκηση των καθηκόντων τους απέχουν δηλώνοντας κώλυμα, εφόσον συντρέχει περίπτωση σύγκρουσης συμφερόντων. Σύγκρουση συμφερόντων συνιστά οποιαδήποτε κατάσταση κατά την οποία αντικειμενικά επηρεάζεται η αμερόληπτη εκτέλεση των καθηκόντων, ιδίως αν προκύπτει: α) όφελος, οικονομικό ή μη, για τα ίδια τα μέλη, τους συζύγους ή τους συμβιούντες, κατά το άρθρο 1 του ν. 4356/2015 (Α’ 181), τους συγγενείς εξ αίματος ή εξ αγχιστείας, σε ευθεία γραμμή απεριορίστως, εκ πλαγίου έως και δευτέρου βαθμού, καθώς και για πρόσωπα, φυσικά ή νομικά, με τα οποία έχουν ιδιαίτερο δεσμό ή ιδιάζουσα σχέση, και β) βλάβη, οικονομική ή μη, για πρόσωπα, φυσικά ή νομικά, με τα οποία υπάρχει ιδιαίτερη εχθρότητα. Τα μέλη του Δ.Σ. του ΕΛΓΟ - ΔΗΜΗΤΡΑ και κάθε πρόσωπο στο οποίο έχουν ανατεθεί αρμοδιότητες του Δ.Σ., αποκαλύπτουν έγκαιρα και επαρκώς στα υπόλοιπα μέλη τη σύγκρουση ιδίων συμφερόντων με αυτά του Οργανισμού. Οι διαδικαστικές υποχρεώσεις για την αποφυγή σύγκρουσης συμφερόντων, του άρθρου 72 του ν. 4622/2019 (Α’ 133), των μελών του Δ.Σ., καθώς και άλλων προσώπων που ασκούν αρμοδιότητες του Δ.Σ., δύνανται να εξειδικεύονται με απόφαση του Δ.Σ., κατόπιν γνώμης της Μονάδας Εσωτερικού Ελέγχου, εντός ενός (1) έτους, από την έναρξη της ισχύος του παρόντος.
3. Τα μέλη του Δ.Σ. του ΕΛΓΟ - ΔΗΜΗΤΡΑ και κάθε πρόσωπο που του έχουν ανατεθεί αρμοδιότητες του Δ.Σ., ασκούν τα καθήκοντά τους με ακεραιότητα, αμεροληψία και διαφάνεια.
4. Τα μέλη του Δ.Σ. του ΕΛΓΟ - ΔΗΜΗΤΡΑ εκπίπτουν με απόφαση του Υπουργού Αγροτικής Ανάπτυξης και Τροφίμων, εάν προβούν σε πράξεις ή αποκτήσουν ιδιότητα που δεν συμβιβάζεται με τα καθήκοντα μέλους του Δ.Σ..
ΚΕΦΑΛΑΙΟ Δ’
ΒΑΣΙΚΗ ΟΡΓΑΝΩΤΙΚΗ ΔΙΑΡΘΡΩΣΗ
ΤΟΥ ΕΛΓΟ - ΔΗΜΗΤΡΑ
Άρθρο 9
Βασική οργανωτική διάρθρωση του ΕΛΓΟ - ΔΗΜΗΤΡΑ
1. Ο ΕΛΓΟ - ΔΗΜΗΤΡΑ διαρθρώνεται στις εξής Γενικές Διευθύνσεις:
α) Γενική Διεύθυνση Στρατηγικών Συμβουλών και Αγροτικής Ανάπτυξης,
β) Γενική Διεύθυνση Αγροτικής Έρευνας,
γ) Γενική Διεύθυνση Μεταφοράς Γνώσης,
δ) Γενική Διεύθυνση Διασφάλισης Ποιότητας και Ανταγωνιστικότητας Αγροτικών Προϊόντων,
ε) Γενική Διεύθυνση Διοικητικού - Οικονομικού.
2. Στον ΕΛΓΟ - ΔΗΜΗΤΡΑ λειτουργούν οι εξής αυτοτελείς οργανικές μονάδες:
α) Αυτοτελής Νομική Υπηρεσία, η οποία υπάγεται στο Διοικητικό Συμβούλιο (Δ.Σ.) του Οργανισμού.
β) Μονάδα Εσωτερικού Ελέγχου, η οποία υπάγεται στο Δ.Σ. του Οργανισμού, για την οργάνωση, τη λειτουργία και τις αρμοδιότητες της οποίας εφαρμόζεται ο ν. 4795/2021 (Α’ 62).
γ) Αυτοτελές Γραφείο Υπεύθυνου Προστασίας Προσωπικών Δεδομένων, το οποίο λειτουργεί σύμφωνα με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 για τον Γενικό Κανονισμό Προστασίας Δεδομένων (L 119) και τον ν. 4624/2019 (Α’ 137).
δ) Αυτοτελές Γραφείο Συμβούλου Ακεραιότητας, το οποίο συστήνεται με την απόφαση της παρ. 1 του άρθρου 80 του ν. 4795/2021, υπάγεται στο Δ.Σ. του Οργανισμού και λειτουργεί σύμφωνα με τον ν. 4795/2021.
ε) Υπηρεσία Διεθνών και Δημοσίων Σχέσεων, η οποία υπάγεται στον Πρόεδρο του Δ.Σ..
3. Στον ΕΛΓΟ - ΔΗΜΗΤΡΑ λειτουργεί Συμβούλιο Εμπειρογνωμόνων, το οποίο αποτελεί συμβουλευτικό όργανο του Δ.Σ. για ζητήματα αρμοδιότητας του ΕΛΓΟ - ΔΗΜΗΤΡΑ, καθώς και της Επιτροπής Αγροτικής Έρευνας του άρθρου 13.
4. Η ανωτέρω διάρθρωση, οι αρμοδιότητες και η ονομασία των Γενικών Διευθύνσεων, καθώς και των αυτοτελών οργανικών μονάδων, δύνανται να τροποποιούνται με τον Εσωτερικό Κανονισμό Λειτουργίας του άρθρου 11.
Άρθρο 10
Συμβούλιο Εμπειρογνωμόνων ΕΛΓΟ - ΔΗΜΗΤΡΑ
1. Στον ΕΛΓΟ - ΔΗΜΗΤΡΑ λειτουργεί επταμελές Συμβούλιο Εμπειρογνωμόνων, το οποίο αποτελείται από:
α) πέντε (5) επιστήμονες εγνωσμένου κύρους, με ειδικότητα σχετική με το αντικείμενο του Οργανισμού, οι οποίοι μπορεί να είναι μέλη Διδακτικού Ερευνητικού Προσωπικού, Ανώτατου Εκπαιδευτικού Ιδρύματος ή ερευνητές Α’ βαθμίδας, που υπηρετούν στα ερευνητικά κέντρα, ινστιτούτα και τους τεχνολογικούς φορείς του άρθρου 13Α του ν. 4310/2014 (Α’ 258) ή του εξωτερικού, εν ενεργεία ή μη, που ορίζονται με απόφαση του Υπουργού Αγροτικής Ανάπτυξης και Τροφίμων,
β) έναν (1) εκπρόσωπο εγκεκριμένης Διεπαγγελματικής Οργάνωσης που σχετίζεται με αντικείμενο στο οποίο δραστηριοποιείται ο ΕΛΓΟ - ΔΗΜΗΤΡΑ,
γ) έναν (1) εκπρόσωπο επαγγελματικών οργανώσεων ή επιχείρησης που δραστηριοποιείται στον αγροδιατροφικό τομέα.
2. Τα μέλη του Συμβουλίου Εμπειρογνωμόνων ορίζονται με απόφαση του Υπουργού Αγροτικής Ανάπτυξης και Τροφίμων, η οποία δημοσιεύεται στην Εφημερίδα της Κυβερνήσεως μετά από εισήγηση του Διοικητικού Συμβουλίου (Δ.Σ.) του ΕΛΓΟ - ΔΗΜΗΤΡΑ. Με την ίδια απόφαση ορίζεται και ο Πρόεδρος του Συμβουλίου Εμπειρογνωμόνων. Η ιδιότητα των μελών του Συμβουλίου Εμπειρογνωμόνων της περ. α) της παρ. 1 είναι ασυμβίβαστη με οποιαδήποτε σχέση εργασίας με τον ΕΛΓΟ - ΔΗΜΗΤΡΑ.
3. Η θητεία των μελών του Συμβουλίου Εμπειρογνωμόνων είναι τριετής, με δυνατότητα ανανέωσης, ενώ εκπίπτουν της θέσης τους με απόφαση του Υπουργού Αγροτικής Ανάπτυξης και Τροφίμων, εάν προβούν σε πράξεις ή αποκτήσουν ιδιότητα που δεν συμβιβάζεται με τα καθήκοντα μέλους του Συμβουλίου Εμπειρογνωμόνων.
4. Τα θέματα στο Συμβούλιο Εμπειρογνωμόνων μπορεί να εισηγείται ο Πρόεδρος ή οι Αντιπρόεδροι του Δ.Σ. του ΕΛΓΟ - ΔΗΜΗΤΡΑ, μετά από πρόταση του κατά περίπτωση αρμόδιου Γενικού Διευθυντή. Τα ανωτέρω όργανα διοίκησης και όποιος άλλος προσκληθεί από τον Πρόεδρο του Συμβουλίου Εμπειρογνωμόνων δύνανται να μετέχουν στις συνεδριάσεις του χωρίς δικαίωμα ψήφου. Οι συνεδριάσεις του Συμβουλίου Εμπειρογνωμόνων και η συμμετοχή των μελών του σε αυτές μπορεί να πραγματοποιούνται με τη χρήση ηλεκτρονικών μέσων (τηλεδιάσκεψη).
5. Χρέη γραμματέα του Συμβουλίου Εμπειρογνωμόνων ασκεί υπάλληλος κατηγορίας Πανεπιστημιακής ή Τεχνολογικής Εκπαίδευσης του Οργανισμού, που ορίζεται με τον αναπληρωτή του από τον Πρόεδρο του Δ.Σ. του Οργανισμού.
6. Για κάθε ζήτημα σχετικά με τις συνεδριάσεις και τη λήψη αποφάσεων από το Συμβούλιο Εμπειρογνωμόνων εφαρμόζεται ο Κώδικας Διοικητικής Διαδικασίας (ν. 2690/1999, Α’ 45), εκτός αν ορίζεται ειδικότερα στον Εσωτερικό Κανονισμό Λειτουργίας του άρθρου 11 του παρόντος. Ζητήματα σχετικά με την οργάνωση και λειτουργία του Συμβουλίου Εμπειρογνωμόνων ρυθμίζονται με απόφαση του Δ.Σ. του Οργανισμού.
7. Το Συμβούλιο Εμπειρογνωμόνων έχει συμβουλευτικές, γνωμοδοτικές και εισηγητικές αρμοδιότητες επί θεμάτων που σχετίζονται με την άσκηση των αρμοδιοτήτων των Γενικών Διευθύνσεων του ΕΛΓΟ - ΔΗΜΗΤΡΑ. Το Συμβούλιο Εμπειρογνωμόνων ασκεί τις συμβουλευτικές και εισηγητικές του αρμοδιότητες, είτε με δική του πρωτοβουλία είτε εφόσον του ζητηθεί. Ειδικότερα, στις αρμοδιότητές του, περιλαμβάνονται:
α) η συμβουλευτική υποστήριξη του Δ.Σ. και της Επιτροπής Αγροτικής Έρευνας του ΕΛΓΟ - ΔΗΜΗΤΡΑ για την άσκηση των αρμοδιοτήτων τους,
β) η παρακολούθηση των ερευνητικών, αναπτυξιακών και εκπαιδευτικών προγραμμάτων του ΕΛΓΟ - ΔΗΜΗΤΡΑ,
γ) η διαμόρφωση προτάσεων για τον στρατηγικό σχεδιασμό του Οργανισμού,
δ) η υποβολή εισηγήσεων στον ΕΛΓΟ - ΔΗΜΗΤΡΑ για την υιοθέτηση των βέλτιστων πρακτικών άσκησης των ελεγκτικών του καθηκόντων,
ε) η εισήγηση στον ΕΛΓΟ - ΔΗΜΗΤΡΑ ζητημάτων διασφάλισης ποιότητας και ανταγωνιστικότητας των αγροτικών προϊόντων και τροφίμων,
στ) η υποστήριξη του ΕΛΓΟ - ΔΗΜΗΤΡΑ στην εκτέλεση και αποτίμηση του έργου του,
ζ) η συμμετοχή στη διαδικασία αξιολόγησης των Ινστιτούτων Αγροτικής Έρευνας του άρθρου 14, με τη σύνθεση που προβλέπεται στο ως άνω άρθρο,
η) η υποβολή προτάσεων στα όργανα διοίκησης του Οργανισμού για θέματα συνεργειών για την προώθηση της έρευνας, καινοτομίας και των νέων τεχνολογιών στον αγροδιατροφικό τομέα, στο πλαίσιο των προτεραιοτήτων της Κοινής Αγροτικής Πολιτικής,
θ) οποιαδήποτε άλλη αρμοδιότητα του ανατίθεται από τον Υπουργό Αγροτικής Ανάπτυξης και Τροφίμων ή από το Δ.Σ. ή από τον Εσωτερικό Κανονισμό Λειτουργίας του άρθρου 11.
Άρθρο 11
Εσωτερικός Κανονισμός Λειτουργίας
1. Με τον Εσωτερικό Κανονισμό Λειτουργίας καθορίζονται:
α) οι αρμοδιότητες του ΕΛΓΟ - ΔΗΜΗΤΡΑ και των οργάνων διοίκησής του, η οργάνωση, διάρθρωση, στελέχωση, η σχέση των οργανικών μονάδων μεταξύ τους και με τη διοίκηση του Οργανισμού, η λειτουργία και οι αρμοδιότητές τους, η έδρα τους, καθώς και κάθε αναγκαία λεπτομέρεια,
β) η διαδικασία αξιολόγησης των Γενικών Διευθύνσεων και των λοιπών οργανικών μονάδων του Οργανισμού, με την επιφύλαξη της διαδικασίας αξιολόγησης των Ινστιτούτων Αγροτικής Έρευνας, του άρθρου 14,
γ) η διαδικασία ορισμού και αξιολόγησης των προϊσταμένων και των αναπληρωτών τους, στις οργανικές μονάδες του Οργανισμού,
δ) το σύνολο η κατανομή και η ανακατανομή των οργανικών θέσεων του Οργανισμού, ανά κατηγορία και ειδικότητα,
ε) τα τυπικά και ουσιαστικά προσόντα των υποψηφίων για τον διορισμό τους και η διαδικασία πρόσληψης,
στ) τα καθήκοντα, η ευθύνη, τα δικαιώματα και η διαδικασία αξιολόγησης του προσωπικού,
ζ) ο χρόνος εργασίας και οι άδειες του προσωπικού,
η) η διαδικασία μετάθεσης, απόσπασης και μετακίνησης του προσωπικού και η υπηρεσιακή του εξέλιξη, και ο τρόπος αξιολόγησης του προσωπικού,
θ) η πειθαρχική δικαιοδοσία και διαδικασία, τα πειθαρχικά αδικήματα και οι ποινές, η λύση της υπαλληλικής σχέσης, καθώς και κάθε άλλο σχετικό θέμα με την υπηρεσιακή κατάσταση του προσωπικού του Οργανισμού.
3. Με τον Εσωτερικό Κανονισμό Λειτουργίας είναι δυνατή η μεταφορά, συγχώνευση, αναδιάρθρωση ή κατάργηση οργανικών μονάδων του ΕΛΓΟ - ΔΗΜΗΤΡΑ.
4. Κατά την κατάρτιση του Εσωτερικού Κανονισμού Λειτουργίας, το Δ.Σ. του ΕΛΓΟ - ΔΗΜΗΤΡΑ, λαμβάνει μέριμνα ώστε συγκεκριμένες αρμοδιότητες του Οργανισμού να ασκούνται από οργανικές μονάδες που εδρεύουν στην περιφέρεια.
5. Για την κατάρτιση του Εσωτερικού Κανονισμού Λειτουργίας το Δ.Σ. λαμβάνει υπόψη τη γνώμη των φορέων εκπροσώπησης των εργαζομένων του Οργανισμού που διατυπώνεται σε ειδική προς τούτο συνεδρίασή του.
ΚΕΦΑΛΑΙΟ Ε’
ΔΙΑΤΑΞΕΙΣ ΣΧΕΤΙΚΕΣ ΜΕ ΤΗΝ ΕΡΕΥΝΗΤΙΚΗ 
ΚΑΙ ΕΛΕΓΚΤΙΚΗ ΔΡΑΣΤΗΡΙΟΤΗΤΑ 
ΤΟΥ ΕΛΓΟ - ΔΗΜΗΤΡΑ
Άρθρο 12
Ερευνητική δραστηριότητα ΕΛΓΟ - ΔΗΜΗΤΡΑ
1. Για την άσκηση των ερευνητικών αρμοδιοτήτων του, ο ΕΛΓΟ - ΔΗΜΗΤΡΑ αποτελείται από οργανικές μονάδες που λειτουργούν ως Ινστιτούτα Αγροτικής Έρευνας, των οποίων το αντικείμενο και ο αριθμός καθορίζονται με τον Εσωτερικό Κανονισμό Λειτουργίας του άρθρου 11 και ανταποκρίνονται στις σύγχρονες ανάγκες του γεωργικού τομέα.
2. Τα Ινστιτούτα Αγροτικής Έρευνας του ΕΛΓΟ - ΔΗΜΗΤΡΑ υλοποιούν τους ερευνητικούς στόχους του Οργανισμού, αποτελούν Ερευνητικά Ινστιτούτα κατά το άρθρο 13Α του ν. 4310/2014 (Α’ 258) και διέπονται από τον ανωτέρω νόμο, ως προς:
α) τη διαδικασία και τις προϋποθέσεις πρόσληψης και εξέλιξης του ερευνητικού προσωπικού, των Ειδικών Λειτουργικών Επιστημόνων και του λοιπού συνεργαζόμενου ερευνητικού ή επιστημονικού προσωπικού, καθώς και τα δικαιώματα και τις υποχρεώσεις του προσωπικού αυτού,
β) τους Διευθυντές, καθώς και τα Επιστημονικά Συμβούλια. Τα προσόντα και η διαδικασία επιλογής του Διευθυντή Ερευνητικού Κέντρου ισχύουν και για τον Προϊστάμενο της Γενικής Διεύθυνσης Αγροτικής Έρευνας,
γ) την ανάληψη και διαχείριση των ερευνητικών, αναπτυξιακών και λοιπών προγραμμάτων και έργων,
δ) την αξιοποίηση της περιουσίας του ΕΛΓΟ - ΔΗΜΗΤΡΑ, σύμφωνα με το άρθρο 21 του ν. 4310/2014,
ε) τη χορήγηση υποτροφιών, βραβείων και αδειών,
στ) τη σύνδεση ερευνητικών οργανισμών για την άσκηση μη οικονομικών δραστηριοτήτων και τη δυνατότητα κινητικότητας των ερευνητών του ΕΛΓΟ - ΔΗΜΗΤΡΑ.
3. Ως προς την ανάληψη και τη διαχείριση των ερευνητικών προγραμμάτων του ΕΛΓΟ - ΔΗΜΗΤΡΑ από τη Γενική Διεύθυνση Αγροτικής Έρευνας και τα Ινστιτούτα Αγροτικής Έρευνας εφαρμόζεται, κατά την παρ. 8 του άρθρου 473 του ν. 4957/2022 (Α’ 141), το Κεφάλαιο ΚΖ’ αυτού, πλην του άρθρου 257.
Άρθρο 13
Επιτροπή Αγροτικής Έρευνας
1. Στη Γενική Διεύθυνση Αγροτικής Έρευνας λειτουργεί επταμελής Επιτροπή Αγροτικής Έρευνας, η οποία αποτελείται από:
α) το όργανο διοίκησης που ασκεί την εποπτεία της Γενικής Διεύθυνσης Αγροτικής Έρευνας του ΕΛΓΟ -ΔΗΜΗΤΡΑ, ως Πρόεδρο της Επιτροπής,
β) τον Προϊστάμενο της Γενικής Διεύθυνσης Αγροτικής Έρευνας,
γ) τρεις (3) από τους Διευθυντές των Ινστιτούτων του ΕΛΓΟ - ΔΗΜΗΤΡΑ, οι οποίοι ορίζονται με απόφαση του Υπουργού Αγροτικής Ανάπτυξης και Τροφίμων, μαζί με τους αναπληρωτές τους, οι οποίοι είναι, επίσης, Διευθυντές των Ινστιτούτων του ΕΛΓΟ - ΔΗΜΗΤΡΑ,
δ) έναν (1) εκπρόσωπο του ερευνητικού προσωπικού ή Ειδικό Λειτουργικό Επιστήμονα (ΕΛΕ) Α’ ή Β’, βαθμίδας της Γενικής Διεύθυνσης Αγροτικής Έρευνας, με τον αναπληρωτή του, οι οποίοι εκλέγονται απευθείας από το σύνολο των ερευνητών και ΕΛΕ της ως άνω Γενικής Διεύθυνσης,
ε) τον εκπρόσωπο του Υπουργείου Αγροτικής Ανάπτυξης και Τροφίμων που συμμετέχει στο Δ.Σ. του ΕΛΓΟ - ΔΗΜΗΤΡΑ, ο οποίος ορίζεται από τον Υπουργό Αγροτικής Ανάπτυξης και Τροφίμων.
2. Η Επιτροπή Αγροτικής Έρευνας αποτελεί το κεντρικό όργανο για την εφαρμογή των ερευνητικών στόχων του ΕΛΓΟ - ΔΗΜΗΤΡΑ, με αποφασιστικές αρμοδιότητες για την εφαρμογή του ν. 4310/2014 (Α’ 258) και του ν. 4957/2022 (Α’ 141), σύμφωνα με το άρθρο 12 του παρόντος.
3. Στην Επιτροπή Αγροτικής Έρευνας δεν ανατίθενται αρμοδιότητες που άπτονται της χάραξης της ερευνητικής στρατηγικής και πολιτικής του Οργανισμού. Στην αποκλειστική αρμοδιότητα του Δ.Σ. παραμένουν ιδίως:
α) η έγκριση, ανά τετραετία και σε κάθε περίπτωση εντός του πρώτου τριμήνου από την ανάληψη της θητείας κάθε Δ.Σ., των ερευνητικών στόχων του Οργανισμού, στη βάση των αναγκών του αγροτικού τομέα, κατόπιν εισήγησης της Επιτροπής Αγροτικής Έρευνας,
β) η αξιοποίηση της περιουσίας του ΕΛΓΟ - ΔΗΜΗΤΡΑ, σύμφωνα με το άρθρο 21 του ν. 4310/2014, καθώς και η αξιοποίηση των ερευνητικών αποτελεσμάτων και κάθε άλλου έργου διανοητικής ιδιοκτησίας του που παράγονται στο πλαίσιο της ερευνητικής δραστηριότητάς του Οργανισμού στην Ελλάδα ή το εξωτερικό, λαμβανομένων υπόψη των σχετικών εισηγήσεων των αρμοδίων οργάνων ή οργανικών μονάδων,
γ) η κατάρτιση και έγκριση του Οδηγού Χρηματοδότησης και Διαχείρισης των ερευνητικών έργων, κατά το άρθρο 259 του ν. 4957/2022, ο οποίος καταρτίζεται, λαμβανομένης υπόψη σχετικής εισήγησης της Επιτροπής Αγροτικής Έρευνας,
δ) η κατάρτιση του Εσωτερικού Κανονισμού Λειτουργίας του άρθρου 11, κατά το σκέλος της οργάνωσης της Γενικής Διεύθυνσης Αγροτικής Έρευνας, καθώς και η κατάρτιση της απόφασης της περ. β) της παρ. 4 του άρθρου 24, κατόπιν εισήγησης της Επιτροπής Αγροτικής Έρευνας.
4. Η Επιτροπή Αγροτικής Έρευνας συνεργάζεται με το Δ.Σ. του Οργανισμού για την άσκηση των αρμοδιοτήτων της. Το όργανο διοίκησης που προεδρεύει της Επιτροπής ενημερώνει το Δ.Σ. για τις μηνιαίες αποφάσεις και δράσεις της Επιτροπής. Ο Υπουργός Αγροτικής Ανάπτυξης και Τροφίμων ή το Δ.Σ. μπορεί να απευθύνεται στην Επιτροπή Αγροτικής Έρευνας, ώστε να εξασφαλίσει την επιδίωξη των στρατηγικών, αναπτυξιακών, ερευνητικών και λοιπών στόχων του ΕΛΓΟ - ΔΗΜΗΤΡΑ, με ενιαίο και ομοιόμορφο τρόπο.
5. Αν η Επιτροπή Αγροτικής Έρευνας ασκεί τις αρμοδιότητές της με τρόπο που δεν συμβιβάζεται με τη συνολική στρατηγική και πολιτική του ΕΛΓΟ - ΔΗΜΗΤΡΑ ή η Επιτροπή δεν ενημερώνει ή ενημερώνει πλημμελώς το Δ.Σ. για τις αποφάσεις και τη δράση της, ο Υπουργός Αγροτικής Ανάπτυξης και Τροφίμων δύναται, μετά από εισήγηση του Δ.Σ. του Οργανισμού, να συγκαλεί και να προΐσταται κοινής συνεδρίασης του Δ.Σ. του Οργανισμού και της Επιτροπής Αγροτικής Έρευνας. Ο Υπουργός αιτιολογημένα, μετά τη συνεδρίαση, εφόσον κρίνει ότι η πλημμελής συνεργασία του Δ.Σ. και της Επιτροπής αποδίδεται σε μέλος του Δ.Σ. ή της Επιτροπής Αγροτικής Έρευνας, δύναται να το παύσει από τα καθήκοντά του.
6. Ο Υπουργός Αγροτικής Ανάπτυξης και Τροφίμων μπορεί να αιτηθεί, απευθείας από την Επιτροπή Αγροτικής Έρευνας, απολογισμό του ερευνητικού έργου που έχει διεξαχθεί. Μπορεί να αιτηθεί και την οργάνωση και διεξαγωγή έρευνας επί συγκεκριμένου ζητήματος, εφόσον κρίνει αυτό σκόπιμο για να εξασφαλιστεί η διασύνδεση της διεξαγόμενης αγροτικής έρευνας με τις τρέχουσες εξελίξεις του αγροδιατροφικού τομέα.
Άρθρο 14
Αξιολόγηση Ινστιτούτων Αγροτικής
Έρευνας ΕΛΓΟ - ΔΗΜΗΤΡΑ
1. Κάθε Ινστιτούτο Αγροτικής Έρευνας του ΕΛΓΟ - ΔΗΜΗΤΡΑ είναι υπεύθυνο για τη διασφάλιση και βελτίωση της ποιότητας του ερευνητικού του έργου, για την ανάπτυξη της καινοτομίας στον αγροδιατροφικό χώρο, για τη διασύνδεση των αγροτικών αναγκών με την ερευνητική δραστηριότητα και την παροχή κοινωνικών υπηρεσιών, σύμφωνα και με τις βέλτιστες διεθνείς πρακτικές για την αγροτική ανάπτυξη.
2. Τα Ινστιτούτα Αγροτικής Έρευνας του ΕΛΓΟ - ΔΗΜΗΤΡΑ αξιολογούνται κάθε τρία (3) έτη, από την Επιτροπή Αγροτικής Έρευνας του ΕΛΓΟ - ΔΗΜΗΤΡΑ. Η τριετία άρχεται από το πέρας της προηγούμενης αξιόλογησής τους. Η αξιολόγηση διενεργείται από επιτροπές εξωτερικών αξιολογητών διεθνούς κύρους ως εξής:
α) για κάθε Ινστιτούτο Αγροτικής Έρευνας συγκροτείται ειδική επιτροπή εξωτερικής αξιολόγησης, μέλη της οποίας ορίζονται από το επιστημονικό και ερευνητικό προσωπικό ερευνητικών κέντρων, ινστιτούτων, και εν γένει φορέων του άρθρου 13Α του ν. 4310/2014 (Α’ 258), καθώς και από Πανεπιστήμια της Ελλάδας και του εξωτερικού,
β) κάθε επιτροπή αποτελείται από πέντε (5) έως επτά (7) μέλη, συμπεριλαμβανομένων του προέδρου της και του αναπληρωτή του, αναλόγως του εύρους των ερευνητικών τομέων, στους οποίους δραστηριοποιείται το Ινστιτούτο Αγροτικής Έρευνας,
γ) οι πρόεδροι και τα μέλη ορίζονται με απόφαση του Υπουργού Αγροτικής Ανάπτυξης και Τροφίμων, μετά από πρόταση του Συμβουλίου Εμπειρογνωμόνων, το οποίο συνεργάζεται προς τούτο με το όργανο διοίκησης που συμμετέχει στην Επιτροπή Αγροτικής Έρευνας, τον προϊστάμενο της Γενικής Διεύθυνσης Αγροτικής Έρευνας και τους Διευθυντές των Ινστιτούτων Αγροτικής Έρευνας,
δ) τα μέλη των επιτροπών δύνανται να συμμετέχουν σε έως τρεις (3) διαδοχικές αξιολογήσεις των Ινστιτούτων Αγροτικής Έρευνας. Μέλη των επιτροπών που αποχωρούν ή κωλύονται στην άσκηση των καθηκόντων τους ή ελλείπουν για οποιονδήποτε λόγο, αντικαθίστανται με απόφαση του Υπουργού Αγροτικής Ανάπτυξης και Τροφίμων, μετά από εισήγηση του αρμόδιου οργάνου διοίκησης για ζητήματα έρευνας του ΕΛΓΟ - ΔΗΜΗΤΡΑ, η οποία επικυρώνεται από το Συμβούλιο Εμπειρογνωμόνων.
3. Η αξιολόγηση των Ινστιτούτων Αγροτικής Έρευνας ενεργείται με βάση κοινούς δείκτες ποιότητας και αποτελεσματικότητας, οι οποίοι καθορίζονται με απόφαση της Επιτροπής Αγροτικής Έρευνας, ύστερα από γνώμη του Συμβουλίου Εμπειρογνωμόνων του ΕΛΓΟ - ΔΗΜΗΤΡΑ, σύμφωνα με τις βέλτιστες διεθνείς πρακτικές και κριτήρια. Με την ως άνω απόφαση καθορίζεται και κάθε άλλο θέμα σχετικά με τη διαδικασία αξιολόγησης των Ινστιτούτων Αγροτικής Έρευνας. Για την έκδοση της απόφασης, η Επιτροπή Αγροτικής Έρευνας μπορεί να συνεργάζεται και με τη Γενική Γραμματεία Έρευνας και Καινοτομίας.
4. Μετά από το πέρας της διαδικασίας αξιολόγησης, οι πρόεδροι των επιτροπών αξιολόγησης των Ινστιτούτων Αγροτικής Έρευνας συνεδριάζουν σε κλειστή συνεδρίαση με δύο (2) μέλη του Συμβουλίου Εμπειρογνωμόνων, που ορίζονται από το Συμβούλιο Εμπειρογνωμόνων, για τη συγκριτική αποτίμηση των ινστιτούτων. Εφόσον κριθεί σκόπιμο, συμπεράσματα μπορούν να αποτυπωθούν σε σύντομο κείμενο των προέδρων, που απευθύνεται στο Συμβούλιο Εμπειρογνωμόνων. Η ως άνω διαδικασία δύναται να τηρηθεί από τα αρμόδια μέλη του Συμβουλίου Εμπειρογνωμόνων και με κάθε πρόεδρο επιτροπής αξιολόγησης Ινστιτούτου ξεχωριστά.
5. Λεπτομέρειες σχετικά με τη διαδικασία αξιολόγησης των Ινστιτούτων μπορούν να προβλέπονται στην απόφαση της περ. β) της παρ. 4 του άρθρου 24.
6. Το Συμβούλιο Εμπειρογνωμόνων, με τη συνδρομή της αρμόδιας προς τούτο οργανικής μονάδας του ΕΛΓΟ - ΔΗΜΗΤΡΑ και λαμβάνοντας υπόψη τα συμπεράσματα της αξιολόγησης, συντάσσει έκθεση, η οποία περιλαμβάνει:
α) αποτίμηση της ποιότητας της έρευνας που διεξάγεται από τα ινστιτούτα,
β) εκτίμηση της δυναμικής ανάπτυξης κάθε ινστιτούτου,
γ) γνωμάτευση σχετικά με τον βαθμό ανταγωνιστικότητάς τους, σε επιμέρους επιστημονικούς τομείς,
δ) προτάσεις για συνεργασίες μεταξύ ερευνητικών ινστιτούτων,
ε) προτάσεις για τη διασύνδεσή τους με την κοινωνία.
Η έκθεση καταλήγει σε συστάσεις αναφορικά με τα μέτρα στήριξης των ινστιτούτων και προωθείται από την Επιτροπή Αγροτικής Έρευνας στο Δ.Σ. του ΕΛΓΟ - ΔΗΜΗΤΡΑ και στον Υπουργό Αγροτικής Ανάπτυξης και Τροφίμων, μαζί με τις αξιολογήσεις κάθε ινστιτούτου.
7. Ο Διευθυντής εκάστου Ινστιτούτου Αγροτικής Έρευνας, παρέχει στην επιτροπή κάθε πληροφορία και διευκόλυνση που ζητείται.
8. Τα έξοδα κίνησης, διανυκτέρευσης, ημερήσιας αποζημίωσης και αμοιβής των μελών των εξωτερικών αξιολογητών καλύπτονται σύμφωνα με τις κείμενες διατάξεις.
9. Όλα τα κείμενα των εκθέσεων διατυπώνονται και στην αγγλική γλώσσα.
10. Η παράλειψη υποβολής από τα Ινστιτούτα Αγροτικής Έρευνας των στοιχείων που απαιτούνται για την αξιολόγησή τους συνιστά λόγο λήψης απόφασης από το Δ.Σ. του Οργανισμού, για περιορισμό μέρους από τον προϋπολογισμό που κατανέμεται στη Γενική Διεύθυνση Αγροτικής Έρευνας και αντιστοιχεί στο Ινστιτούτο, που συνεργάζεται πλημμελώς για την αξιολόγησή του.
11. Η συμμετοχή του Συμβουλίου Εμπειρογνωμόνων του ΕΛΓΟ - ΔΗΜΗΤΡΑ στη διαδικασία αξιολόγησης των Ινστιτούτων Αγροτικής Έρευνας γίνεται με μειωμένη σύνθεση, στην οποία συμμετέχουν μόνο τα πρόσωπα της περ. α) της παρ. 1 του άρθρου 10.
Άρθρο 15
Επιστημονικά Συμβούλια Ινστιτούτων -
Επιτροπή Ηθικής και Δεοντολογίας 
της Έρευνας - Επιτροπή Ισότητας των Φύλων
και Καταπολέμησης των Διακρίσεων
1. Στον ΕΛΓΟ - ΔΗΜΗΤΡΑ συστήνονται Επιστημονικά Συμβούλια Ινστιτούτων (ΕΣΙ) για την υποβοήθηση των Διευθυντών των Ινστιτούτων Αγροτικής Έρευνας του ΕΛΓΟ - ΔΗΜΗΤΡΑ στην άσκηση των αρμοδιοτήτων τους. Για τη σύσταση, οργάνωση, λειτουργία και τις αρμοδιότητες του Επιστημονικού Συμβουλίου Ινστιτούτου εφαρμόζονται οι παρ. 3 έως 6 του άρθρου 17 του ν. 4310/2014 (Α’ 258). Με απόφαση της Επιτροπής Αγροτικής Έρευνας μπορούν να συστήνονται κοινά ΕΣΙ για Ινστιτούτα Αγροτικής Έρευνας, με συναφές ερευνητικό αντικείμενο.
2. Στον ΕΛΓΟ - ΔΗΜΗΤΡΑ συστήνεται και λειτουργεί Επιτροπή Ηθικής και Δεοντολογίας της Έρευνας (ΕΗΔΕ). Για τη σύνθεση, τη θητεία, τις αρμοδιότητες και γενικά θέματα οργάνωσης και λειτουργίας της ΕΗΔΕ εφαρμόζονται τα άρθρα 277 έως 282 του ν. 4957/2022 (Α’ 141). Για την εφαρμογή των εν λόγω διατάξεων στον ΕΛΓΟ - ΔΗΜΗΤΡΑ, οι αρμοδιότητες του Διοικητικού Συμβουλίου του ερευνητικού φορέα ασκούνται από την Επιτροπή Αγροτικής Έρευνας του ΕΛΓΟ - ΔΗΜΗΤΡΑ και οι αρμοδιότητες του Προέδρου του Διοικητικού Συμβουλίου από το όργανο διοίκησης που είναι αρμόδιο για ζητήματα έρευνας.
3. Στον ΕΛΓΟ - ΔΗΜΗΤΡΑ συστήνεται και λειτουργεί Επιτροπή Ισότητας των Φύλων και Καταπολέμησης των Διακρίσεων (ΕΙΦΚΔ). Για τη σύνθεση, τη θητεία, τις αρμοδιότητες και γενικά θέματα οργάνωσης και λειτουργίας της ΕΙΦΚΔ εφαρμόζεται το άρθρο 58 του ν. 5019/2023 (Α’ 27).
Άρθρο 16
Δημόσια Ινστιτούτα Επαγγελματικής Κατάρτισης αρμοδιότητας του Υπουργείου Αγροτικής Ανάπτυξης και Τροφίμων - Προγράμματα συνεχιζόμενης
αγροτικής επαγγελματικής κατάρτισης
1. Η οργάνωση και λειτουργία των Δημοσίων Ινστιτούτων Επαγγελματικής Κατάρτισης (ΔΙΕΚ) αρμοδιότητας του Υπουργείου Αγροτικής Ανάπτυξης και Τροφίμων, τα οποία ιδρύονται με την κοινή απόφαση της παρ. 4 του άρθρου 34 του ν. 4763/2020 (Α’ 254), ανατίθεται στον ΕΛΓΟ - ΔΗΜΗΤΡΑ. Τα ΔΙΕΚ του πρώτου εδαφίου λειτουργούν σύμφωνα με τον Κανονισμό Λειτουργίας των παρ. 1 και 3 του άρθρου 30 και της παρ. 9 του άρθρου 34 του ν. 4763/2020.
2. Οι καταρτιζόμενοι στα ΔΙΕΚ, αρμοδιότητας του Υπουργείου Αγροτικής Ανάπτυξης και Τροφίμων, δύνανται, στο πλαίσιο προγραμμάτων της Ευρωπαϊκής Ένωσης (Ε.Ε.), στον τομέα της επαγγελματικής εκπαίδευσης και κατάρτισης, να πραγματοποιούν μέρος της θεωρητικής ή και της εργαστηριακής κατάρτισής τους σε πιστοποιημένους φορείς κατάρτισης αντίστοιχου επιπέδου που εδρεύουν σε άλλα κράτη μέλη της Ε.Ε.. Οι καταρτιζόμενοι παρακολουθούν ειδικότητες αντίστοιχες με αυτές που παρέχονται στο ΔΙΕΚ προέλευσής τους και βαθμολογούνται κατά το σύστημα που έχει πιστοποιηθεί από την αρμόδια αρχή του κράτους υποδοχής. Η διαδικασία και οι ειδικότερες λεπτομέρειες διεξαγωγής προγραμμάτων επαγγελματικής εκπαίδευσης και κατάρτισης σε άλλα κράτη μέλη της Ε.Ε., καθώς και οι κανόνες αντιστοίχισης του συστήματος βαθμολογίας των φορέων κατάρτισης του εξωτερικού με το σύστημα που εφαρμόζει ο ΕΛΓΟ - ΔΗΜΗΤΡΑ ρυθμίζονται με τον Κανονισμό Λειτουργίας των ΔΙΕΚ της παρ. 1, μετά από εισήγηση του Διοικητικού Συμβουλίου (Δ.Σ.) του ΕΛΓΟ - ΔΗΜΗΤΡΑ.
3. Η διοίκηση των ΔΙΕΚ ασκείται από τον Διευθυντή, ο οποίος είναι τακτικός υπάλληλος του ΕΛΓΟ - ΔΗΜΗΤΡΑ, κάτοχος πτυχίου ανώτατης εκπαίδευσης, και επιλέγεται σύμφωνα με τα κριτήρια επιλογής του Κανονισμού της παρ. 1. Ελλείψει τακτικού υπαλλήλου του Οργανισμού που πληροί τα κριτήρια επιλογής, Διευθυντής των ΔΙΕΚ μπορεί να αναλαμβάνει υπάλληλος του Υπουργείου Αγροτικής Ανάπτυξης και Τροφίμων ή των εποπτευόμενων νομικών προσώπων αυτού ή, διαφορετικά, οποιοσδήποτε υπάλληλος του δημόσιου τομέα υπό την έννοια της περ. α) της παρ. 1 του άρθρου 14 του ν. 4270/2014 (Α’ 143), με τα ίδια ως άνω κριτήρια, που αποσπάται στον ΕΛΓΟ - ΔΗΜΗΤΡΑ, με κοινή απόφαση των αρμοδίων οργάνων των φορέων προέλευσης και υποδοχής, ο οποίος τοποθετείται με απόφαση του Δ.Σ. του Οργανισμού. Στην περίπτωση αυτή, για την πλήρωση της θέσης του Διευθυντή προηγείται δημόσια πρόσκληση που εκδίδει ο Οργανισμός. Η μισθοδοσία των αποσπασμένων καλύπτεται από τον ΕΛΓΟ - ΔΗΜΗΤΡΑ και ο χρόνος της θητείας τους σε θέση Διευθυντή ΔΙΕΚ λογίζεται ως χρόνος πραγματικής υπηρεσίας σε θέση προϊσταμένου Διεύθυνσης, ως προς όλες τις υπηρεσιακές συνέπειες. Με τη λήξη της θητείας τους επανέρχονται αυτοδικαίως στη θέση που κατείχαν πριν την απόσπαση.
4. Ο ΕΛΓΟ - ΔΗΜΗΤΡΑ οργανώνει και υλοποιεί προγράμματα συνεχιζόμενης αγροτικής επαγγελματικής κατάρτισης, μέσω οργανικών μονάδων, οι οποίες λειτουργούν ως Αγροτικά Κέντρα Επιμόρφωσης και Δια Βίου Μάθησης. Για την παροχή των εκπαιδευτικών υπηρεσιών, την ίδρυση και την αδειοδότησή τους, εφαρμόζονται τα άρθρα 52 έως 65 του ν. 4763/2020.
5. Τα εκπαιδευτικά προγράμματα συνεχιζόμενης αγροτικής επαγγελματικής κατάρτισης του ΕΛΓΟ - ΔΗΜΗΤΡΑ υλοποιούνται από εκπαιδευτές, σύμφωνα με το άρθρο 54 του ν. 4763/2020, οι οποίοι μπορούν να είναι υπάλληλοι του Οργανισμού ή απασχολούμενοι στον δημόσιο τομέα, με οποιαδήποτε σχέση εργασίας ή ιδιώτες.
6. Ο ΕΛΓΟ - ΔΗΜΗΤΡΑ δύναται να συνεργάζεται, για την παροχή των προγραμμάτων συνεχιζόμενης αγροτικής επαγγελματικής κατάρτισης, κατά προτεραιότητα, με τα Ινστιτούτα Αγροτικής Έρευνάς του, με αντίστοιχες δομές Ανώτατων Εκπαιδευτικών Ιδρυμάτων, Ερευνητικών Πανεπιστημιακών Ινστιτούτων, ερευνητικών κέντρων, τεχνολογικών φορέων και ινστιτούτων της ημεδαπής του άρθρου 13Α του ν. 4310/2014 (Α’ 258), αναγνωρισμένων ομοταγών Ιδρυμάτων της αλλοδαπής και επιστημονικών φορέων του ιδιωτικού ή δημόσιου τομέα. Για την επίτευξη της συνεργασίας με τρίτους απαιτείται η σύναψη συμφώνου, στο οποίο ορίζονται, κατ’ ελάχιστον, ο φορέας που αναλαμβάνει την οικονομική διαχείριση του προγράμματος, η διανομή των πόρων μεταξύ των συνεργαζόμενων φορέων, καθώς και οι υποχρεώσεις και τα δικαιώματα κάθε φορέα.
Άρθρο 17
Γενικές αρχές για την άσκηση των ελεγκτικών
καθηκόντων του ΕΛΓΟ - ΔΗΜΗΤΡΑ
1. Κατά τη διενέργεια ελέγχων, επιτόπιων, διοικητικών και αγοράς, ο ΕΛΓΟ - ΔΗΜΗΤΡΑ διασφαλίζει ότι η επεξεργασία των πληροφοριών που λαμβάνονται, γίνεται σύμφωνα με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (L 119) και τον ν. 4624/2019 (Α’ 137), καθώς και ότι διεξάγονται κατά τρόπο διαφανή και αμερόληπτο. Τουλάχιστον μια (1) φορά τον χρόνο, ο ΕΛΓΟ - ΔΗΜΗΤΡΑ δημοσιεύει στην ιστοσελίδα του Οργανισμού, πληροφορίες σχετικές με τους ελέγχους που διενέργησε.
2. Για τη διενέργεια των ελέγχων της παρ. 1 ο ΕΛΓΟ - ΔΗΜΗΤΡΑ συνεργάζεται με τους εποπτευόμενους φορείς του Υπουργείου Αγροτικής Ανάπτυξης και Τροφίμων, καθώς και λοιπούς δημοσίους ή ιδιωτικούς φορείς, για την άντληση των αναγκαίων πληροφοριών που αφορούν τα ελεγκτικά του καθήκοντα.
3. Ο ΕΛΓΟ - ΔΗΜΗΤΡΑ λαμβάνει τα κατάλληλα μέτρα, ώστε να αποφευχθεί η σύγκρουση συμφερόντων του ελεγκτικού και του λοιπού προσωπικού που χειρίζεται υποθέσεις ελέγχων, λαμβάνοντας υπόψη περιστάσεις που ενδέχεται να επηρεάσουν, άμεσα ή έμμεσα, την αμεροληψία του. Οι ελεγκτές δηλώνουν πριν την ανάληψη οποιωνδήποτε ελεγκτικών καθηκόντων τους, τη συνδρομή τέτοιων περιστάσεων. Λεπτομέρειες για την αποφυγή σύγκρουσης συμφερόντων του ελεγκτικού και του λοιπού προσωπικού που χειρίζεται υποθέσεις ελέγχων, ρυθμίζονται με αποφάσεις του Δ.Σ., μετά από γνώμη του προϊσταμένου της Μονάδας Εσωτερικού Ελέγχου.
4. Για την εξασφάλιση της αποτελεσματικής άσκησης των ελεγκτικών του καθηκόντων, ο ΕΛΓΟ - ΔΗΜΗΤΡΑ φροντίζει οι έλεγχοι που διενεργεί να γίνονται τακτικά, σύμφωνα με το πρόγραμμα που καταρτίζει στη βάση ανάλυσης κινδύνου ή άλλων τεχνικών μεθόδων.
5. Ο ΕΛΓΟ - ΔΗΜΗΤΡΑ μεριμνά για την καταπολέμηση καταχρηστικών συμπεριφορών εκ μέρους των φυσικών και νομικών προσώπων που εμπίπτουν στην ελεγκτική του αρμοδιότητα. Στο πλαίσιο αυτό και ειδικά ως προς τις επιχειρήσεις που ελέγχει για την εφαρμογή του κανονιστικού πλαισίου για τα προϊόντα Προστατευόμενης Ονομασίας Προέλευσης, Προστατευόμενης Γεωγραφικής Ένδειξης και τα Εγγυημένα Παραδοσιακά Ιδιότυπα Προϊόντα, απορρίπτει αιτήσεις πιστοποίησης από επιχειρήσεις που χρησιμοποιούν τις ίδιες εγκαταστάσεις, για τα ίδια προϊόντα και έχουν κοινή μετοχική σύνθεση ή διοίκηση με επιχειρήσεις, των οποίων η πιστοποίηση έχει αφαιρεθεί, προσωρινά ή οριστικά. Για τις επιχειρήσεις, των οποίων η αφαίρεση της πιστοποίησης είναι προσωρινή, η απόρριψη της αίτησης πιστοποίησης ισχύει για τον χρόνο της προσωρινής αφαίρεσης. Για επιχειρήσεις, των οποίων η αφαίρεση της πιστοποίησης είναι οριστική, η απόρριψη της αίτησης πιστοποίησης ισχύει για ένα (1) έτος από την έκδοση της σχετικής απόφασης.
6. Στον ΕΛΓΟ - ΔΗΜΗΤΡΑ δύναται να ανατίθεται αρμοδιότητα επιβολής διοικητικών μέτρων και διοικητικών κυρώσεων για ζητήματα επί των οποίων του ανατίθενται ελεγκτικά καθήκοντα ειδικώς.
Άρθρο 18
Μητρώο Ελεγκτών - Εμπειρογνωμόνων
1. Για τη διενέργεια των ελέγχων της αρμοδιότητάς του και για την παροχή πιστοποίησης ποιότητας, ο ΕΛΓΟ - ΔΗΜΗΤΡΑ τηρεί ηλεκτρονικό μητρώο ελεγκτών - εμπειρογνωμόνων, στο οποίο εγγράφονται οι υπάλληλοί του, στους οποίους έχουν ανατεθεί ελεγκτικά καθήκοντα.
2. Στο μητρώο ελεγκτών - εμπειρογνωμόνων είναι δυνατή η εγγραφή και τρίτων φυσικών ή νομικών προσώπων, σύμφωνα με την απόφαση του Δ.Σ. της παρ. 10 του άρθρου 24. Η ανάθεση ελεγκτικών καθηκόντων σε τρίτα φυσικά ή νομικά πρόσωπα γίνεται με τη σύναψη σύμβασης, η οποία συνεπάγεται την αυτοδίκαιη ένταξη των προσώπων αυτών στο μητρώο ελεγκτών - εμπειρογνωμόνων του ΕΛΓΟ - ΔΗΜΗΤΡΑ και περιλαμβάνει, κατ’ ελάχιστον, ως όρους, τις τεχνικές υποχρεώσεις εκτέλεσης των ελεγκτικών καθηκόντων, επιτόπιων ή διοικητικών, τις υποχρεώσεις αποφυγής σύγκρουσης συμφερόντων και διενέργειας των ελέγχων με πλήρη ανεξαρτησία και αμεροληψία.
3. Για τους διενεργούμενους ελέγχους του ΕΛΓΟ - ΔΗΜΗΤΡΑ που υπάγονται στο πεδίο εφαρμογής του Κανονισμού (EE) 2017/625 του Ευρωπαϊκού Κοινοβουλίου και του Συμβουλίου, της 15ης Μαρτίου 2017, για τους επίσημους ελέγχους και τις άλλες επίσημες δραστηριότητες που διενεργούνται με σκοπό την εξασφάλιση της εφαρμογής της νομοθεσίας για τα τρόφιμα και τις ζωοτροφές και των κανόνων για την υγεία και την καλή μεταχείριση των ζώων, την υγεία των φυτών και τα φυτοπροστατευτικά προϊόντα (L 95), η ανάθεση ελεγκτικών καθηκόντων υπόκειται στις προϋποθέσεις των άρθρων 28 έως 33 του ανωτέρω Κανονισμού.
4. Οι εγγεγραμμένοι στο Μητρώο Ελεγκτών - Εμπειρογνωμόνων του ΕΛΓΟ - ΔΗΜΗΤΡΑ που ασκούν ελεγκτικά καθήκοντα υποχρεούνται σε δήλωση της περιουσιακής τους κατάστασης, των συζύγων τους ή των προσώπων με τα οποία έχουν συνάψει σύμφωνο συμβίωσης και των ανηλίκων τέκνων τους, σύμφωνα με τον ν. 5026/2023 (Α’ 45).
Άρθρο 19
Προσδιορισμός 
των ορίων αποδόσεων γάλακτος
1. Στον ΕΛΓΟ - ΔΗΜΗΤΡΑ λειτουργεί ειδική επταμελής επιτροπή για τον προσδιορισμό των ορίων των αποδόσεων γάλακτος, κατά την παραγωγή των τυροκομικών προϊόντων Προστατευόμενης Ονομασίας Προέλευσης (ΠΟΠ), καθώς και κάθε άλλου στοιχείου που αφορά στην παραγωγή προϊόντων αυτών, ιδίως των ποσοστών πρωτεϊνικών κλασμάτων, στην οποία συμμετέχουν:
α) το όργανο διοίκησης στο οποίο έχει ανατεθεί η εποπτεία της Γενικής Διεύθυνσης Διασφάλισης Ποιότητας και Ανταγωνιστικότητας Αγροτικών Προϊόντων και Τροφίμων του ΕΛΓΟ - ΔΗΜΗΤΡΑ, ως Πρόεδρος της Επιτροπής,
β) τρεις (3) καθηγητές, οποιασδήποτε βαθμίδας Ανώτατου Εκπαιδευτικού Ιδρύματος των ειδικοτήτων Γαλακτοκομίας, Υγιεινής και Τεχνολογίας Γάλακτος και Προϊόντων και Ζωοτεχνίας,
γ) ένας (1) εκπρόσωπος του Υπουργείου Αγροτικής Ανάπτυξης και Τροφίμων,
δ) ένας (1) εκπρόσωπος του ΕΛΓΟ - ΔΗΜΗΤΡΑ,
ε) ένας (1) εκπρόσωπος εγκεκριμένης Διεπαγγελματικής Οργάνωσης τυροκομικού προϊόντος ΠΟΠ και αν αυτή δεν υφίσταται, ένας (1) εκπρόσωπος νομίμως συσταθεισών επαγγελματικών οργανώσεων ή επαγγελματιών που δραστηριοποιούνται στην παραγωγή γαλακτοκομικών προϊόντων.
2. Η Επιτροπή συγκαλείται και συνεδριάζει με μέριμνα του οργάνου διοίκησης του ΕΛΓΟ - ΔΗΜΗΤΡΑ που προεδρεύει της Επιτροπής. Στις συνεδριάσεις της Επιτροπής δύναται να συμμετέχουν, χωρίς δικαίωμα ψήφου, επιστήμονες, φορείς της αγοράς ή οποιοδήποτε άλλο πρόσωπο κρίνεται αναγκαίο, κατόπιν πρόσκλησης του Προέδρου της Επιτροπής.
3. Για τις συνεδριάσεις και τη λήψη απόφασης εκ μέρους της Επιτροπής εφαρμόζεται ο Κώδικας Διοικητικής Διαδικασίας (ν. 2690/1999, Α’ 45).
4. Η απόκλιση από τα προσδιοριζόμενα από την Επιτροπή όρια απόδοσης γάλακτος ή από τα προσδιοριζόμενα στοιχεία που σχετίζονται με την παραγωγή των τυροκομικών προϊόντων ΠΟΠ και των λοιπών γαλακτοκομικών προϊόντων της απόφασης της παρ. 5 του άρθρου 24, συνιστά τεκμήριο παράβασης των προδιαγραφών που αφορούν στη διαδικασία παραγωγής των προϊόντων αυτών. Η επιχείρηση φέρει το βάρος τεκμηρίωσης της απόκλισης, ενώπιον των αρμοδίων οργάνων.
Άρθρο 20
Ψηφιακή πλατφόρμα «ΑΡΤΕΜΙΣ»
1. Ο ΕΛΓΟ - ΔΗΜΗΤΡΑ ορίζεται αρμόδια αρχή για τη λειτουργία και τη διαχείριση της ψηφιακής εφαρμογής «ΑΡΤΕΜΙΣ», η οποία είναι προσβάσιμη μέσω της Ενιαίας Ψηφιακής Πύλης (ΕΨΠ - gov.gr), με σκοπό τη συγκέντρωση και διαχείριση στοιχείων, σχετικά με την παραγωγή, εισαγωγή, επεξεργασία και εμπορία γάλακτος και γαλακτοκομικών προϊόντων, κρέατος, αυγών και οποιουδήποτε άλλου αγροτικού προϊόντος προσδιορισθεί με την απόφαση της παρ. 7 του άρθρου 24.
2. Στο πλαίσιο των αρμοδιοτήτων του, ο ΕΛΓΟ - ΔΗΜΗΤΡΑ μεριμνά για τον διαρκή εκσυγχρονισμό και τη βελτιστοποίηση των τεχνικών προδιαγραφών της ψηφιακής εφαρμογής «ΑΡΤΕΜΙΣ».
3. Η εποπτεία της λειτουργίας της ψηφιακής εφαρμογής «ΑΡΤΕΜΙΣ» ασκείται από το Υπουργείο Αγροτικής Ανάπτυξης και Τροφίμων.
ΚΕΦΑΛΑΙΟ ΣΤ’
ΠΟΡΟΙ - ΟΙΚΟΝΟΜΙΚΗ ΔΙΑΧΕΙΡΙΣΗ -
ΖΗΤΗΜΑΤΑ ΑΠΟΔΟΧΩΝ
Άρθρο 21
Πόροι
1. Οι πόροι του ΕΛΓΟ - ΔΗΜΗΤΡΑ προέρχονται από:
α) την ετήσια επιχορήγηση από τον τακτικό προϋπολογισμό του Υπουργείου Αγροτικής Ανάπτυξης και Τροφίμων,
β) κάθε είδους χρηματοδοτήσεις/επιχορηγήσεις από το Πρόγραμμα Δημοσίων Επενδύσεων του Υπουργείου Αγροτικής Ανάπτυξης και Τροφίμων ή άλλου φορέα,
γ) τις επιχορηγήσεις από διεθνείς οργανισμούς ή ευρωπαϊκά όργανα,
δ) τα έσοδα από την εκτέλεση προγραμμάτων κατάρτισης, ερευνητικών, διδακτικών, αναπτυξιακών και αυτοχρηματοδοτούμενων προγραμμάτων, έργων και μελετών, τη διάθεση προϊόντων και την παροχή εξειδικευμένων υπηρεσιών στο Δημόσιο, σε νομικά πρόσωπα δημοσίου ή ιδιωτικού δικαίου και ιδιώτες,
ε) τα έσοδα από την αξιοποίηση και εμπορία των φυτικών και ζωικών πόρων του ΕΛΓΟ - ΔΗΜΗΤΡΑ,
στ) τα έσοδα από την πώληση εκδόσεων του Οργανισμού, την οργάνωση συνεδρίων, ημερίδων και λοιπών συναφών δραστηριοτήτων,
ζ) τα έσοδα από τόκους και την αξιοποίηση της κινητής και ακίνητης περιουσίας του Οργανισμού,
η) τις δωρεές, τις χορηγίες, κληροδοσίες και τις κάθε είδους παροχές και ενισχύσεις τρίτων,
θ) τα έσοδα από την ανάπτυξη ιδίας δραστηριότητας με οποιονδήποτε τρόπο, αυτοτελώς ή σε σύμπραξη με ερευνητικούς οργανισμούς, τεχνολογικούς φορείς, επιχειρήσεις και λοιπούς φορείς για την εμπορική ή εταιρική εκμετάλλευση ατομικών ή συλλογικών δικαιωμάτων διανοητικής ιδιοκτησίας ή τεχνογνωσίας, βάσει υφιστάμενων ή μελλοντικών ερευνητικών αποτελεσμάτων,
ι) τα έσοδα από τα τέλη και τις εισφορές που τίθενται υπέρ του ΕΛΓΟ - ΔΗΜΗΤΡΑ, καθώς και το κόστος για τις υπηρεσίες που παρέχει,
ια) τα έσοδα από οποιαδήποτε άλλη πηγή.
Άρθρο 22
Ζητήματα οικονομικής διαχείρισης
1. Ο ΕΛΓΟ - ΔΗΜΗΤΡΑ τηρεί διπλογραφικά λογιστικά βιβλία, σύμφωνα με το άρθρο 3 του ν. 4308/2014 (Α’ 251), συντάσσει κάθε έτος οικονομικές καταστάσεις, σύμφωνα με το άρθρο 17 του ίδιου νόμου και εφαρμόζει τα Ελληνικά Λογιστικά Πρότυπα (ΕΛΠ). Επίσης, μεριμνά για τη διακριτή απεικόνιση και λογιστική παρακολούθηση των οικονομικών και των μη οικονομικών δραστηριοτήτων του.
2. Ο ΕΛΓΟ - ΔΗΜΗΤΡΑ απαλλάσσεται από την καταβολή Φόρου Προστιθέμενης Αξίας, κατά την αγορά, εισαγωγή ή ενδοενωσιακή απόκτηση καινούργιου μηχανολογικού και λοιπού εξοπλισμού, καθώς και κατά τη λήψη υπηρεσιών που είναι αναγκαία για την υλοποίηση των ερευνητικών του προγραμμάτων που χρηματοδοτούνται από την Ευρωπαϊκή Ένωση για λογαριασμό της.
3. Ο τακτικός έλεγχος της οικονομικής διαχείρισης του ΕΛΓΟ - ΔΗΜΗΤΡΑ, καθώς και ο έλεγχος των χρηματοοικονομικών καταστάσεων, οι οποίες συντάσσονται σύμφωνα με τα ΕΛΠ, πραγματοποιούνται από ορκωτό ελεγκτή, σύμφωνα με τον ν. 4449/2017 (Α’ 7).
4. Το Δ.Σ. του ΕΛΓΟ - ΔΗΜΗΤΡΑ, κατόπιν αιτήματος της Γενικής Διεύθυνσης Μεταφοράς Γνώσης, εγκρίνει τη χρήση του αδιάθετου ταμειακού υπολοίπου που προκύπτει από τη λήξη της υλοποίησης προγραμμάτων που διαχειρίζεται η Γενική Διεύθυνση αυτή και το οποίο δεν προέρχεται από κρατικούς πόρους, εφόσον σωρευτικά: α) το φυσικό αντικείμενο του έργου έχει επιτυχώς ολοκληρωθεί, β) το οικονομικό αντικείμενο του έργου έχει ολοκληρωθεί και δεν υπάρχει άλλη συμβατική υποχρέωση και γ) δεν προβλέπεται από το κανονιστικό πλαίσιο ή τη σύμβαση χρηματοδότησης του έργου η επιστροφή του αδιάθετου ταμειακού υπολοίπου. Η παρούσα εφαρμόζεται επί αδιάθετων ταμειακών υπολοίπων προγραμματικών συμβάσεων που έχουν συναφθεί με φορείς του δημοσίου τομέα της περ. α) της παρ. 1 του άρθρου 14 του ν. 4270/2014 (Α’ 143), και το φυσικό αντικείμενό τους έχει επιτυχώς ολοκληρωθεί, αν δεν υπάρχει αντίθετος όρος στην προγραμματική σύμβαση. Η χρήση αδιάθετων ταμειακών διαθεσίμων της παρούσας πραγματοποιείται μέσω της δημιουργίας νέου έργου/δράσης, που έχει ως αντικείμενο τη χρηματοδότηση δραστηριοτήτων ή και δομών αγροτικής εκπαίδευσης και κατάρτισης. Στο έργο αυτό δύναται να πιστώνονται αδιάθετα ταμειακά υπόλοιπα και άλλων έργων/δράσεων, εφόσον πληρούνται οι προϋποθέσεις του πρώτου εδαφίου. Η οικονομική διαχείριση αυτών των έργων/δράσεων πραγματοποιείται σε ετήσια βάση με απόφαση του Δ.Σ. του ΕΛΓΟ - ΔΗΜΗΤΡΑ, κατόπιν αιτήματος της Γενικής Διεύθυνσης Μεταφοράς Γνώσης. Για τη χρήση των αδιάθετων ταμειακών υπολοίπων της παρούσας, εφαρμόζεται η παρ. 8 του άρθρου μόνου της υπ’ αρ. 2/26549/27.3.2018 απόφασης του Αναπληρωτή Υπουργού Οικονομικών (Β’ 1288), όπως εκάστοτε ισχύει.
5. Ο Υπουργός Αγροτικής Ανάπτυξης και Τροφίμων μπορεί, με απόφασή του, να διατάξει οποτεδήποτε έκτακτο οικονομικό έλεγχο από ορκωτό ελεγκτή στον ΕΛΓΟ - ΔΗΜΗΤΡΑ. Τα έξοδα της διενέργειας του ελέγχου βαρύνουν τον προϋπολογισμό του ΕΛΓΟ - ΔΗΜΗΤΡΑ.
Άρθρο 23
Ζητήματα αποδοχών
1. Στους διοριζόμενους ή νόμιμους προσωρινούς αναπληρωτές Διευθυντές στα Ινστιτούτα Αγροτικής Έρευνας που ασκούν καθήκοντα Διευθυντή, καταβάλλονται οι αποδοχές και το επίδομα θέσης ευθύνης της περ. α) του άρθρου 134 του ν. 4472/2017 (Α’ 74) και της υποπερ. α) της περ. Α’ και της περ. Δ’ της παρ. 1 του άρθρου 135 του ίδιου νόμου, αντιστοίχως, από την έναρξη ισχύος του. Οι ερευνητές που ασκούν καθήκοντα Διευθυντών στην Κεντρική Υπηρεσία του Οργανισμού λαμβάνουν το επίδομα θέσης ευθύνης της περ. Δ’ της παρ. 1 του άρθρου 135 του ν. 4472/2017, από την έναρξη ισχύος του.
2. Οι Προϊστάμενοι των Δημοσίων Ινστιτούτων Επαγγελματικής Κατάρτισης λαμβάνουν επίδομα θέσης ευθύνης, σύμφωνα με την υποπερ. ζζ), της περ. β), της παρ. 1 του άρθρου 16 του ν. 4354/2015 (Α’ 176).
3. Κάθε εκπαιδευτής στα εκπαιδευτικά προγράμματα συνεχιζόμενης αγροτικής επαγγελματικής κατάρτισης του άρθρου 16 λαμβάνει αμοιβή, το ύψος της οποίας καθορίζεται με απόφαση του Διοικητικού Συμβουλίου του ΕΛΓΟ - ΔΗΜΗΤΡΑ. Εφόσον πρόκειται για υπαλλήλους του Οργανισμού ή απασχολούμενους στον δημόσιο τομέα, αυτοί λαμβάνουν αμοιβή για την απασχόλησή τους εκτός ωραρίου εργασίας. Το σύνολο των αποδοχών των εκπαιδευτών αυτών από τη συμμετοχή τους σε έργα/προγράμματα δεν υπερβαίνει το όριο της παρ. 1 του άρθρου 28 του ν. 4354/2015. Για την απασχόλησή τους σε εκπαιδευτικά προγράμματα συνεχιζόμενης αγροτικής επαγγελματικής κατάρτισης, οι εκπαιδευτές αμείβονται αποκλειστικά από τους πόρους των προγραμμάτων αυτών.
ΚΕΦΑΛΑΙΟ Ζ’
ΤΕΛΙΚΕΣ ΔΙΑΤΑΞΕΙΣ
Άρθρο 24
Εξουσιοδοτικές διατάξεις
1. Με απόφαση του Υπουργού Αγροτικής Ανάπτυξης και Τροφίμων, προσδιορίζονται οι Γενικές Διευθύνσεις του άρθρου 9, τις οποίες εποπτεύουν ο Πρόεδρος και οι δυο Αντιπρόεδροι του Οργανισμού, καθώς και ζητήματα αναπλήρωσης του Προέδρου και των Αντιπροέδρων, σε περίπτωση έλλειψης, απουσίας ή κωλύματός τους.
2. Με απόφαση του Υπουργού Αγροτικής Ανάπτυξης και Τροφίμων εγκρίνονται τα τυποποιητικά έγγραφα της περ. στ) της παρ. 2 του άρθρου 4, που εκπονεί και εκδίδει ή αναγνωρίζει ο ΕΛΓΟ - ΔΗΜΗΤΡΑ, μετά από πρόταση του Δ.Σ.. Με όμοια απόφαση εγκρίνονται τα σήματα που εκπονούνται και εκδίδονται από τον ΕΛΓΟ - ΔΗΜΗΤΡΑ για τη διάκριση αγροτικών προϊόντων, τροφίμων ή υπηρεσιών, καθώς και οι κανονισμοί χρήσης αυτών, σύμφωνα με την περ. στ) της παρ. 2 του άρθρου 4, μετά από πρόταση του Δ.Σ. του ΕΛΓΟ - ΔΗΜΗΤΡΑ.
3. Με προεδρικό διάταγμα που εκδίδεται κατόπιν πρότασης των Υπουργών Αγροτικής Ανάπτυξης και Τροφίμων, Οικονομικών και Εσωτερικών, εγκρίνεται ο Εσωτερικός Κανονισμός Λειτουργίας του ΕΛΓΟ - ΔΗΜΗΤΡΑ του άρθρου 11, μετά από εισήγηση του Δ.Σ. του Οργανισμού. Με απόφαση του Διοικητικού Συμβουλίου του Οργανισμού εγκρίνεται κάθε άλλος κανονισμός σχετικά με την εύρυθμη λειτουργία του.
4. α) Με απόφαση του Υπουργού Αγροτικής Ανάπτυξης και Τροφίμων καθορίζονται οι αρμοδιότητες και τα ζητήματα οργάνωσης και λειτουργίας της Επιτροπής Αγροτικής Έρευνας του άρθρου 13.
β) Ζητήματα του ν. 4310/2014 (Α’ 258) που εφαρμόζεται, κατά το άρθρο 12, και στον ΕΛΓΟ - ΔΗΜΗΤΡΑ για θέματα εσωτερικής λειτουργίας των ερευνητικών φορέων κατά την έννοια της παρ. 3 του άρθρου 19 του ίδιου νόμου, ρυθμίζονται με απόφαση του Δ.Σ. του ΕΛΓΟ - ΔΗΜΗΤΡΑ, κατόπιν γνώμης της Γενικής Γραμματείας Έρευνας και Καινοτομίας. Η απόφαση του Δ.Σ. εγκρίνεται με απόφαση του Υπουργού Αγροτικής Ανάπτυξης και Τροφίμων.
5. Με απόφαση του Υπουργού Αγροτικής Ανάπτυξης και Τροφίμων συστήνεται η Επιτροπή προσδιορισμού των ορίων αποδόσεων γάλακτος του άρθρου 19 και καθορίζονται η διάρκεια της, καθώς και οι λεπτομέρειες λειτουργίας της. Με όμοια απόφαση, κατόπιν πρότασης της εν λόγω Επιτροπής, προσδιορίζονται τα όρια αποδόσεων γάλακτος τυροκομικών προϊόντων Προστατευόμενης Ονομασίας Προέλευσης και κάθε άλλο στοιχείο που αφορά στην παραγωγή των τυροκομικών προϊόντων αυτών, ιδίως τα ποσοστά πρωτεϊνικών κλασμάτων. Με απόφαση του Υπουργού Αγροτικής Ανάπτυξης και Τροφίμων δύναται να ανατίθεται στην Επιτροπή η αρμοδιότητα του πρώτου εδαφίου και για άλλα γαλακτοκομικά προϊόντα. Στην περίπτωση αυτή, με την ίδια απόφαση προσδιορίζεται ο εκπρόσωπος των επαγγελματικών φορέων του συγκεκριμένου γαλακτοκομικού προϊόντος που συμμετέχει στην Επιτροπή.
6. Με απόφαση του Υπουργού Αγροτικής Ανάπτυξης και Τροφίμων μπορούν να ορίζονται τα αγροτικά προϊόντα, για τα οποία ισχύει η υποχρέωση δήλωσης ισοζυγίων αγορών/πωλήσεων, μέσω της ψηφιακής πλατφόρμας «ΑΡΤΕΜΙΣ» του άρθρου 20, οι υπόχρεοι, η διαδικασία και η συχνότητα υποβολής της δήλωσης, οι πληροφορίες που καταχωρίζονται στην εφαρμογή από τους υπόχρεους, τον ΕΛΓΟ - ΔΗΜΗΤΡΑ και την αρμόδια οργανική μονάδα του Υπουργείου Αγροτικής Ανάπτυξης και Τροφίμων που εποπτεύει την εφαρμογή ή και καταχωρίζονται αυτοματοποιημένα, οι διαδικασίες ελέγχου και επιβολής κυρώσεων, καθώς και ζητήματα σχετικά με την ηλεκτρονική διασύνδεση της εφαρμογής με τις ψηφιακές βάσεις δεδομένων που τηρούνται από το Υπουργείο Αγροτικής Ανάπτυξης και Τροφίμων. Με κοινή απόφαση των Υπουργών Αγροτικής Ανάπτυξης και Τροφίμων και Ψηφιακής Διακυβέρνησης μπορούν να ρυθμίζονται οι απαραίτητες λεπτομέρειες τεχνικής φύσης για τη λειτουργία της πλατφόρμας, καθώς και ζητήματα διασύνδεσής της με ψηφιακές βάσεις δεδομένων, άλλων δημοσίων αρχών.
7. Με εξαίρεση εισφορές ή τέλη που τίθενται υπέρ του ΕΛΓΟ - ΔΗΜΗΤΡΑ, σύμφωνα με την παρ. 2 του άρθρου 62 του ν. 4235/2014 (Α’ 32), με κοινή απόφαση των Υπουργών Αγροτικής Ανάπτυξης και Τροφίμων και Οικονομικών, μπορεί να καθιερώνεται κάθε άλλη εισφορά ή τέλος υπέρ του Οργανισμού, για τις παρεχόμενες υπηρεσίες ελέγχου, επίβλεψης ή ελέγχου και πιστοποίησης αγροτικών προϊόντων και υπηρεσιών, στη βάση οικονομοτεχνικής μελέτης που καταρτίζεται με ευθύνη του Δ.Σ. του ΕΛΓΟ -ΔΗΜΗΤΡΑ. Με την απόφαση αυτή καθορίζονται το είδος και το ύψος των τελών ή εισφορών, οι υπόχρεοι καταβολής της εισφοράς ή του τέλους, ο τρόπος αντιστοίχισής τους με το κόστος των υπηρεσιών που καλύπτουν, καθώς και η διαδικασία και ο τρόπος καταβολής, είσπραξης και απόδοσης της εισφοράς στον ΕΛΓΟ - ΔΗΜΗΤΡΑ.
8. Με κοινή απόφαση των Υπουργών Αγροτικής Ανάπτυξης και Τροφίμων και Οικονομικών δύναται να καθορίζεται η αποζημίωση που λαμβάνουν ο Πρόεδρος, οι Αντιπρόεδροι, τα λοιπά μέλη του Δ.Σ. και ο Γραμματέας, για τη συμμετοχή τους στις συνεδριάσεις του Δ.Σ. του ΕΛΓΟ - ΔΗΜΗΤΡΑ, καθώς και οι προϋποθέσεις χορήγησής της.
9. Με κοινή απόφαση των Υπουργών Αγροτικής και Τροφίμων και Οικονομικών, καθορίζονται, μετά από εισήγηση του Δ.Σ. του Οργανισμού, η αμοιβή των εγγεγραμμένων τρίτων φυσικών ή νομικών προσώπων στο Μητρώο του άρθρου 18 και οι δαπάνες κίνησής τους, οι οποίες δεν μπορούν να διαφοροποιούνται από αυτές που προβλέπονται για το προσωπικό του ΕΛΓΟ - ΔΗΜΗΤΡΑ.
10. Με απόφαση του Διοικητικού Συμβουλίου, ύστερα από γνώμη του Γενικού Διευθυντή Διασφάλισης Ποιότητας και Ανταγωνιστικότητας Αγροτικών Προϊόντων, ορίζονται τα προσόντα εγγραφής, η διάρκεια και το είδος της εκπαίδευσης, η διαδικασία και ο τρόπος τήρησης του Μητρώου του άρθρου 18, οι λόγοι απένταξης από το Μητρώο, ζητήματα οργάνωσής του, καθώς και ο τρόπος επιθεώρησης και ελέγχου των εγγεγραμμένων στο Μητρώο, από τον ΕΛΓΟ - ΔΗΜΗΤΡΑ.
11. Με κοινή απόφαση των Υπουργών Αγροτικής Ανάπτυξης και Τροφίμων και Οικονομικών, μπορεί να χορηγηθεί στο προσωπικό του ΕΛΓΟ - ΔΗΜΗΤΡΑ, καθώς και σε κάθε εξουσιοδοτημένο από αυτό πρόσωπο που επιβαίνει σε πλωτά μέσα του ΕΛΓΟ - ΔΗΜΗΤΡΑ, ιδιόκτητα ή ενοικιαζόμενα, αποζημίωση επιβίβασης, παραμονής και εργασίας σε πλωτά μέσα, αποζημίωση υποβρύχιων εργασιών ή αποζημίωση επιστημονικών καταδύσεων. Οι εν λόγω αποζημιώσεις δεν βαρύνουν τον τακτικό προϋπολογισμό, αλλά το αντίστοιχο ερευνητικό πρόγραμμα. Με όμοια απόφαση καθορίζονται το ύψος και οι κατηγορίες προσωπικού που μπορούν να λάβουν τις ανωτέρω αποζημιώσεις, ύστερα από γνώμη του Δ.Σ. του ΕΛΓΟ - ΔΗΜΗΤΡΑ.
Άρθρο 25
Τελικές διατάξεις - Τροποποίηση παρ. Γ άρθρου 13Α ν. 4310/2014, παρ. 8 άρθρου 473 ν. 4957/2022 και περ. γ) παρ. 3 άρθρου 3 παρ. Δ Μέρους Β’ ν. 4336/2015
1. Η παρ. Γ του άρθρου 13Α του ν. 4310/2014 (Α’ 258), περί της εφαρμογής του εν λόγω νόμου στον ΕΛΓΟ - ΔΗΜΗΤΡΑ, αντικαθίσταται ως εξής:
«Γ. Ο Ελληνικός Γεωργικός Οργανισμός - ΔΗΜΗΤΡΑ (ΕΛΓΟ - ΔΗΜΗΤΡΑ), που εποπτεύεται από τον Υπουργό Αγροτικής Ανάπτυξης και Τροφίμων, διέπεται από τον παρόντα ως προς:
α) τη διαδικασία και τις προϋποθέσεις πρόσληψης και εξέλιξης του ερευνητικού προσωπικού, των Ειδικών Λειτουργικών Επιστημόνων και του λοιπού συνεργαζόμενου ερευνητικού ή επιστημονικού προσωπικού των Ινστιτούτων Αγροτικής Έρευνας του ΕΛΓΟ - ΔΗΜΗΤΡΑ, καθώς και τα δικαιώματα και τις υποχρεώσεις του προσωπικού αυτού,
β) τους Διευθυντές των Ινστιτούτων Αγροτικής Έρευνας του ΕΛΓΟ - ΔΗΜΗΤΡΑ, καθώς και τα Επιστημονικά Συμβούλια των Ινστιτούτων αυτών. Τα προσόντα και η διαδικασία επιλογής του Διευθυντή Ερευνητικού Κέντρου ισχύουν αναλόγως για τον προϊστάμενο της Γενικής Διεύθυνσης Αγροτικής Έρευνας,
γ) την ανάληψη και διαχείριση των ερευνητικών, αναπτυξιακών και λοιπών προγραμμάτων και έργων,
δ) την αξιοποίηση της περιουσίας του ΕΛΓΟ - ΔΗΜΗΤΡΑ, σύμφωνα με το άρθρο 21,
ε) τη χορήγηση υποτροφιών, βραβείων και αδειών, και
στ) τη σύνδεση ερευνητικών οργανισμών για την άσκηση μη οικονομικών δραστηριοτήτων και τη δυνατότητα κινητικότητας των ερευνητών του ΕΛΓΟ - ΔΗΜΗΤΡΑ.
Για την εφαρμογή του παρόντος σχετικά με τον ΕΛΓΟ - ΔΗΜΗΤΡΑ, όπου αναφέρεται «διοικητικό συμβούλιο του ερευνητικού κέντρου», νοείται η «Επιτροπή Αγροτικής Έρευνας» του ΕΛΓΟ - ΔΗΜΗΤΡΑ, με εξαίρεση την εφαρμογή της περ. δ), όπου νοείται το «Διοικητικό Συμβούλιο» του ΕΛΓΟ - ΔΗΜΗΤΡΑ και όπου αναφέρεται «ο Υπουργός Παιδείας και Θρησκευμάτων», νοείται «ο Υπουργός Αγροτικής Ανάπτυξης και Τροφίμων.».»
2. Στην παρ. 8 του άρθρου 473 του ν. 4957/2022 (Α’ 141), περί Ειδικών Λογαριασμών Κονδυλίων Έρευνας, προστίθενται νέα εδάφια, τέταρτο, έκτο, όγδοο και δέκατο και η παρ. 8 διαμορφώνεται ως εξής:
«8. Οι διατάξεις του Κεφαλαίου ΚΖ’, πλην του άρθρου 257, εφαρμόζονται στους Ειδικούς Λογαριασμούς Κονδυλίων Έρευνας (Ε.Λ.Κ.Ε.) των ερευνητικών κέντρων ινστιτούτων και των τεχνολογικών φορέων του άρθρου 13Α του ν. 4310/2014 (Α’ 258), καθώς και στους ερευνητικούς και τεχνολογικούς φορείς του ως άνω άρθρου που έχουν τη μορφή νομικού προσώπου ιδιωτικού δικαίου (Ν.Π.Ι.Δ.) ως προς τη διαχείριση των κάθε είδους έργων και προγραμμάτων τους. Οι Ε.Λ.Κ.Ε., οι οποίοι έχουν συσταθεί και λειτουργούν στους εν λόγω φορείς, εξακολουθούν να υφίστανται και διέπονται από τις διατάξεις του ν. 4310/2014 (Α’ 258), του άρθρου 24 του ν. 4386/2016 (Α’ 83) και του παρόντος. Οι αρμοδιότητες της Επιτροπής Ερευνών του άρθρου 232, καθώς και οι αρμοδιότητες του Συμβουλίου Διοίκησης του Α.Ε.Ι., ασκούνται από το Διοικητικό Συμβούλιο του ερευνητικού κέντρου - ινστιτούτου ή τεχνολογικού φορέα του άρθρου 13Α του ν. 4310/2014. Ειδικά για τον Ελληνικό Γεωργικό Οργανισμό - ΔΗΜΗΤΡΑ (ΕΛΓΟ - ΔΗΜΗΤΡΑ), οι ανωτέρω αρμοδιότητες ασκούνται από την Επιτροπή Αγροτικής Έρευνας, με εξαίρεση την αρμοδιότητα έγκρισης του Οδηγού Χρηματοδότησης και Διαχείρισης του άρθρου 259, η οποία ασκείται από το Διοικητικό Συμβούλιο του ΕΛΓΟ - ΔΗΜΗΤΡΑ. Οι αρμοδιότητες του άρθρου 233 ασκούνται από τον Πρόεδρο του Διοικητικού Συμβουλίου του οικείου φορέα. Ειδικώς, ως προς τον ΕΛΓΟ - ΔΗΜΗΤΡΑ, οι αρμοδιότητες του προηγούμενου εδαφίου ασκούνται από το όργανο διοίκησης που εποπτεύει τη Γενική Διεύθυνση Αγροτικής Έρευνας του ΕΛΓΟ - ΔΗΜΗΤΡΑ. Το Διοικητικό Συμβούλιο δύναται να μεταβιβάζει αρμοδιότητές του στον Πρόεδρο ή σε Διευθυντή Ινστιτούτου. Ειδικά για τον ΕΛΓΟ - ΔΗΜΗΤΡΑ, η Επιτροπή Αγροτικής Έρευνας δύναται να μεταβιβάζει αρμοδιότητές της στο όργανο διοίκησης που εποπτεύει τη Γενική Διεύθυνση Αγροτικής Έρευνας, στον Γενικό Διευθυντή Αγροτικής Έρευνας, ή σε Διευθυντή Ινστιτούτου. Ο Πρόεδρος του Διοικητικού Συμβουλίου δύναται να μεταβιβάζει αρμοδιότητές του σε Διευθυντή Ινστιτούτου. Ειδικά για τον ΕΛΓΟ - ΔΗΜΗΤΡΑ, το όργανο διοίκησης που εποπτεύει τη Γενική Διεύθυνση Αγροτικής Έρευνας δύναται να μεταβιβάζει αρμοδιότητές του στον Γενικό Διευθυντή Αγροτικής Έρευνας ή σε Διευθυντή Ινστιτούτου. Οι αναφερόμενες ως αρμοδιότητες της Μονάδας Οικονομικής και Διοικητικής Υποστήριξης του Ε.Λ.Κ.Ε. ασκούνται από την αντίστοιχη οργανική μονάδα του ερευνητικού ή τεχνολογικού φορέα. Τα καθήκοντα του Π.Ο.Υ. του Ε.Λ.Κ.Ε. μπορεί να ανατεθούν στον Π.Ο.Υ. του ερευνητικού και τεχνολογικού φορέα. Οι Ε.Λ.Κ.Ε. των ερευνητικών και τεχνολογικών φορέων που έχουν τη μορφή Ν.Π.Δ.Δ., δύνανται να έχουν διαφορετικό Αριθμό Φορολογικού Μητρώου (Α.Φ.Μ.) από αυτόν του οικείου φορέα, κατόπιν απόφασης του Διοικητικού τους Συμβουλίου. Στους ερευνητικούς και τεχνολογικούς φορείς που έχουν τη μορφή Ν.Π.Ι.Δ. δεν λειτουργεί Ε.Λ.Κ.Ε. και οι φορείς αυτοί διατηρούν τον υφιστάμενο Α.Φ.Μ.. Ως εισήγηση της Επιτροπής Ερευνών, κατά την έννοια του άρθρου 238, νοείται η εισήγηση του Π.Μ.Ο.Δ.Υ. του οικείου φορέα. Ως Επιστημονικός Υπεύθυνος έργου/προγράμματος ορίζεται μέλος του ερευνητικού προσωπικού ή μέλος του λοιπού προσωπικού (μόνιμου, Ι.Δ.Α.Χ. ή Ι.Δ.Ο.Χ.), εφόσον είναι κάτοχος μεταπτυχιακού διπλώματος, ή εξωτερικός συνεργάτης, εφόσον είναι κάτοχος διδακτορικού διπλώματος ή εφόσον ασκεί καθήκοντα προϊσταμένου οργανικής μονάδας. Το ποσό που αποδίδεται από τον Ε.Λ.Κ.Ε. στον τακτικό προϋπολογισμό, σύμφωνα με την παρ. 5 του άρθρου 237 του παρόντος, χρησιμοποιείται για την εξυπηρέτηση των λειτουργικών και λοιπών αναγκών του φορέα και όχι για την κάλυψη των αναγκών μισθοδοσίας του προσωπικού του. Οι ερευνητικοί και τεχνολογικοί φορείς, που έχουν τη μορφή Ν.Π.Δ.Δ., δύνανται να καλύπτουν μέρος των λειτουργικών τους δαπανών από ίδιους πόρους του Ε.Λ.Κ.Ε., πλην των απολύτως αναγκαίων για την καθημερινή τους λειτουργία δαπανών, οι οποίες καλύπτονται από τους πόρους της περ. α’ της παρ. 1 του άρθρου 20 του ν. 4310/2014. Όπου αναφέρονται το Υπουργείο Παιδείας και Θρησκευμάτων και η Γενική Διεύθυνση Οικονομικών Υπηρεσιών (Γ.Δ.Ο.Υ.) αυτού, νοούνται το Υπουργείο Ανάπτυξης και Επενδύσεων και η Γ.Δ.Ο.Υ. αυτού.»
3. Στην περ. γ) της παρ. 3 του άρθρου 2 του Κεφαλαίου Α’ της υποπαρ. Δ.9 του Μέρους Β’ του ν. 4336/2015 (Α’ 94), περί καθορισμού ημερών μετακίνησης, προστίθεται και το προσωπικό του ΕΛΓΟ - ΔΗΜΗΤΡΑ, και η περ. γ) διαμορφώνεται ως εξής:
«γ) του προσωπικού κλάδου Γεωπόνων και Κτηνιάτρων του Οργανισμού Ελληνικών Γεωργικών Ασφαλίσεων (ΕΛ.Γ.Α.), του προσωπικού του Ο.Π.Ε.Κ.Ε.Π.Ε., για τους επιτόπιους φυσικούς ελέγχους που υποχρεούται να διενεργεί σύμφωνα με τους κανονισμούς της Ευρωπαϊκής Ένωσης, καθώς και του προσωπικού του Ελληνικού Γεωργικού Οργανισμού - Δήμητρα που συμμετέχει στη διενέργεια υποχρεωτικών ελέγχων και επιθεωρήσεων σε επιχειρήσεις, παραγωγούς και σε σημεία χονδρικής και λιανικής πώλησης, και προκειμένου για τα μέλη του Σώματος Ελεγκτών Παιγνίων της Επιτροπής Εποπτείας και Ελέγχου Παιγνίων (Ε.Ε.Ε.Π.) μέχρι εκατόν ογδόντα (180) ημέρες συνολικά για τη διενέργεια ελέγχων.»
Άρθρο 26
Μεταβατικές διατάξεις
1. Όπου στην κείμενη νομοθεσία γίνεται αναφορά στους συγχωνευθέντες Οργανισμούς: α) Εθνικό Ίδρυμα Αγροτικής Έρευνας (ΕΘ.Ι.ΑΓ.Ε.), β) Οργανισμό Γεωργικής Επαγγελματικής Εκπαίδευσης, Κατάρτισης και Απασχόλησης (ΟΓΕΕΚΑ - «ΔΗΜΗΤΡΑ»), γ) Οργανισμό Πιστοποίησης και Επίβλεψης Γεωργικών Προϊόντων (Ο.Π.Ε.ΓΕ.Π - AGROCERT) και δ) Ελληνικό Οργανισμό Γάλακτος και Κρέατος (ΕΛ.Ο.ΓΑΚ) νοείται ως αναφορά στον «ΕΛΛΗΝΙΚΟ ΓΕΩΡΓΙΚΟ ΟΡΓΑΝΙΣΜΟ - ΔΗΜΗΤΡΑ (ΕΛΓΟ - ΔΗΜΗΤΡΑ).
2. Η κυριότητα και κάθε άλλο εμπράγματο δικαίωμα, επί του συνόλου της κινητής και ακίνητης περιουσίας των τεσσάρων (4) συγχωνευθέντων στον ΕΛΓΟ - ΔΗΜΗΤΡΑ, Οργανισμών της παρ. 1, περιέρχεται αυτοδικαίως στον ΕΛΓΟ - ΔΗΜΗΤΡΑ, χωρίς την τήρηση οποιουδήποτε άλλου τύπου, πράξης η συμβολαίου ή αντάλλαγμα υπέρ του ΕΛΓΟ - ΔΗΜΗΤΡΑ.
3. Εκκρεμείς δίκες ή δικαστικές υποθέσεις στο όνομα των τεσσάρων (4) συγχωνευθέντων στον ΕΛΓΟ -ΔΗΜΗΤΡΑ Οργανισμών της παρ. 1, σε οποιοδήποτε στάδιο και αν βρίσκονται, συνεχίζονται από τον ΕΛΓΟ - ΔΗΜΗΤΡΑ, χωρίς ειδικότερη διατύπωση ή ενέργεια για τη συνέχισή τους.
4. Με την επιφύλαξη του παρόντος, η υπ’ αρ. 919/131869/20.10.2014 κοινή απόφαση των Υπουργών Οικονομικών και Αγροτικής Ανάπτυξης και Τροφίμων, περί του Οργανισμού του ΕΛΓΟ - ΔΗΜΗΤΡΑ (Β’ 2889) και η υπ’ αρ. 893/138106/21.12.2017 κοινή απόφαση των Υπουργών Οικονομικών και Αγροτικής Ανάπτυξης και Τροφίμων, περί κανονισμού του προσωπικού του ΕΛΓΟ - ΔΗΜΗΤΡΑ (Β’ 4800), διατηρούνται σε ισχύ, μέχρι τη θέση σε ισχύ του Εσωτερικού Κανονισμού Λειτουργίας του άρθρου 11.
5. Όπου γίνεται αναφορά στον Διευθύνοντα Σύμβουλο, νοείται στο εξής ως αναφορά στον Πρόεδρο, στον Α’ και Β’ Αντιπρόεδρο, βάσει των αρμοδιοτήτων που ανατίθενται στον καθένα, σύμφωνα με την απόφαση της παρ. 1 του άρθρου 24. Σε περίπτωση αμφιβολίας, το Δ.Σ. του Οργανισμού είναι αρμόδιο για την άρση της.
6. Μέχρι τον καθορισμό των αποδοχών του Προέδρου και των δύο Αντιπροέδρων, οι αποδοχές του Προέδρου και του Β’ Αντιπροέδρου αντιστοιχούν στις αποδοχές που λαμβάνουν ο Πρόεδρος και ο Αντιπρόεδρος, κατά την έναρξη ισχύος του παρόντος, και οι αποδοχές του Α’ Αντιπροέδρου αντιστοιχούν στις αποδοχές που λαμβάνει ο Διευθύνων Σύμβουλος, κατά την έναρξη ισχύος του παρόντος.
7. Τα μέλη του Δ.Σ. του ΕΛΓΟ - ΔΗΜΗΤΡΑ που υπηρετούν κατά την έναρξη ισχύος του παρόντος, εξακολουθούν να ασκούν τα καθήκοντά τους μέχρι τη λήξη της θητείας τους, με τις αρμοδιότητες και ιδιότητες που κατέχουν. Μετά τη λήξη της θητείας τους, τα μέλη του Δ.Σ. ορίζονται σύμφωνα με τα προβλεπόμενα στις περ. β), γ) και δ) της παρ. 1 του άρθρου 5.
8. Για τον υπολογισμό της εξαετούς θητείας των μελών του Δ.Σ. της παρ. 5 του άρθρου 6, δεν υπολογίζεται η διάρκεια της θητείας που διανύθηκε στον Οργανισμό, μέχρι την έναρξη ισχύος του παρόντος.
9. Η πρώτη θητεία της Επιτροπής Αγροτικής Έρευνας του άρθρου 13 ισχύει μέχρι τον ορισμό των μελών του Δ.Σ. σύμφωνα με τα προβλεπόμενα στις περ. β), γ) και δ) της παρ. 1 του άρθρου 5. Κατά την πρώτη θητεία της Επιτροπής, ως Πρόεδρός της ορίζεται όργανο διοίκησης που κατέχει διδακτορικό τίτλο σπουδών και ως εκπρόσωπος του Υπουργείου Αγροτικής Ανάπτυξης ένα εκ των υπολοίπων μελών του Δ.Σ..
10. Η Γενική Διεύθυνση Διοικητικού Οικονομικού αποτελεί την ενιαία διοικητική και οικονομική υπηρεσία του ΕΛΓΟ - ΔΗΜΗΤΡΑ. Μέχρι τη θέση σε ισχύ του Εσωτερικού Κανονισμού Λειτουργίας του άρθρου 11, ζητήματα που αφορούν την ενιαία οργάνωση και λειτουργία της Γενικής Διεύθυνσης Διοικητικού και Οικονομικού ρυθμίζονται με αποφάσεις του Δ.Σ..
11. Το τακτικό προσωπικό, με σύμβαση Ιδιωτικού Δικαίου Αορίστου Χρόνου που κατέχει οργανικές ή προσωποπαγείς θέσεις στον ΕΛΓΟ - ΔΗΜΗΤΡΑ και το προσωπικό με σύμβαση Ιδιωτικού Δικαίου Ορισμένου Χρόνου, οποιουδήποτε κλάδου, κατηγορίας, ειδικότητας, βαθμού ή ερευνητικής βαθμίδας, καθώς και οι δικηγόροι με έμμισθη εντολή και πάγια αντιμισθία, που υπηρετούν κατά την έναρξη ισχύος του παρόντος στον ΕΛΓΟ - ΔΗΜΗΤΡΑ, συνεχίζουν να προσφέρουν τις υπηρεσίες τους στον τόπο της προηγούμενης εργασίας τους, ανεξάρτητα από τη μεταβολή της ονομασίας ή του αντικειμένου των οργανικών - υπηρεσιακών μονάδων ή δομών που υιοθετεί ο παρών ή ο Εσωτερικός Κανονισμός Λειτουργίας του άρθρου 11, η δε διανυθείσα θητεία τους στα συγχωνευθέντα στον ΕΛΓΟ - ΔΗΜΗΤΡΑ νομικά πρόσωπα, θεωρείται ότι έχει διανυθεί στον ΕΛΓΟ - ΔΗΜΗΤΡΑ.
12. Το τακτικό προσωπικό με σύμβαση Ιδιωτικού Δικαίου Αορίστου Χρόνου, που κατέχει οργανικές ή προσωποπαγείς θέσεις στον ΕΛΓΟ - ΔΗΜΗΤΡΑ και θα υπηρετεί σε καταργούμενες μονάδες, μετά την έκδοση του Εσωτερικού Κανονισμού Λειτουργίας του άρθρου 11, συνεχίζει να προσφέρει τις υπηρεσίες του στον τόπο της προηγούμενης εργασίας του, σε άλλη δομή του ΕΛΓΟ - ΔΗΜΗΤΡΑ ή σε άλλη δομή του Υπουργείου Αγροτικής Ανάπτυξης και Τροφίμων ή άλλου εποπτευομένου από αυτό φορέα.
13. Οι αρμοδιότητες που ασκούνται από τη Μονάδα Οικονομικής και Διοικητικής Υποστήριξης του Ειδικού Λογαριασμού Κονδυλίων Έρευνας (ΕΛΚΕ) του ν. 4957/2022 (Α’ 141) ασκούνται από τη Γενική Διεύθυνση Διοικητικού - Οικονομικού του ΕΛΓΟ - ΔΗΜΗΤΡΑ και τα καθήκοντα του Προϊσταμένου Οικονομικών Υπηρεσιών του ΕΛΚΕ ασκούνται από τον προϊστάμενο της Γενικής Διεύθυνσης Διοικητικού - Οικονομικού του Οργανισμού.
14. Οι ερευνητές Δ’ βαθμίδας, οι οποίοι υπηρετούν κατά την έναρξη ισχύος του παρόντος στα Ινστιτούτα Αγροτικής Έρευνας του ΕΛΓΟ - ΔΗΜΗΤΡΑ, αξιολογούνται με τη συμπλήρωση ενός (1) έτους, από την έναρξη ισχύος του παρόντος. Αν αξιολογηθούν θετικά, προάγονται στη βαθμίδα του ερευνητή Γ’. Αν αξιολογηθούν αρνητικά, μπορούν να ζητήσουν άπαξ την επαναξιολόγησή τους, μέσα σε χρονικό διάστημα ενός (1) ακόμη έτους, διαφορετικά ή σε περίπτωση αρνητικής νέας αξιολόγησής τους, λύνεται η σχέση εργασίας τους με τον ΕΛΓΟ - ΔΗΜΗΤΡΑ. Τα ανωτέρω χρονικά διαστήματα εφαρμόζονται και για τους ερευνητές Δ’ βαθμίδας που τελούν σε άδεια. Η εξέλιξη διενεργείται σύμφωνα με τη διαδικασία του ν. 4310/2014 (Α’ 258).
15. Έως τη θέση σε ισχύ του Εσωτερικού Κανονισμού Λειτουργίας του άρθρου 11, στον ΕΛΓΟ - ΔΗΜΗΤΡΑ λειτουργούν έντεκα (11) Ινστιτούτα Αγροτικής Έρευνας.
16. Προκειμένου το Δ.Σ. να εξασφαλίσει τη συνεχή συνεργασία της Γενικής Διεύθυνσης Στρατηγικών Συμβουλών και Αγροτικής Ανάπτυξης με τη Γενική Διεύθυνση Αγροτικής Έρευνας, για την αποτελεσματικότερη αξιοποίηση των ερευνητικών αποτελεσμάτων, κατά τη διαμόρφωση των προτάσεων αγροτικής πολιτικής, δύναται να μεταφέρει μέλος του ερευνητικού προσωπικού του ΕΛΓΟ - ΔΗΜΗΤΡΑ στη Γενική Διεύθυνση Στρατηγικών Συμβουλών και Αγροτικής Ανάπτυξης, προβλέποντας ταυτόχρονα τη διάρκεια της μεταφοράς και τα καθήκοντα που αναλαμβάνει.
17. Υπάλληλοι του ΕΛΓΟ - ΔΗΜΗΤΡΑ, κατηγορίας Πανεπιστημιακής και Τεχνολογικής Εκπαίδευσης, κάτοχοι διδακτορικού ή μεταπτυχιακού διπλώματος, που υπηρετούν στη Γενική Διεύθυνση Αγροτικής Έρευνας, και έχουν εμπειρία στον σχεδιασμό ή την εφαρμογή επιστημονικών και τεχνολογικών προγραμμάτων και έργων, εντάσσονται σε τρεις βαθμίδες (Α’ , Β’, Γ’) Ειδικών Λειτουργικών Επιστημόνων (ΕΛΕ), που συστήνονται με τον Εσωτερικό Κανονισμό Λειτουργίας του άρθρου 11, ανάλογα με την προσφορά τους και τα ειδικά τους προσόντα και λαμβάνοντας υπόψη τα κριτήρια και τους όρους των παρ. 2 έως 4 του άρθρου 18 του ν. 4310/2014. Η διαδικασία εκλογής και προαγωγής τους σε βαθμίδα, καθορίζεται στον Εσωτερικό Κανονισμό Λειτουργίας του άρθρου 11. Η αξιολόγησή τους για ένταξη σε βαθμίδα ΕΛΕ γίνεται χωρίς δημόσια προκήρυξη, μια (1) μόνο φορά, ύστερα από αίτησή τους, η οποία υποβάλλεται μέσα σε έξι (6) μήνες από τη δημοσίευση του Εσωτερικού Κανονισμού Λειτουργίας του άρθρου 11, με γνωστικό αντικείμενο εκείνο που αναφέρει στην αίτησή του ο ενδιαφερόμενος. Σε περίπτωση θετικής κρίσης, η ένταξη του αιτούντος ενεργείται με απόφαση του Διοικητικού Συμβουλίου του Οργανισμού και τοποθετείται σε Ινστιτούτο συναφές με το γνωστικό του αντικείμενο. Η προηγούμενη οργανική θέση των υπαλλήλων που εντάσσονται στους ΕΛΕ παραμένει κενή, μέχρι την ένταξη ή την προαγωγή τους στη βαθμίδα Β’. Αν δεν προαχθούν στη βαθμίδα Β’, επιστρέφουν στην προηγούμενη οργανική τους θέση και λαμβάνουν τις αποδοχές που προβλέπονται για τη θέση αυτή.
18. Όλα τα περιουσιακά στοιχεία, κινητά και ακίνητα, ενοχικά και εμπράγματα δικαιώματα και αποθεματικά των καταργούμενων με τον Εσωτερικό Κανονισμό Λειτουργίας του άρθρου 11, οργανικών μονάδων, μεταφέρονται σε άλλες οργανικές μονάδες του ΕΛΓΟ - ΔΗΜΗΤΡΑ ή εκποιούνται με απόφαση του Δ.Σ..
19. Οι δαπάνες συντήρησης, επισκευής και λειτουργίας των ακινήτων που χρησιμοποιούνται από τον ΕΓΛΟ - ΔΗΜΗΤΡΑ, αλλά ανήκουν κατά κυριότητα στο ελληνικό δημόσιο και η διαχείρισή τους ασκείται από το Υπουργείο Αγροτικής Ανάπτυξης και Τροφίμων, δεν θεωρούνται μη νόμιμες μόνο εξ αυτού του λόγου.
20. Τα ταμειακά υπόλοιπα και οι καταθέσεις των συγχωνευθέντων Οργανισμών της παρ. 1 περιέρχονται στον ΕΛΓΟ - ΔΗΜΗΤΡΑ.
21. Ο διακριτικός τίτλος «ΕΘΙΑΓΕ-NAGREF», που είχε κατοχυρώσει το Εθνικό Ίδρυμα Αγροτικής Έρευνας, καθίσταται ιδιοκτησία του ΕΛΓΟ - ΔΗΜΗΤΡΑ.
22. Τα λογότυπα και τα σήματα που, κατά την έναρξη ισχύος του παρόντος, έχει εκδώσει και έχει κατοχυρώσει ο Οργανισμός Πιστοποίησης και Επίβλεψης Γεωργικών Προϊόντων, καθώς και ο διακριτικός τίτλος «AGROCERT» αποτελούν ιδιοκτησία του ΕΛΓΟ - ΔΗΜΗΤΡΑ και συνεχίζουν να χρησιμοποιούνται.
Άρθρο 27
Καταργούμενες διατάξεις
Από την έναρξη ισχύος του παρόντος, καταργούνται:
α) οι παρ. 3, 4 και 5 του άρθρου 2 και τα άρθρα 3 έως 26 του ν. 1845/1989 (Α’ 102), περί αγροτικής έρευνας,
β) οι παρ. 1 έως 6, 8 και 9 του άρθρου 94 του ν. 2127/1993 (Α’ 48), περί του Ελληνικού Οργανισμού Γάλακτος και Κρέατος,
γ) τα άρθρα 11 έως 23 του ν. 2520/1997 (Α’ 173), περί της σύστασης του Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης,
δ) τα άρθρα 30 έως 43 του ν. 2637/1998 (Α’ 200), περί του Οργανισμού Πιστοποίησης και Επίβλεψης Γεωργικών Προϊόντων,
ε) η περ. δ) της παρ. 1 του άρθρου 14β του ν. 3429/2005 (Α’ 314), περί συγχώνευσης νομικών προσώπων ιδιωτικού δικαίου (Ν.Π.Ι.Δ.) στον ΕΛΓΟ - ΔΗΜΗΤΡΑ,
στ) τα άρθρα 11, 15 και 16 του ν. 3698/2008 (Α’ 198), περί του Ελληνικού Οργανισμού Γάλακτος και Κρέατος,
ζ) η περ. δ) της παρ. 1 του άρθρου 66 του ν. 4002/2011 (Α’ 180), περί συγχώνευσης Ν.Π.Ι.Δ. στον ΕΛΓΟ - ΔΗΜΗΤΡΑ,
η) οι παρ. 2 έως 3β του άρθρου 55 του ν. 4235/2014 (Α’ 32), περί ρυθμίσεων για τον ΕΛΓΟ - ΔΗΜΗΤΡΑ,
θ) η παρ. 2 του άρθρου 6 του ν. 4711/2020 (Α’ 145), περί ρυθμίσεων για τον ΕΛΓΟ - ΔΗΜΗΤΡΑ,
ι) η υπ’ αρ. 188763/10.10.2011 κοινή απόφαση των Υπουργών Οικονομικών και Αγροτικής Ανάπτυξης και Τροφίμων, περί της σύστασης του ΕΛΓΟ - ΔΗΜΗΤΡΑ (Β’ 2284),
ια) η υπ’ αρ. 6287/8.9.2021 απόφαση του Υπουργού Αγροτικής Ανάπτυξης και Τροφίμων, περί της οργάνωσης και λειτουργίας των Δημοσίων Ινστιτούτων Επαγγελματικής Κατάρτισης αρμοδιότητας του Υπουργείου Αγροτικής Ανάπτυξης και Τροφίμων (Β’ 4213).
ΜΕΡΟΣ Β’
ΣΥΣΤΑΣΗ ΚΑΙ ΛΕΙΤΟΥΡΓΙΑ ΦΟΡΕΑ ΔΙΑΧΕΙΡΙΣΗΣ
ΠΑΡΑΔΟΣΙΑΚΟΥ ΕΛΑΙΩΝΑ ΑΜΦΙΣΣΑΣ
Άρθρο 28
Σκοπός
Με το παρόν Μέρος, επιδιώκονται η αποκατάσταση, προστασία, ανάδειξη, βιώσιμη ανάπτυξη και ολοκληρωμένη διοίκηση και διαχείριση του Παραδοσιακού Ελαιώνα Άμφισσας, όπως αυτός ορίζεται στο παρόν, ως ενιαίου συνόλου, από άποψη γεωργικής οικονομίας, ανάπτυξης και περιβαλλοντικής προστασίας, μέσω της σύστασης και λειτουργίας του ειδικού Φορέα Διαχείρισης του Παραδοσιακού Ελαιώνα Άμφισσας (εφεξής Φορέας).
Άρθρο 29
Αντικείμενο
Αντικείμενο του παρόντος Μέρους είναι η ρύθμιση θεμάτων σχετικά με: α) τη σύσταση, την εποπτεία, τους σκοπούς, τους πόρους, τη διοίκηση, τις αρμοδιότητες του Διοικητικού Συμβουλίου, τον οικονομικό έλεγχο και τη στελέχωση του Φορέα, β) τη σύσταση, τήρηση και λειτουργία Ενιαίου Ηλεκτρονικού Μητρώου Καλλιεργητών, καθώς και τη θέσπιση υποχρεώσεων και προνομίων για τα μέλη του.
Άρθρο 30
Σύσταση Φορέα Διαχείρισης
Παραδοσιακού Ελαιώνα Άμφισσας - 
Τοπική αρμοδιότητα του Φορέα
1. Συστήνεται νομικό πρόσωπο ιδιωτικού δικαίου με την επωνυμία «Φορέας Διαχείρισης Παραδοσιακού Ελαιώνα Άμφισσας», το οποίο λειτουργεί για την εξυπηρέτηση του δημοσίου συμφέροντος, έχει πλήρη διοικητική και οικονομική αυτοτέλεια και εποπτεύεται από τον Υπουργό Αγροτικής Ανάπτυξης και Τροφίμων. Ο Φορέας έχει έδρα την Άμφισσα και στεγάζεται σε χώρο που του παραχωρείται κατά χρήση, χωρίς αντάλλαγμα, με απόφαση του Περιφερειακού Συμβουλίου Στερεάς Ελλάδας.
2. Η αρμοδιότητα του Φορέα εκτείνεται εντός των ορίων του Παραδοσιακού Ελαιώνα Άμφισσας (εφεξής Ελαιώνας) που εμπίπτουν εντός της Ζώνης Α’ Απολύτου Προστασίας και της Ζώνης Β’ Προστασίας, όπως αυτές καθορίζονται με την υπό στοιχεία ΥΠΠΟΤ/ΓΔΑΠΚ/ΑΡΧ/Α1/Φ43/35829/1801/2.5.2012 απόφαση του Υπουργού Πολιτισμού και Τουρισμού (ΑΑΠ 147).
3. Η διάρκεια λειτουργίας του Φορέα ορίζεται σε τρία (3) έτη και δύναται να παραταθεί για τρία (3) ακόμη έτη, με κοινή απόφαση των Υπουργών Αγροτικής Ανάπτυξης και Τροφίμων, Οικονομικών, Περιβάλλοντος και Ενέργειας, Εσωτερικών και Πολιτισμού και Αθλητισμού.
Άρθρο 31
Στρατηγικοί σκοποί - Αρμοδιότητες του Φορέα
1. Στρατηγικοί σκοποί του Φορέα είναι ιδίως:
α) Η αποκατάσταση, προστασία, ανάδειξη, βιώσιμη ανάπτυξη και μέριμνα για την ολοκληρωμένη διοίκηση και διαχείριση του Ελαιώνα, ως ενιαίου συνόλου, από άποψη γεωργικής οικονομίας, ανάπτυξης και περιβαλλοντικής προστασίας.
β) Η προστασία και ανάδειξη της παραδοσιακής μορφής του Ελαιώνα, η προστασία, η ανάδειξη και ο συντονισμός της ελαιοκαλλιέργειας, η ανάπτυξη της παραγωγής του Ελαιώνα και η βελτίωση της ποιότητας των παραγόμενων προϊόντων, καθώς και η προβολή και προώθηση του προϊόντος της «Κονσερβολιάς Άμφισσας», καθώς και των λοιπών παραγόμενων προϊόντων και παραπροϊόντων της ποικιλίας αυτής.
γ) Η μέριμνα για την αποκατάσταση, συντήρηση και βελτίωση της αγροτικής οδοποιίας, εντός των ορίων του Ελαιώνα, για την προληπτική πυρασφάλεια, καθώς και για τη διαχείριση των αποβλήτων και των υδατικών πόρων με την επιφύλαξη των σχετικών αρμοδιοτήτων που ασκούνται από τους Τοπικούς Οργανισμούς Εγγείων Βελτιώσεων.
δ) Η μέριμνα για την προστασία του περιβάλλοντος του Ελαιώνα και της βιοποικιλότητας (πανίδας και χλωρίδας), σε συνεργασία με τις αρμόδιες υπηρεσίες του Υπουργείου Περιβάλλοντος και Ενέργειας, και με την επιφύλαξη: δα) της αρμοδιότητας των δασικών υπηρεσιών για τις εκτάσεις που υπάγονται στις προστατευτικές διατάξεις της δασικής νομοθεσίας και δβ) της αρμοδιότητας του Οργανισμού Φυσικού Περιβάλλοντος και Κλιματικής Αλλαγής (ΟΦΥΠΕΚΑ) για τη διαχείριση των προστατευόμενων περιοχών που αποτελούν τμήμα του Ελαιώνα, καθώς και για την αποφυγή οποιασδήποτε υποβάθμισης αυτού, κατά τον ν. 1650/1986 (Α’ 160), και η συνδρομή στην ανάδειξη του πολιτιστικού περιβάλλοντος που συνέχεται με την εν λόγω προστατευόμενη περιοχή και των τουριστικών σημείων και διαδρομών, ιδίως με τη διοργάνωση περιπάτων και επισκέψεων, σε συνεργασία με τις αρμόδιες υπηρεσίες του Υπουργείου Πολιτισμού και Αθλητισμού.
2. Για την εκπλήρωση των σκοπών της παρ. 1, ο Φορέας έχει τις εξής αρμοδιότητες:
α) Την ευθύνη για την άμεση υλοποίηση του Σχεδίου Δράσης για την αποκατάσταση, προστασία και ανάδειξη του Ελαιώνα, το οποίο εγκρίνεται με την απόφαση της παρ. 1 του άρθρου 40 και αφορά στις εκτάσεις που εμπίπτουν εντός της Ζώνης Α’ Απολύτου Προστασίας της υπό στοιχεία ΥΠΠΟΤ/ΓΔΑΠΚ/ΑΡΧ/Α1/Φ43/35829/1801/2.5.2012 απόφασης του Υπουργού Πολιτισμού και Τουρισμού (ΑΑΠ 147). Η υλοποίηση του Σχεδίου αυτού συμμορφώνεται με: αα) τις προβλέψεις της ανωτέρω υπουργικής απόφασης, όπως εκάστοτε ισχύει, και προϋποθέτει την έγκριση από τις αρμόδιες υπηρεσίες του Υπουργείου Πολιτισμού και Αθλητισμού, σύμφωνα με τον Κώδικα νομοθεσίας για την προστασία των αρχαιοτήτων και εν γένει της πολιτιστικής κληρονομιάς (ν. 4858/2021, Α’ 220) και τους όρους αυτής και αβ) την τήρηση και τις εγκρίσεις της δασικής νομοθεσίας. Για την υλοποίηση του Σχεδίου, χρησιμοποιούνται από τον Φορέα οι μελέτες που έχουν ήδη ανατεθεί ή εκπονηθεί από φορείς της Γενικής Κυβέρνησης, στο πλαίσιο δράσεων για την εκπλήρωση των σκοπών της παρ. 1. Ο Φορέας είναι, επίσης, αρμόδιος για την παρακολούθηση της υλοποίησης των δράσεων, προγραμμάτων, μελετών ή έργων του ανωτέρω Σχεδίου Δράσης που εκτελούνται από άλλους φορείς, εντός των ορίων του προστατευόμενου αντικειμένου.
β) Τον συνολικό σχεδιασμό για το προστατευόμενο αντικείμενο, στο πλαίσιο του οποίου καταρτίζει και υποβάλλει αιτιολογημένα προς έγκριση στους Υπουργούς Περιβάλλοντος και Ενέργειας, Πολιτισμού και Αθλητισμού και Αγροτικής Ανάπτυξης και Τροφίμων, επιχειρησιακό σχέδιο με αντικείμενο: βα) την αναθεώρηση του Σχεδίου Δράσης της περ. α) και ββ) τη διαχείριση του Ελαιώνα στο πλαίσιο της αγροτικής ανάπτυξης και οικονομίας και της προστασίας και ανάδειξης του φυσικού περιβάλλοντος, με έργα και δράσεις που δεν προβλέπονται στο ανωτέρω Σχέδιο Δράσης.
γ) Την υποβολή ετήσιων απολογιστικών εκθέσεων δράσης για την αξιολόγηση της πορείας υλοποίησης του έργου και της αποστολής του Φορέα, στον εποπτεύοντα Υπουργό. Ειδικά, για την υλοποίηση του Σχεδίου Δράσης της περ. α), η απολογιστική έκθεση υποβάλλεται σε εξαμηνιαία βάση.
δ) Την εκπόνηση και υποβολή προς έγκριση από τον εποπτεύοντα Υπουργό, εκπαιδευτικών ή άλλων προγραμμάτων, ερευνών ή μελετών που συνάπτονται με τον σκοπό του, για την ένταξή τους σε εθνικά, ενωσιακά ή διεθνή προγράμματα χρηματοδότησης.
ε) Την παρακολούθηση και αξιολόγηση της εφαρμογής των όρων και περιορισμών που επιβάλλονται για την προστασία του Ελαιώνα, συμπεριλαμβανομένων όσων προβλέπονται από γενικές ή ειδικές διατάξεις, τη δασική νομοθεσία, καθώς και από την υπό στοιχεία ΥΠΠΟΤ/ΓΔΑΠΚ/ΑΡΧ/Α1/Φ43/35829/1801/2.5.2012 υπουργική απόφαση, όπως εκάστοτε ισχύει, καθώς και των κανονισμών διοίκησης και λειτουργίας και των σχεδίων διαχείρισης αυτού. Στο πλαίσιο αυτό, ο Φορέας μεριμνά για τη συλλογή, ταξινόμηση και επεξεργασία στοιχείων και δεδομένων για την περιοχή ευθύνης του και επικουρεί τις αρμόδιες αρχές στον έλεγχο της εφαρμογής της σχετικής νομοθεσίας για τα έργα και τις δραστηριότητες που πραγματοποιούνται στην περιοχή ευθύνης του.
στ) Την ανάθεση της εκπόνησης μελετών και ερευνών, της παροχής υπηρεσιών, της εκτέλεσης έργων και εργασιών και τη διενέργεια προμηθειών για την υλοποίηση των σχεδίων δράσης και των επιχειρησιακών σχεδίων διαχείρισης του Ελαιώνα, για την προαγωγή και εξυπηρέτηση των σκοπών του Φορέα.
ζ) Τη μέριμνα, τον προγραμματισμό και τον συντονισμό της επισκευής και συντήρησης των αναγκαίων έργων υποδομής και των συναφών με αυτά εγκαταστάσεων, με την επιφύλαξη των σχετικών αρμοδιοτήτων που ασκούνται από τους Τοπικούς Οργανισμούς Εγγείων Βελτιώσεων, καθώς και τη μέριμνα για την προμήθεια του αναγκαίου επιστημονικού και τεχνικού εξοπλισμού για την άσκηση των λειτουργιών διαχείρισης του Φορέα.
η) Την παροχή αιτιολογημένης γνώμης για κάθε θέμα που εμπίπτει στους ιδρυτικούς του σκοπούς, εφόσον του ζητείται από τις αρμόδιες αρχές, και την υποβολή στον εποπτεύοντα Υπουργό τεκμηριωμένων προτάσεων για απαιτούμενες τροποποιήσεις του θεσμικού πλαισίου που διέπει την περιοχή ευθύνης του, καθώς και τη λειτουργία του Φορέα, ύστερα από διαβούλευση με τον τοπικό πληθυσμό και τους αρμόδιους φορείς.
θ) Την υποστήριξη και την ανάληψη ενεργειών για τη διάθεση της παραγωγής των προϊόντων και των παραπροϊόντων της ελαιοκαλλιέργειας του Ελαιώνα, καθώς επίσης και για την τυποποίησή τους και την ενιαία εμφάνιση των προϊόντων αυτών στην αγορά σε ό,τι αφορά στην περιοχή προέλευσής τους (τοπική ταυτότητα, προϊόν Προστατευόμενης Ονομασίας Προέλευσης - ΠΟΠ) και τον τρόπο παραγωγής τους (προϊόντα ολοκληρωμένης διαχείρισης, βιολογικής παραγωγής).
ι) Τη μέριμνα για την τήρηση της διαδικασίας για τη λήψη της πιστοποίησης του τελικού προϊόντος, ως «Κονσερβολιά Αμφίσσης» ΠΟΠ, καθώς και του Ελληνικού Σήματος στη βρώσιμη ελιά και στα προϊόντα του καρπού της ελιάς του Ελαιώνα, όπως αυτά χορηγούνται από τον αρμόδιο φορέα. Επιπλέον, ο Φορέας μεριμνά για την πιστοποίηση των αγροτεμαχίων του Παραδοσιακού Ελαιώνα Άμφισσας με το σύστημα βιολογικής γεωργίας και την πιστοποίηση των προϊόντων του, με την εφαρμογή των προτύπων που εκπονεί και αναγνωρίζει ο ΕΛΓΟ - ΔΗΜΗΤΡΑ στη φυτική παραγωγή.
ια) Τη διαχείριση εκτάσεων που βρίσκονται εντός του Ελαιώνα και ανήκουν ή παραχωρούνται σε αυτόν, κατά κυριότητα ή χρήση, από το Δημόσιο, τα νομικά πρόσωπα δημοσίου δικαίου, τους Οργανισμούς Τοπικής Αυτοδιοίκησης (ΟΤΑ) α’ και β’ βαθμού και τους λοιπούς φορείς της Γενικής Κυβέρνησης, κατά την έννοια της περ. β) της παρ. 1 του άρθρου 14 του ν. 4270/2014 (Α’ 143), φυσικά ή νομικά πρόσωπα, για την εκπλήρωση των σκοπών του ή που μισθώνονται από αυτόν, για τους ίδιους σκοπούς, εξαιρουμένων των εκτάσεων που ανήκουν στην κυριότητα, διοίκηση και διαχείριση του Υπουργείου Πολιτισμού και Αθλητισμού, σύμφωνα με το άρθρο 7 του Κώδικα νομοθεσίας για την προστασία των αρχαιοτήτων και εν γένει της πολιτιστικής κληρονομιάς και των εκτάσεων που υπάγονται στη δασική νομοθεσία, τις οποίες διαχειρίζονται οι αρμόδιες δασικές υπηρεσίες.
ιβ) Τη σύναψη προγραμματικών συμβάσεων του άρθρου 12 του ν. 4412/2016 (Α’ 147) ή του άρθρου 100 του ν. 3852/2010 (Α’ 87), προγραμματικών συμφωνιών ή μνημονίων-πρωτοκόλλων συνεργασίας, με φορείς της Γενικής Κυβέρνησης ή του ιδιωτικού τομέα, καθώς και την υποστήριξη συνεργατικών δράσεων, δραστηριοτήτων και εκδηλώσεων με αγροτικούς, πολιτιστικούς και περιβαλλοντικούς σκοπούς.
ιγ) Τη διάθεση των οικονομικών πόρων του για την υποστήριξη πολιτικών και δράσεων για την ανάδειξη, προβολή και αξιοποίηση του Ελαιώνα και της πολιτιστικής κληρονομιάς που σχετίζεται με αυτόν, και την προστασία, ανάδειξη και προβολή του περιβάλλοντός του.
ιδ) Τη μέριμνα για την ενημέρωση, εκπαίδευση και κατάρτιση των μελών του Μητρώου του άρθρου 39, ιδίως του τοπικού πληθυσμού, των αγροτών και των σχετικών αγροτικών συλλογικών φορέων, ομάδων παραγωγών και εθελοντικών οργανώσεων, σε θέματα που ανάγονται στις αρμοδιότητες και τους σκοπούς του Φορέα, καθώς και την προστασία της περιοχής ευθύνης του. Στο πλαίσιο αυτό, ο Φορέας μπορεί να διοργανώνει προγράμματα κατάρτισης και επιμόρφωσης σε συνεργασία με άλλους αρμόδιους δημόσιους ή ιδιωτικούς φορείς, καθώς και συνέδρια, ημερίδες, επιμορφωτικά σεμινάρια και άλλες ενημερωτικές εκδηλώσεις για την προβολή των στόχων και των δραστηριοτήτων της διοίκησης και διαχείρισης του Ελαιώνα και να αναλαμβάνει σχετική εκδοτική δραστηριότητα έντυπης και ηλεκτρονικής μορφής για την ανάδειξη και προώθηση των σκοπών του.
3. Στην αρμοδιότητα του Φορέα δεν περιλαμβάνονται δράσεις και επεμβάσεις:
α) Σε μνημεία, δυνάμει του Κώδικα νομοθεσίας για την προστασία των αρχαιοτήτων και εν γένει της πολιτιστικής κληρονομιάς, για τις οποίες αρμόδιο είναι το Υπουργείο Πολιτισμού και Αθλητισμού. Για την πραγματοποίηση δραστηριοτήτων που περιλαμβάνονται στην αρμοδιότητα του Φορέα και επηρεάζουν, γειτνιάζουν ή περιλαμβάνουν μνημεία δυνάμει του ανωτέρω Κώδικα, προηγείται η σύμφωνη γνώμη των αρμοδίων υπηρεσιών του Υπουργείου Πολιτισμού και Αθλητισμού, σύμφωνα με τον ως άνω Κώδικα.
β) Σε εκτάσεις που υπάγονται στη δασική νομοθεσία, για τις οποίες αρμόδιες είναι οι δασικές υπηρεσίες. Για την πραγματοποίηση δραστηριοτήτων που περιλαμβάνονται στην αρμοδιότητα του Φορέα και επηρεάζουν, γειτνιάζουν ή περιλαμβάνουν δασικές εκτάσεις, προηγείται η σύμφωνη γνώμη των αρμόδιων δασικών υπηρεσιών.
γ) Σε εκτάσεις προστατευόμενων περιοχών αρμοδιότητας του ΟΦΥΠΕΚΑ.
Άρθρο 32
Διοίκηση Φορέα
1. Ο Φορέας διοικείται από επταμελές Διοικητικό Συμβούλιο (Δ.Σ.), το οποίο συγκροτείται με κοινή απόφαση των Υπουργών Περιβάλλοντος και Ενέργειας, Πολιτισμού και Αθλητισμού και Αγροτικής Ανάπτυξης και Τροφίμων, που δημοσιεύεται στην Εφημερίδα της Κυβερνήσεως. Το Δ.Σ. ορίζεται για τριετή θητεία, η οποία μπορεί να ανανεώνεται για μια (1) ακόμη φορά και αποτελείται από:
α) Ένα (1) μέλος, που ορίζεται με απόφαση του Περιφερειάρχη Στερεάς Ελλάδας, ως Πρόεδρο.
β) Έναν (1) εκπρόσωπο του Υπουργείου Αγροτικής Ανάπτυξης και Τροφίμων, που ορίζεται με απόφαση του οικείου Υπουργού, ως Αντιπρόεδρο.
γ) Έναν (1) εκπρόσωπο του Υπουργείου Πολιτισμού και Αθλητισμού, που ορίζεται με απόφαση του οικείου Υπουργού, ως μέλος.
δ) Έναν (1) εκπρόσωπο του Υπουργείου Περιβάλλοντος και Ενέργειας, που ορίζεται με απόφαση του οικείου Υπουργού, ως μέλος.
ε) Έναν (1) εκπρόσωπο του Δήμου Δελφών, που ορίζεται με απόφαση του οικείου Δημάρχου, ως μέλος.
στ) Ένα (1) μέλος Διδακτικού Ερευνητικού Προσωπικού του Γεωπονικού Πανεπιστημίου Αθηνών, με εξειδίκευση στην αγροτική οικονομία και ανάπτυξη, την αγροτική πολιτική ή τη διαχείριση των υδατικών πόρων, που ορίζεται με απόφαση του οικείου Πρύτανη, ως μέλος.
ζ) Έναν (1) εκπρόσωπο των μελών του Μητρώου του άρθρου 39, ο οποίος υποδεικνύεται από το Μητρώο, ως μέλος.
2. Ως Πρόεδρος ορίζεται πρόσωπο εγνωσμένου κύρους, επιστημονικής κατάρτισης και επαγγελματικής επάρκειας και αξιοπιστίας, με υψηλό επίπεδο τεχνογνωσίας ή μεγάλη εμπειρία σε ζητήματα αγροτικής οικονομίας εν γένει, στη διαχείριση, αναδιοργάνωση και αναδιάρθρωση φορέων ή επιχειρήσεων, καθώς και στην εκπόνηση και διαχείριση χρηματοδοτικών και λοιπών προγραμμάτων που σχετίζονται, κατά προτίμηση, με τους σκοπούς και τις δραστηριότητες του Φορέα. Ο Πρόεδρος είναι πλήρους και αποκλειστικής απασχόλησης και ασκεί εκτελεστικά καθήκοντα.
3. Τα αρμόδια όργανα οφείλουν, εντός δύο (2) μηνών από την αποστολή της σχετικής πρόσκλησης από τον Υπουργό Αγροτικής Ανάπτυξης και Τροφίμων, να υποδείξουν τους εκπροσώπους τους. Η υπόδειξη των μελών μετά την πάροδο της ως άνω προθεσμίας δεν καθιστά μη νόμιμη τη συγκρότηση του Δ.Σ.. Αν για οποιονδήποτε λόγο μέλος του Δ.Σ. εκλείψει, το νέο μέλος διορίζεται για το υπόλοιπο της θητείας του προκατόχου του.
4. Ο Γραμματέας του Δ.Σ. και ο αναπληρωτής του, οι οποίοι είναι υπάλληλοι του Φορέα, ορίζονται με απόφαση του Προέδρου του Δ.Σ..
5. Με την επιφύλαξη του Κανονισμού Λειτουργίας του Δ.Σ. της παρ. 3 του άρθρου 33, για κάθε άλλο ζήτημα σχετικό με τη λειτουργία του Δ.Σ. του Φορέα, εφαρμόζονται τα άρθρα 13 έως 15 του Κώδικα Διοικητικής Διαδικασίας (ν. 2690/1999, Α’ 45).
Άρθρο 33
Αρμοδιότητες Διοικητικού Συμβουλίου
1. Το Διοικητικό Συμβούλιο (Δ.Σ.) έχει την ευθύνη χάραξης και υλοποίησης της πολιτικής για την εκπλήρωση των στρατηγικών σκοπών του Φορέα, στο πλαίσιο του παρόντος και των κείμενων διατάξεων, για την προστασία της πολιτιστικής κληρονομιάς και του περιβάλλοντος του Ελαιώνα, ως ενιαίου συνόλου, από άποψη γεωργικής οικονομίας και ανάπτυξης.
2. Το Δ.Σ. είναι αρμόδιο για την άσκηση των αρμοδιοτήτων του άρθρου 31. Αποφασίζει, επίσης, για κάθε θέμα που αφορά στη διοίκηση και λειτουργία του Φορέα, τη διαχείριση της περιουσίας του και τη διάθεση των πόρων του, καθώς και για κάθε άλλο ζήτημα που ανάγεται στην εκπλήρωση των σκοπών του, ακόμα και αν η σχετική αρμοδιότητα δεν του απονέμεται ρητά με το παρόν, με την επιφύλαξη των αρμοδιοτήτων που απονέμονται στον Πρόεδρό του.
3. Το αργότερο μέσα σε τρεις (3) μήνες από τη συγκρότησή του, το Δ.Σ. καταρτίζει: α) τον Οργανισμό και Κανονισμό Εσωτερικής Λειτουργίας του Φορέα και β) τον Κανονισμό Λειτουργίας του Δ.Σ.. Οι ανωτέρω Κανονισμοί εγκρίνονται με αποφάσεις του Υπουργού Αγροτικής Ανάπτυξης και Τροφίμων.
4. Συμβάσεις προμήθειας αγαθών, παροχής υπηρεσιών ή εκτέλεσης έργων, συμπεριλαμβανομένων των προπαρασκευαστικών, βοηθών και συνοδών έργων, οι οποίες συνάπτονται από τον Φορέα, για την προπαρασκευή, υποστήριξη, εξυπηρέτηση, παρακολούθηση και υλοποίηση αντίστοιχων δωρεών αγαθών ή υπηρεσιών ή έργων από ιδιώτες, προς επιτέλεση των σκοπών του Φορέα, εμπίπτουν στο άρθρο 3Α του Κώδικα κοινωφελών περιουσιών, σχολαζουσών κληρονομιών (ν. 4182/2013, Α’ 185), εφόσον η δαπάνη για τις ως άνω συμβάσεις καλύπτεται εξ ολοκλήρου από τον δωρητή.
5. Για την υποβοήθηση του έργου του και του έργου του Φορέα, το Δ.Σ. μπορεί, με απόφασή του, να συστήνει άμισθες ή έμμισθες επιστημονικές ή άλλες επιτροπές ή ομάδες εργασίας από μέλη Διδακτικού Ερευνητικού Προσωπικού Ανωτάτων Εκπαιδευτικών Ιδρυμάτων, ερευνητές όλων των βαθμίδων των ερευνητικών κέντρων και ινστιτούτων και ειδικούς επιστήμονες, δημόσιους λειτουργούς και υπαλλήλους, καθώς και ιδιώτες εμπειρογνώμονες για τη μελέτη, συλλογή και επεξεργασία στοιχείων ή την εκτέλεση συναφούς έργου ή την παροχή επιστημονικά τεκμηριωμένων εισηγήσεων για κάθε θέμα που ζητείται από το Δ.Σ. και αφορά στη διαχείριση του προστατευόμενου αντικειμένου και την εύρυθμη λειτουργία του Φορέα. Με την ίδια απόφαση καθορίζεται ο χρόνος ολοκλήρωσης της εργασίας ή του έργου.
Άρθρο 34
Αρμοδιότητες Προέδρου
1. Ο Πρόεδρος του Διοικητικού Συμβουλίου (Δ.Σ.) είναι αρμόδιος για:
α) Τον έλεγχο της λειτουργίας του Φορέα και του Μητρώου του άρθρου 39 και τη διοίκηση και διαχείριση του προσωπικού του.
β) Την παρακολούθηση και τον έλεγχο της υλοποίησης του Σχεδίου Δράσης, των εγκεκριμένων επιχειρησιακών σχεδίων και των δράσεων που αναλαμβάνει ο Φορέας.
γ) Τη μέριμνα για την κατάρτιση από το Δ.Σ. και την υποβολή προς έγκριση των επιχειρησιακών σχεδίων αναθεώρησης και διαχείρισης, της περ. β) της παρ. 2 του άρθρου 31 και των Κανονισμών της παρ. 3 του άρθρου 33.
δ) Τη μέριμνα για την κατάρτιση και υποβολή από το Δ.Σ. των ετήσιων και εξαμηνιαίων απολογιστικών εκθέσεων δράσης, της περ. γ) της παρ. 2 του άρθρου 31.
ε) Τη μέριμνα για την εκπόνηση και υποβολή προς έγκριση των προγραμμάτων, ερευνών ή μελετών, της περ. δ) της παρ. 2 του άρθρου 31.
στ) Την ενημέρωση του Δ.Σ. για κάθε ζήτημα που αφορά στη λειτουργία του Φορέα και την εκπλήρωση των σκοπών του και για την εποπτεία της εκτέλεσης των αποφάσεων του Δ.Σ. στο πλαίσιο άσκησης των αρμοδιοτήτων του άρθρου 31 και την ενημέρωση του εποπτεύοντος Υπουργού για τα ζητήματα του Φορέα.
ζ) Την άσκηση των αρμοδιοτήτων που του ανατίθενται με απόφαση του Δ.Σ..
η) Τον καθορισμό και την εισήγηση των θεμάτων της ημερήσιας διάταξης των συνεδριάσεων του Δ.Σ., τη σύγκλησή του σε συνεδρίαση, την άσκηση καθηκόντων Προεδρεύοντος στις συνεδριάσεις του Δ.Σ. και την εν γένει διεύθυνση των εργασιών του, καθώς και την υπογραφή των αποφάσεων και των πρακτικών των συνεδριάσεων του Δ.Σ., μαζί με τον Γραμματέα.
θ) Την υπογραφή των αποφάσεων ανάληψης υποχρεώσεων σε βάρος πιστώσεων του προϋπολογισμού του Φορέα, σε εκτέλεση των σχετικών αποφάσεων του Φορέα.
ι) Την εκπροσώπηση του Φορέα σε όλες τις σχέσεις του, ενώπιον των Δικαστηρίων και κάθε Αρχής.
2. Σε περίπτωση απουσίας ή κωλύματος, ο Πρόεδρος του Δ.Σ. αναπληρώνεται από τον Αντιπρόεδρο ή ένα μέλος του Δ.Σ. που ορίζεται με απόφασή του στην αρχή της θητείας του.
Άρθρο 35
Αποζημίωση μελών Διοικητικού Συμβούλιου
1. Στον Πρόεδρο του Διοικητικού Συμβουλίου (Δ.Σ.) καταβάλλεται μηνιαία αποζημίωση, η οποία καθορίζεται με την απόφαση της παρ. 5 του άρθρου 40.
2. Στον Αντιπρόεδρο, τα μέλη και τον Γραμματέα του Δ.Σ. καταβάλλεται αποζημίωση ανά συνεδρίαση, το ύψος της οποίας καθορίζεται με την απόφαση της παρ. 5 του άρθρου 40.
Άρθρο 36
Πόροι - Έσοδα του Φορέα
Πόροι και έσοδα του Φορέα συνιστούν:
α) Επιχορηγήσεις από τον προϋπολογισμό του Υπουργείου Αγροτικής Ανάπτυξης και Τροφίμων και της Περιφέρειας Στερεάς Ελλάδας.
β) Επιχορηγήσεις από το Ταμείο Γεωργίας και Κτηνοτροφίας.
γ) Εθνικοί, ενωσιακοί ή διεθνείς πόροι που διατίθενται στον Φορέα, λόγω της ένταξής του, σε αντίστοιχα εγκεκριμένα χρηματοδοτικά προγράμματα, για την υλοποίηση εκπαιδευτικών ή άλλων αναπτυξιακών προγραμμάτων, ερευνών ή μελετών που άπτονται του σκοπού του, σύμφωνα με την περ. δ) της παρ. 2 του άρθρου 31.
δ) Πρόσοδοι από την εκμετάλλευση περιουσιακών στοιχείων του Φορέα, δωρεές, κληρονομιές, κληροδοσίες, χορηγίες και κάθε είδους τακτικές ή έκτακτες εισφορές ημεδαπών ή αλλοδαπών, φυσικών ή νομικών προσώπων.
ε) Έσοδα από τη, με οποιονδήποτε τρόπο, εκμετάλλευση και προβολή του Ελαιώνα και των προϊόντων του, όπως έσοδα από πωλήσεις προϊόντων και παραπροϊόντων, εισιτήρια, ξεναγήσεις επισκεπτών, προβολή και εκμετάλλευση οπτικοακουστικού υλικού, απονομή και εκχώρηση σημάτων ποιότητας και συνεργασίας σε ιδιώτες και επιχειρήσεις, πώληση και εν γένει εκμετάλλευση υλικών, εκδόσεων, δεδομένων και κάθε άλλου πνευματικού προϊόντος που παράγει ή εκμεταλλεύεται ο Φορέας, καθώς και αμοιβές από την εκτέλεση ερευνών, μελετών και κάθε είδους υπηρεσιών στο πλαίσιο των σκοπών του για λογαριασμό τρίτων.
στ) Κάθε άλλο έσοδο από οποιαδήποτε νόμιμη αιτία.
Άρθρο 37
Προσωπικό
Για τη λειτουργία του Φορέα προβλέπονται τρεις (3) θέσεις επιστημονικού προσωπικού και δύο (2) θέσεις διοικητικού προσωπικού, οι οποίες καλύπτονται με αποσπάσεις προσωπικού των φορέων της Γενικής Κυβέρνησης, όπως αυτή ορίζεται στην περ. β) της παρ. 1 του άρθρου 14 του ν. 4270/2014 (Α’ 143), για χρονικό διάστημα τριών (3) ετών, που μπορεί να παρατείνεται μια φορά για ίσο χρονικό διάστημα. Η απόσπαση διενεργείται με κοινή απόφαση των αρμοδίων οργάνων του Υπουργείου Αγροτικής Ανάπτυξης και Τροφίμων και του Υπουργείου προέλευσης, χωρίς να απαιτείται γνώμη υπηρεσιακού συμβουλίου. Για τους υπαλλήλους Οργανισμών Τοπικής Αυτοδιοίκησης α’ ή β’ βαθμού εφαρμόζεται το άρθρο 35 του ν. 4873/2021 (Α’ 248) σε συνδυασμό με την παρ. 1 του άρθρου 177 του ν. 4876/2021 (Α’ 251). Ο χρόνος της απόσπασης θεωρείται ως χρόνος πραγματικής υπηρεσίας για κάθε συνέπεια στην υπηρεσία ή τον φορέα προέλευσης του αποσπασθέντος. Οι εν γένει αποδοχές και τα επιδόματα των υπαλλήλων που αποσπώνται βαρύνουν τον φορέα προέλευσης.
Άρθρο 38
Οικονομικός - Διαχειριστικός έλεγχος
Ο τακτικός έλεγχος της οικονομικής διαχείρισης, καθώς και ο έλεγχος των χρηματοοικονομικών καταστάσεων, οι οποίες συντάσσονται σύμφωνα με τα Ελληνικά Λογιστικά Πρότυπα, πραγματοποιούνται από ορκωτό ελεγκτή, σύμφωνα με τον ν. 4449/2017 (Α’ 7).
Το πρώτο διαχειριστικό έτος αρχίζει από την ημερομηνία συγκρότησης του Διοικητικού Συμβουλίου (Δ.Σ.) και λήγει την 31η Δεκεμβρίου του έτους αυτού. Οι ορκωτοί ελεγκτές που ασκούν τον τακτικό έλεγχο, υποβάλλουν, μέχρι το τέλος Ιουνίου κάθε έτους, έκθεση για τη διαχείριση και τον απολογισμό του έτους που έληξε, οι δε εκθέσεις υποβάλλονται από τον Πρόεδρο του Δ.Σ. στους Υπουργούς Αγροτικής Ανάπτυξης και Τροφίμων και Οικονομικών. Οι ανωτέρω Υπουργοί μπορούν να ζητήσουν οποτεδήποτε έκτακτο έλεγχο της οικονομικής διαχείρισης του Φορέα.
Άρθρο 39
Σύσταση, τήρηση και λειτουργία
του Ενιαίου Ηλεκτρονικού Μητρώου Καλλιεργητών Ελαιώνα Άμφισσας
1. Συστήνεται, τηρείται και λειτουργεί στον Φορέα Ενιαίο Ηλεκτρονικό Μητρώο Καλλιεργητών Ελαιώνα Άμφισσας, στο οποίο εγγράφονται κάτοχοι γεωργικής έκτασης που κείται εντός των ορίων του Ελαιώνα της παρ. 2 του άρθρου 30, είτε με βάση την τελευταία δήλωση εκμετάλλευσης - Ενιαία Αίτηση Ενίσχυσης που έχουν υποβάλει είτε με την υποβολή αρχικής δήλωσης εκμετάλλευσης - Ενιαίας Αίτησης Ενίσχυσης, αν δεν έχουν υποβάλει τέτοια δήλωση. Για τη διατήρηση της ιδιότητας του μέλους του Μητρώου, οι ανωτέρω υποχρεούνται να υποβάλουν την εν λόγω δήλωση εκμετάλλευσης ετησίως, σύμφωνα με τη διαδικασία της απόφασης της περ. α) της παρ. 4 του άρθρου 40.
Το Μητρώο τίθεται σε παραγωγική λειτουργία το αργότερο μέσα σε έναν (1) μήνα από την έκδοση της απόφασης της παρ. 4 του άρθρου 40.
Για τους σκοπούς του παρόντος, ως κάτοχος γεωργικής έκτασης νοείται το φυσικό ή νομικό πρόσωπο που είναι: α) κύριος, συγκύριος ή νομέας γεωργικής έκτασης ή β) μισθωτής της γεωργικής έκτασης.
Όσοι είναι εγγεγραμμένοι στο Μητρώο: α) επιλέγουν, μεταξύ των μελών τους, τον εκπρόσωπό τους για συμμετοχή του στο Διοικητικό Συμβούλιο (Δ.Σ.) του Φορέα, β) ορίζονται ως δικαιούχοι επιδοτήσεων και προγραμμάτων ή δράσεων στο πλαίσιο λειτουργίας του Φορέα και γ) είναι δικαιούχοι απονομής σήματος συνεργασίας με τον Φορέα, εφόσον καλλιεργούν αμιγώς την ποικιλία της κονσερβολιάς Άμφισσας και τηρούν τους όρους καλλιέργειας και τα σχέδια διαχείρισης του Ελαιώνα και παραδίδουν τη συγκομιδή τους στον Φορέα ή σε τρίτον που υποδεικνύεται από αυτόν.
2. Στο Μητρώο μπορεί να εγγράφονται και: α) οι κάτοχοι γεωργικών εκτάσεων που βρίσκονται εκτός των ορίων του Ελαιώνα της παρ. 2 του άρθρου 30, αλλά εντός των ορίων των δημοτικών κοινοτήτων Αμφίσσης - Ελαιώνος - Δροσοχωρίου - Προσηλίου - Αγίου Γεωργίου - Αγίου Κωνσταντίνου - Σερνικακίου - Αγίας Ευθυμίας της δημοτικής ενότητας Αμφίσσης, των δημοτικών κοινοτήτων Ιτέας - Κίρρας της δημοτικής ενότητας Ιτέας και των δημοτικών κοινοτήτων Χρισσού - Δελφών της δημοτικής ενότητας Δελφών, του δήμου Δελφών και β) οι εγγεγραμμένοι στο Μητρώο Βιοκαλλιεργητών του Υπουργείου Αγροτικής Ανάπτυξης και Τροφίμων, εφόσον εξακολουθούν να παράγουν βιολογικά προϊόντα, για τη διαχείριση των οποίων μεριμνά ο Φορέας. Η παρ. 1 ισχύει και για τις περ. α) και β) της παρούσας.
3. Η παρ. 1 ισχύει και για τους κυρίους ή επικαρπωτές αγροτικών εκτάσεων που: α) παραχωρούν το ακίνητό τους, προς διαχείριση, στον Φορέα για τους σκοπούς που εμπίπτουν στην αρμοδιότητά του ή β) εκμισθώνουν το ακίνητό τους στον Φορέα έναντι μηνιαίου μισθώματος που καθορίζεται από τον τελευταίο, αν το Δ.Σ. του Φορέα κρίνει ότι με τον τρόπο αυτόν εξυπηρετείται αποτελεσματικότερα η προστασία του Ελαιώνα. Το αντάλλαγμα της παραχώρησης της ελαιοκαλλιέργειας μπορεί να συνίσταται σε ποσοστό επί του παραγομένου προϊόντος, το ύψος του οποίου καθορίζεται με απόφαση του Δ.Σ.. Τα καταβαλλόμενα μισθώματα δεν μπορεί να υπερβαίνουν συνολικά το τριάντα τοις εκατό (30%) της αγοραίας αξίας του ακινήτου, όπως αυτή προσδιορίζεται από πιστοποιημένο εκτιμητή, που ορίζεται με απόφαση του Δ.Σ. του Φορέα.
4. Εξαιρούνται από την παρ. 1 ακίνητα εντός του Ελαιώνα που αποτελούν ιδιοκτησία ή τμήμα μείζονος έκτασης ιδιοκτησίας του Δημοσίου, νομικού προσώπου δημοσίου δικαίου, Οργανισμού Τοπικής Αυτοδιοίκησης α’ και β’ βαθμού και λοιπών δημοσίων νομικών προσώπων, τα οποία από την έναρξη ισχύος του παρόντος, υπάγονται υποχρεωτικά στη διαχείριση του Φορέα, σύμφωνα με τους σκοπούς του, με την επιφύλαξη της περ. ια) της παρ. 2 του άρθρου 31 για τις εκτάσεις που ανήκουν στην κυριότητα, διοίκηση και διαχείριση του Υπουργείου Πολιτισμού και Αθλητισμού, τις εκτάσεις που υπάγονται στις διατάξεις της δασικής νομοθεσίας, τις οποίες διαχειρίζονται οι δασικές υπηρεσίες και τις εκτάσεις που εμπίπτουν σε προστατευόμενες περιοχές, τις οποίες διαχειρίζεται ο Οργανισμός Φυσικού Περιβάλλοντος και Κλιματικής Αλλαγής.
Άρθρο 40
Εξουσιοδοτικές διατάξεις
1. Με κοινή απόφαση των Υπουργών Αγροτικής Ανάπτυξης και Τροφίμων, Οικονομικών, Περιβάλλοντος και Ενέργειας, Πολιτισμού και Αθλητισμού και Εσωτερικών, εγκρίνεται, το αργότερο μέσα σε έναν (1) μήνα από την έναρξη ισχύος του παρόντος, ύστερα από πρόταση του Υπουργού Αγροτικής Ανάπτυξης και Τροφίμων, το Σχέδιο Δράσης της περ. α) της παρ. 2 του άρθρου 31. Το Σχέδιο Δράσης απαριθμεί και προτεραιοποιεί τις δράσεις που υλοποιεί ο Φορέας και αφορούν ιδίως στην αναστροφή της εγκατάλειψης του Ελαιώνα και την εντατικοποίηση της καλλιέργειας, την ανάπτυξη της παραγωγής, τη βελτίωση της επιχειρηματικότητας και την επίτευξη αειφόρου ανάπτυξης, καθώς και το χρονοδιάγραμμα για την υλοποίηση των εν λόγω δράσεων.
2. Με κοινή απόφαση των Υπουργών Αγροτικής Ανάπτυξης και Τροφίμων, Πολιτισμού και Αθλητισμού και Εσωτερικών, ύστερα από εισήγηση του Φορέα ή της Περιφέρειας Στερεάς Ελλάδας ή του Δήμου Δελφών, μπορεί να ανακαθορίζονται τα όρια του Ελαιώνα, ο οποίος, σε κάθε περίπτωση, δεν μπορεί να εκτείνεται πέραν των ορίων των δημοτικών κοινοτήτων Αμφίσσης - Ελαιώνος - Δροσοχωρίου - Προσηλίου - Αγίου Γεωργίου - Αγίου Κωνσταντίνου - Σερνικακίου - Αγίας Ευθυμίας της δημοτικής ενότητας Αμφίσσης, των δημοτικών κοινοτήτων Ιτέας - Κίρρας της δημοτικής ενότητας Ιτέας και των δημοτικών κοινοτήτων Χρισσού - Δελφών της δημοτικής ενότητας Δελφών, του δήμου Δελφών.
3. Με απόφαση του Διοικητικού Συμβουλίου (Δ.Σ.) του Φορέα, ορίζονται ο κλάδος ή ειδικότητα και η κατηγορία ή βαθμίδα και τα πρόσθετα τυπικά ή ουσιαστικά προσόντα του προσωπικού που αποσπάται στον Φορέα, σύμφωνα με το άρθρο 37.
4. Με απόφαση του Υπουργού Αγροτικής Ανάπτυξης και Τροφίμων, που εκδίδεται το αργότερο μέσα σε διάστημα δύο (2) μηνών από την έναρξη ισχύος του παρόντος, ύστερα από εισήγηση του Δ.Σ. του Φορέα, καθορίζονται:
α) οι όροι, οι προϋποθέσεις και η διαδικασία τήρησης και λειτουργίας του Μητρώου, τα στοιχεία των μελών του Μητρώου που καταχωρίζονται σε αυτό, οι όροι, οι προϋποθέσεις, η διαδικασία και τα αναγκαία δικαιολογητικά για την εγγραφή στο Μητρώο των κατόχων γεωργικών εκτάσεων του άρθρου 39, β) οι προϋποθέσεις εγγραφής στο Μητρώο των μισθωτών των γεωργικών εκτάσεων του άρθρου 39 έναντι των κυρίων, συγκυρίων και νομέων αυτών, γ) η διαδικασία επιλογής του εκπροσώπου των μελών του Μητρώου, για τη συμμετοχή του στο Δ.Σ. του Φορέα, δ) οι υποχρεώσεις των μελών του Μητρώου, συμπεριλαμβανομένων και των μελών που προέρχονται από το Μητρώο Βιοκαλλιεργητών του Υπουργείου Αγροτικής Ανάπτυξης και Τροφίμων, έναντι του Φορέα, και ειδικότεροι όροι καλλιέργειας των εκτάσεων που πρέπει να τηρούνται από τα Μέλη, και ε) η διαδικασία παράδοσης και πιστοποίησης της παράδοσης της συγκομιδής των μελών του Μητρώου στον Φορέα ή σε τρίτον που υποδεικνύεται από αυτόν.
5. Με κοινή απόφαση των Υπουργών Οικονομικών και Αγροτικής Ανάπτυξης και Τροφίμων καθορίζεται, σύμφωνα με την παρ. 3 του άρθρου 22 του ν. 4354/2015 (Α’ 176), η μηνιαία αποζημίωση που καταβάλλεται στον Πρόεδρο του Δ.Σ.. Με όμοια απόφαση καθορίζεται, σύμφωνα με την παρ. 3 του άρθρου 22 του ν. 4354/2015, η αποζημίωση ανά συνεδρίαση που καταβάλλεται στον Αντιπρόεδρο, τα υπόλοιπα μέλη και τον Γραμματέα του Δ.Σ..
Άρθρο 41
Μεταβατικές διατάξεις
1. Μέχρι την πλήρη λειτουργία του Μητρώου του άρθρου 39, η οποία διαπιστώνεται με απόφαση του Δ.Σ. του Φορέα, αντί του εκπροσώπου των μελών του Μητρώου, ορίζεται ως μέλος του Δ.Σ., πρόσωπο με εμπειρία σε ζητήματα αγροτικής παραγωγής και οικονομίας, που προτείνεται από τον Υπουργό Αγροτικής Ανάπτυξης και Τροφίμων.
2. Μέχρι τον ορισμό του Γραμματέα του Δ.Σ., σύμφωνα με την παρ. 4 του άρθρου 32, καθήκοντα Γραμματέα του Δ.Σ., ανατίθενται, με απόφαση του Προέδρου του, σε μέλος του Δ.Σ..
3. Μέχρι την έγκριση των Κανονισμών της παρ. 3 του άρθρου 33, τα σχετικά ζητήματα διέπονται από τις εκάστοτε ισχύουσες γενικές διατάξεις, μη θιγομένων πάντως των διατάξεων της ενωσιακής και εθνικής νομοθεσίας για τις διαδικασίες σύναψης συμβάσεων έργων, προμηθειών και υπηρεσιών.
4. Εγκρίσεις του Υπουργείου Πολιτισμού και Αθλητισμού για την προστασία του αρχαιολογικού χώρου των Δελφών και του ευρύτερου Δελφικού τοπίου, που έχουν εκδοθεί μέχρι την έναρξη ισχύος του παρόντος, διατηρούνται σε ισχύ.
ΜΕΡΟΣ Γ’ 
ΑΛΛΕΣ ΔΙΑΤΑΞΕΙΣ ΓΙΑ ΤΗΝ ΕΝΙΣΧΥΣΗ
ΤΗΣ ΑΓΡΟΤΙΚΗΣ ΑΝΑΠΤΥΞΗΣ
Άρθρο 42
Σκοπός
Με το παρόν Μέρος αντιμετωπίζονται επείγοντα επιμέρους ζητήματα, που είναι αναγκαία για την ενίσχυση της αγροτικής ανάπτυξης.
Άρθρο 43
Αντικείμενο
Αντικείμενο του παρόντος Μέρους είναι η θέσπιση επιμέρους παρεμβάσεων, ιδίως για την παραχώρηση της χρήσης αγροτικών ακινήτων, τις ενισχύσεις που χορηγούνται από το Υπουργείο Αγροτικής Ανάπτυξης και Τροφίμων και τον Οργανισμό Ελληνικών Γεωργικών Ασφαλίσεων και τις δηλώσεις στοιχείων για τον ελαιοκομικό τομέα.
Άρθρο 44
Παράταση του χρονικού διαστήματος παραχώρησης χρήσης αγροτικών ακινήτων 
σε αγρότες και ανέργους - Τροποποίηση παρ. 2 άρθρου 141 ν. 4537/2018
Στην παρ. 2 του άρθρου 141 του ν. 4537/2018 (Α’ 84), παρατείνονται, από τη λήξη τους, οι προθεσμίες του πρώτου εδαφίου της περ. α), περί παραχώρησης χρήσης αγροτικών ακινήτων, του δεύτερου εδαφίου της περ. α), περί ανάρτησης στην προβλεπόμενη ιστοσελίδα των ακινήτων που εξαιρούνται της παραχώρησης χρήσης, και του πρώτου εδαφίου της περ. β), περί παραχώρησης αδιάθετων αγροτικών ακινήτων, και η παρ. 2 διαμορφώνεται ως εξής:
«2. α) Το χρονικό διάστημα παραχώρησης χρήσης αγροτικών ακινήτων σε κατά κύριο επάγγελμα 
αγρότες ή άνεργους εγγεγραμμένους στο μητρώο ανέργων του Οργανισμού Απασχόλησης Εργατικού Δυναμικού, που προβλέπεται στις σχετικές αποφάσεις που εκδόθηκαν σε εφαρμογή της παρ. 13 του άρθρου 36 του ν. 4061/2012 (Α’ 66), παρατείνεται μέχρι 31 Δεκεμβρίου 2023. Η παράταση του προηγούμενου εδαφίου δεν ισχύει για τα ακίνητα που από 1 Ιανουαρίου 2023 έως την έναρξη ισχύος της παρούσας διάταξης έχουν αναρτηθεί στην ιστοσελίδα του Υπουργείου Αγροτικής Ανάπτυξης και Τροφίμων ή της οικείας Περιφέρειας για να παραχωρηθούν κατά χρήση σύμφωνα με τις διατάξεις των άρθρων 4, 7 και 10 του ν. 4061/2012.
β) Με απόφαση του οικείου Περιφερειάρχη, η οποία εκδίδεται σύμφωνα με την περ. β) της παρ. 13 του άρθρου 36 του ν. 4061/2012, αγροτικά ακίνητα της περ. α) της παρ. 13 του άρθρου 36 του ν. 4061/2012, τα οποία έμειναν αδιάθετα, μπορούν να παραχωρηθούν μέχρι 31 Δεκεμβρίου 2023 σε νέους αγρότες και επαγγελματίες αγρότες. Τα ακίνητα παραχωρούνται με σειρά προτεραιότητας σύμφωνα με τον αριθμό πρωτοκόλλου υποβολής των σχετικών αιτήσεων προς τη Διεύθυνση Αγροτικής Οικονομίας και Κτηνιατρικής της οικείας Περιφερειακής Ενότητας της xώρας.»
Άρθρο 45
Ζητήματα παραχώρησης ακινήτων αρμοδιότητας
Υπουργείου Αγροτικής Ανάπτυξης 
και Τροφίμων - Προσθήκη παρ. 2β και 13 
στο άρθρο 4 του ν. 4061/2012
1. Στο άρθρο 4 του ν. 4061/2012 (Α’ 66), περί παραχωρήσεων ακινήτων, προστίθεται παρ. 2β ως εξής:
«2β. Με την επιφύλαξη της παρ. 1, με απόφαση του οικείου Περιφερειάρχη, κατόπιν σύμφωνης γνώμης του Υπουργού Αγροτικής Ανάπτυξης και Τροφίμων, εγκρίνεται η παραχώρηση ακινήτου της παρ. 1 του άρθρου 1, εμβαδού έως εκατό (100) στρεμμάτων, το οποίο αποτελεί μέρος ακινήτου συνολικού εμβαδού, άνω των εκατό (100) στρεμμάτων, όπως το εμβαδό αυτό προκύπτει από τα κτηματολογικά στοιχεία που τηρούν οι αρμόδιες υπηρεσίες των περιφερειών, για τους σκοπούς της παρ. 2 και σύμφωνα με τις παρ. 2, 3, 4 και 5.»
2. Στο άρθρο 4 του ν. 4061/2012 προστίθεται παρ. 13 ως εξής:
«13. Με απόφαση του αρμόδιου οργάνου του Υπουργείου Αγροτικής Ανάπτυξης και Τροφίμων δύναται να παραχωρούνται κατά χρήση έναντι τιμήματος ακίνητα της περ. α) της παρ. 1, ανεξαρτήτως έκτασης, εφόσον πρόκειται για επενδύσεις ύψους τουλάχιστον πέντε εκατομμυρίων (5.000.000) ευρώ που αφορούν τον πρωτογενή τομέα ή και τη μεταποίηση αυτού, χωρίς δημοπρασία, μετά από αίτηση του ενδιαφερομένου, στην οποία περιγράφεται το ακίνητο, κατά εμβαδόν, θέση και συντεταγμένες στο ελληνικό γεωδαιτικό σύστημα αναφοράς. Στην ανωτέρω απόφαση αναγράφονται οι όροι και προϋποθέσεις της παραχώρησης, ιδίως η χρονική διάρκειά της, το τίμημα, ο τρόπος και η έναρξη καταβολής του, καθώς και κάθε άλλη αναγκαία λεπτομέρεια. Η χρονική διάρκεια της παραχώρησης ορίζεται έως σαράντα (40) έτη με δυνατότητα παράτασης για επιπλέον είκοσι (20) έτη, μετά από αίτηση του ενδιαφερόμενου. Το σχετικό τίμημα καθορίζεται από την Επιτροπή Δημοπρασίας του άρθρου 10, υπό τον όρο ότι η επένδυση θα ολοκληρωθεί εντός πενταετίας από την παραχώρηση, άλλως ανακαλείται.»
Άρθρο 46
Ρύθμιση θεμάτων ακινήτων διαχειριστικής
αρμοδιότητας Υπουργείου Αγροτικής
Ανάπτυξης και Τροφίμων
Για τις εκτάσεις γης που αποκαλύφθηκαν από την αποστράγγιση της Λίμνης Κάρλας, η παρ. 1 του άρθρου 22 του ν. 4061/2012 (Α’ 66), περί μη προβολής δικαιωμάτων κυριότητας από το Δημόσιο, ισχύει και για τις περιπτώσεις που ο νομέας του ακινήτου ή δικαιοπάροχός του το απέκτησε με νόμιμο τίτλο που είχε μεταγραφεί έως την 1η Ιανουαρίου 2003 ή το νέμεται δυνάμει αμετάκλητης δικαστικής απόφασης που τον αναγνωρίζει ως δικαιούχο αποζημίωσης λόγω αναγκαστικής απαλλοτρίωσης σε τμήμα του ακινήτου του ή το νέμεται, αυτοπροσώπως ή δια νομίμου αντιπροσώπου, για γεωργική χρήση από 1ης Ιανουαρίου 2003, η οποία εξακολουθεί να ασκείται μέχρι σήμερα. Στον χρόνο νομής προσμετράται και ο χρόνος νομής του δικαιοπαρόχου του, που διανύθηκε με τις ίδιες προϋποθέσεις. Κατά τα λοιπά εφαρμόζεται το άρθρο 22 του ν. 4061/2012 και, ιδίως, οι παρ. 4 και 5 του άρθρου αυτού, ως προς τη σύνθεση της Επιτροπής Θεμάτων Γης και Επίλυσης Διαφορών και την έκδοση παραχωρητηρίου.
Άρθρο 47
Αφορολόγητο, ακατάσχετο 
και ανεκχώρητο ενισχύσεων που χορηγούνται από το Υπουργείο Αγροτικής Ανάπτυξης 
και Τροφίμων
Οι ενισχύσεις που λαμβάνουν οι δικαιούχοι: α) ως αποζημιώσεις που προκύπτουν από την επιβολή κτηνιατρικών μέτρων εξυγίανσης του ζωικού κεφαλαίου, β) βάσει του Μέτρου 3.4.3 «Χρηματική αποζημίωση των φορέων εκμετάλλευσης του τομέα αλιείας και της υδατοκαλλιέργειας για το διαφυγόν εισόδημά τους και για το πρόσθετο κόστος που προέκυψε λόγω της διατάραξης της αγοράς η οποία προκλήθηκε από τον επιθετικό πόλεμο της Ρωσίας κατά της Ουκρανίας και τις επιπτώσεις της στην εφοδιαστική αλυσίδα της αλιείας και της υδατοκαλλιέργειας» και γ) βάσει της ανακοίνωσης της Ευρωπαϊκής Επιτροπής (2022/C 426/01) «Προσωρινό πλαίσιο για τη λήψη μέτρων κρατικής ενίσχυσης με σκοπό τη στήριξη της οικονομίας μετά την επίθεση της Ρωσίας κατά της Ουκρανίας» είναι αφορολόγητες, ακατάσχετες και ανεκχώρητες στα χέρια του Δημοσίου ή τρίτων, κατά παρέκκλιση κάθε άλλης γενικής ή ειδικής διάταξης, μη εφαρμοζομένης της παρ. 1 του άρθρου 47 του Κώδικα Φορολογίας Εισοδήματος (ν. 4172/2013, Α’ 167). Σε περίπτωση διανομής ή κεφαλαιοποίησής των ενισχύσεων του πρώτου εδαφίου, αυτές δεν υπόκεινται σε οποιοδήποτε τέλος, εισφορά ή άλλη κράτηση υπέρ του Δημοσίου, δεν δεσμεύονται και δεν συμψηφίζονται με βεβαιωμένα χρέη στη Φορολογική Διοίκηση και το Δημόσιο εν γένει, τα νομικά πρόσωπα δημοσίου δικαίου, τους Οργανισμούς Τοπικής Αυτοδιοίκησης και τα νομικά πρόσωπά τους, τα ασφαλιστικά ταμεία ή πιστωτικά ιδρύματα και δεν υπολογίζονται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα. Κατά τα λοιπά εφαρμόζεται το άρθρο 61 του ν. 4914/2022 (Α’ 61).
Άρθρο 48
Ρυθμίσεις θεμάτων του Οργανισμού Ελληνικών
Γεωργικών Ασφαλίσεων σχετικά με τις ζημιές που προκλήθηκαν λόγω χαλαζοπτώσεων και πυρκαγιών - Τροποποίηση παρ. 1 άρθρου 87 ν. 4975/2022
Στην παρ. 1 του άρθρου 87 του ν. 4975/2022 (Α’ 187) η ισχύουσα διάταξη αριθμείται ως περ. α), στο τέλος αυτής προστίθεται περ. β) και η παρ. 1 διαμορφώνεται ως εξής:
«1. α) Ο Οργανισμός Ελληνικών Γεωργικών Ασφαλίσεων (ΕΛ.Γ.Α.), μετά από απόφαση του Διοικητικού Συμβουλίου του, έως την 31η Δεκεμβρίου 2022, δύναται να χορηγεί στους δικαιούχους προκαταβολή έναντι της αποζημίωσης και να καθορίζει ποσοστό προκαταβολής διαφορετικό, ανά ζημιογόνο αίτιο ή ανά προϊόν ή ανά γεωγραφική ζώνη, κατά παρέκκλιση της παρ. 2 του άρθρου 12 και της παρ. 1 του άρθρου 15 του ν. 3877/2010 (Α’ 160), της παρ. 1 του άρθρου 24 της υπ’ αρ. 157502/27.7.2011 κοινής απόφασης των Υπουργών Οικονομικών και Αγροτικής Ανάπτυξης και Τροφίμων (Β’ 1668), της παρ. 1 του άρθρου 20 της υπ’ αρ. 157501/27.7.2011 κοινής απόφασης των Υπουργών Οικονομικών και Αγροτικής Ανάπτυξης και Τροφίμων (Β’ 1669), καθώς και της παρ. 2 του άρθρου 7 και της παρ. 1 του άρθρου 8 της υπ’ αρ. 425/42522/20.5.2013 κοινής απόφασης των Αναπληρωτών Υπουργών Οικονομικών και Αγροτικής Ανάπτυξης και Τροφίμων (Β’ 1239), για τις ζημιές που προκλήθηκαν σε αγροτικές καλλιέργειες και σε ζωικό κεφάλαιο από τις χαλαζοπτώσεις του Ιουνίου 2022, στις Περιφερειακές Ενότητες (ΠΕ) Καβάλας, Σερρών, Κιλκίς, στις Δημοτικές Κοινότητες Αθύρων, Δυτικού και Ραχώνας, της Δημοτικής Ενότητας Πέλλας, του Δήμου Πέλλας της Περιφερειακής Ενότητας Πέλλας, στη Δημοτική Κοινότητα Κουφαλίων, της Δημοτικής Ενότητας Κουφαλίων και στις Δημοτικές Κοινότητες Χαλκηδόνος, Ελεούσης, Βαλτοχωρίου, της Δημοτικής Ενότητας Χαλκηδόνος, του Δήμου Χαλκηδόνος, της Περιφερειακής Ενότητας Θεσσαλονίκης, στον Δήμο Τοπείρου και στη Δημοτική Ενότητα Βιστωνίδος του Δήμου Αβδήρων της Περιφερειακής Ενότητας Ξάνθης.
β) Για τις ανωτέρω ζημιές το ανώτατο ετήσιο όριο αποζημίωσης ανά αγροτεμάχιο δύναται να καθορίζεται με απόφαση του Διοικητικού Συμβουλίου του ΕΛ.Γ.Α έως το εκατό τοις εκατό (100%) της ασφαλιζόμενης αξίας της παραγωγής του αγροτεμαχίου που ζημιώθηκε, κατά παρέκκλιση των παρ. 5 και 6 του άρθρου 6 του ν. 3877/2010 και της παρ. 2 του άρθρου 23 της υπ’ αρ. 157502/27.7.2011 κοινής υπουργικής απόφασης.»
Άρθρο 49
Δηλώσεις στοιχείων για τον ελαιοκομικό τομέα
1. Οι παραγωγοί, μεταποιητές, τυποποιητές και έμποροι προϊόντων ελαίας, ιδίως του ελαιολάδου, των ελιών και των πυρηνελαίων, υποβάλλουν σε τακτά χρονικά διαστήματα δηλώσεις συγκομιδής, παραγωγής, μεταποίησης, τυποποίησης, εμπορίας, τιμών και αποθεμάτων των προϊόντων αυτών, οι οποίες διασταυρώνονται με το Σύστημα Γεωγραφικών Πληροφοριών Ελαιοκομικού Τομέα (Ελαιοκομικό Μητρώο). Η υποβολή των ανωτέρω δηλώσεων γίνεται μέσω ψηφιακής υπηρεσίας του Υπουργείου Αγροτικής Ανάπτυξης και Τροφίμων, προσβάσιμης μέσω της Ενιαίας Ψηφιακής Πύλης της Δημόσιας Διοίκησης (ΕΨΠ-gov.gr).
2. Με απόφαση του Υπουργού Αγροτικής Ανάπτυξης και Τροφίμων καθορίζονται οι όροι και προϋποθέσεις, με βάση τις οποίες υποβάλλονται οι δηλώσεις, ειδικότερα θέματα σχετικά με τους υπόχρεους, το περιεχόμενο των δηλώσεων, η διαδικασία υποβολής και ελέγχου αυτών, η διαδικασία τήρησης και ενημέρωσης του Ελαιοκομικού Μητρώου, οι κυρώσεις και η διαδικασία επιβολής τους, οι αρμόδιες αρχές και τα συλλογικά όργανα για την εφαρμογή του παρόντος και κάθε άλλο αναγκαίο θέμα για την εφαρμογή του, καθώς και για την εφαρμογή του εκτελεστικού Κανονισμού (ΕΕ) 2017/1185 της Επιτροπής της 20ής Απριλίου 2017 «για τη θέσπιση κανόνων εφαρμογής των κανονισμών (ΕΕ) αριθ. 1307/2013 και (ΕΕ) αριθ. 1308/2013 του Ευρωπαϊκού Κοινοβουλίου και του Συμβουλίου όσον αφορά τις κοινοποιήσεις στην Επιτροπή πληροφοριών και εγγράφων, και για την τροποποίηση και την κατάργηση ορισμένων κανονισμών της Επιτροπής» (L 171) όσον αφορά τις ελιές και το ελαιόλαδο. Με κοινή απόφαση των Υπουργών Αγροτικής Ανάπτυξης και Τροφίμων και Ψηφιακής Διακυβέρνησης καθορίζονται ο τρόπος ανάπτυξης και λειτουργίας της ψηφιακής υπηρεσίας του δεύτερου εδαφίου της παρ. 1, οι τεχνικές λεπτομέρειες τήρησης και επεξεργασίας των στοιχείων που καταχωρίζονται, καθώς και ζητήματα διασύνδεσης της υπηρεσίας με άλλες ψηφιακές βάσεις δεδομένων.
Άρθρο 50
Συμπερίληψη περιπτώσεων αναδασμών κατά τον καθορισμό των ορίων αγροτικής γης υψηλής παραγωγικότητας - Εξουσιοδοτική διάταξη - Τροποποίηση παρ. 2 άρθρου 56 ν. 2637/1998
Στην παρ. 2 του άρθρου 56 του ν. 2637/1998 (Α’ 200), περί εξουσιοδότησης για καθορισμό γεωγραφικών ορίων αγροτικής γης υψηλής παραγωγικότητας, στο πρώτο εδάφιο διαγράφεται η αναφορά στη γη που δεν περιλαμβάνεται στη γη υψηλής παραγωγικότητας και επικαιροποιούνται τα αρμόδια όργανα, στο δεύτερο εδάφιο προστίθεται η αναφορά στις περιπτώσεις αναδασμών, προστίθεται νέο τρίτο εδάφιο και η παρ. 2 διαμορφώνεται ως εξής:
«2. Με κοινή απόφαση των Υπουργών Περιβάλλοντος και Ενέργειας και Αγροτικής Ανάπτυξης και Τροφίμων, που εκδίδεται ύστερα από εισήγηση των αρμόδιων υπηρεσιών αγροτικής οικονομίας και κτηνιατρικής των Περιφερειών, καθορίζονται τα γεωγραφικά όρια της αγροτικής γης υψηλής παραγωγικότητας. Έως τον κατά τα ανωτέρω καθορισμό, ο χαρακτηρισμός των αγροτεμαχίων ως γης υψηλής παραγωγικότητας γίνεται από τις ίδιες υπηρεσίες, ακόμα και στις περιπτώσεις αναδασμών, εφόσον έχει παρέλθει χρονικό διάστημα σαράντα (40) ετών και άνω από την κύρωσή τους. Ειδικότερα, για τους αναδασμούς του δεύτερου εδαφίου, οι αρμόδιες υπηρεσίες για τον χαρακτηρισμό της γης ως υψηλής παραγωγικότητας, λαμβάνουν υπόψη αποκλειστικά τις πραγματικές συνθήκες του ακινήτου και εξετάζουν τη συνδρομή των λοιπών κριτηρίων, πλην του αναδασμού. Από τις διατάξεις των προηγούμενων εδαφίων εξαιρούνται οι περιοχές που έχουν καθοριστεί χρήσεις γης από εγκεκριμένα Γενικά Πολεοδομικά Σχέδια (Γ.Π.Σ.) ή Σχέδιο Χωρικής Οικιστικής Οργάνωσης Ανοιχτής Πόλης (Σ.Χ.Ο.Ο.Α.Π.) του ν. 2508/1997, καθώς και Ζώνες Οικιστικού Ελέγχου (Ζ.Ο.Ε.) του άρθρου 29 του ν. 1337/1983.»
Άρθρο 51
Διαχείριση πλεονάζουσας 
αλιευτικής ικανότητας
1. Παρέχεται άπαξ ανά σκάφος κατόπιν υποβολής αιτήματος, η δυνατότητα αύξησης της χωρητικότητας ή και της ισχύος των κινητήρων πρόωσης, στο πλαίσιο διαχείρισης της πλεονάζουσας αλιευτικής ικανότητας, ως εξής:
α) Σε αλιευτικά σκάφη με ολικό μήκος μικρότερο των δώδεκα (12) μέτρων, επιτρέπονται η αντικατάσταση και η μετασκευή αυτών με δυνατότητα αύξησης χωρητικότητας έως δέκα (10) GT, και ισχύος των κινητήρων πρόωσης έως εξήντα (60) kW.
β) Σε αλιευτικά σκάφη με ολικό μήκος δώδεκα (12) μέτρων και άνω, επιτρέπονται η αντικατάσταση και η μετασκευή αυτών με δυνατότητα αύξησης χωρητικότητας έως είκοσι (20) GT και αύξηση ισχύος των κινητήρων πρόωσης έως ογδόντα (80) kW.
2. Το δικαίωμα αύξησης χωρητικότητας και ισχύος των κινητήρων πρόωσης, για τις περ. α) και β) της παρ. 1 παρέχεται αποκλειστικά και μόνο σε αλιευτικά σκάφη, τα οποία πληρούν σωρευτικά τις παρακάτω προϋποθέσεις:
α) έχουν άδεια σε ισχύ και είναι καταχωρισμένα στο Εθνικό Αλιευτικό Μητρώο,
β) έχουν δηλώσει αλιευτική παραγωγή τόσο κατά το ημερολογιακό έτος υποβολής του αιτήματος, όσο και κατά το ημερολογιακό έτος που προηγείται αυτού, και
γ) δεν διαθέτουν αλιευτικά εργαλεία που στοχεύουν κυρίως σε είδη για τα οποία αποδεδειγμένα οι δείκτες αειφορικής συγκομιδής βρίσκονται εκτός των αποδεκτών ορίων κατ’ εφαρμογή του Κανονισμού (ΕΕ) αριθ. 1380/2013 του Ευρωπαϊκού Κοινοβουλίου και του Συμβουλίου της 11ης Δεκεμβρίου 2013 σχετικά με την Κοινή Αλιευτική Πολιτική, την τροποποίηση των κανονισμών (ΕΚ) αριθ. 1954/2003 και (ΕΚ) αριθ. 1224/2009 του Συμβουλίου και την κατάργηση των κανονισμών (ΕΚ) αριθ. 2371/2002 και (ΕΚ) αριθ. 639/2004 του Συμβουλίου και της απόφασης 2004/585/ΕΚ του Συμβουλίου (L 354). Κατά παρέκκλιση παρέχεται η δυνατότητα αύξησης αλιευτικής ικανότητας σε περιπτώσεις εγκατάστασης κινητήρων και συστημάτων νέας τεχνολογίας που συμβάλουν στη βελτίωση της ενεργειακής απόδοσης, συμπεριλαμβανομένης της μείωσης της έντασης χρήσης καυσίμου ή της συνολικής κατανάλωσης καυσίμου ή χρησιμοποιούν ως καύσιμα πηγές ενέργειας χαμηλών εκπομπών διοξειδίου του άνθρακα.
3. Με απόφαση του Υπουργού Αγροτικής Ανάπτυξης και Τροφίμων, η οποία εκδίδεται εντός τριών (3) μηνών από την έναρξη ισχύος του παρόντος, δύναται να ορίζεται το ύψος της συνολικής πλεονάζουσας αλιευτικής ικανότητας σε χωρητικότητα (GT) και ισχύ κινητήρων πρόωσης (kW) η οποία μπορεί να διατεθεί σε δυνητικούς δικαιούχους, για κάθε μια από τις περ. α) και β) της παρ. 1. Με την ίδια απόφαση θεσπίζονται οι όροι, οι προϋποθέσεις, τα κριτήρια μοριοδότησης και κάθε άλλο θέμα που σχετίζεται με τη διαδικασία αξιολόγησης των αιτημάτων που θα υποβληθούν από υποψήφιους πλοιοκτήτες αλιευτικών σκαφών για χορήγηση αύξησης της αλιευτικής ικανότητας.
4. Με απόφαση του Υπουργού Αγροτικής Ανάπτυξης και Τροφίμων, παρέχεται, κατά περίπτωση, έγκριση αντικατάστασης ή μετασκευής, με αύξηση της αλιευτικής ικανότητας, στους τελικούς δικαιούχους που προκύπτουν από την αξιολόγηση αιτημάτων, σύμφωνα με την παρ. 2. Για τα σκάφη στα οποία εγκρίνεται η χορήγηση αύξησης αλιευτικής ικανότητας, υφίσταται δέσμευση για τη μη έξοδο από τον ελληνικό αλιευτικό στόλο με κρατική ενίσχυση, για δέκα (10) έτη από την απόφαση έγκρισης, καθώς και τη μη μεταβίβασή τους για οκτώ (8) έτη.
Άρθρο 52
Ρυθμίσεις για τη συγχώνευση και λύση Αγροτικών Συνεταιρισμών - Τροποποίηση παρ. 1 άρθρου 29 και παρ. 2 άρθρου 31 ν. 4673/2020
1. Στην παρ. 1 του άρθρου 29 του ν. 4673/2020 (Α’ 52), περί συγχώνευσης και μετατροπής Αγροτικών Συνεταιρισμών, προστίθενται δεύτερο και τρίτο εδάφια για τις περιπτώσεις συγχώνευσης δια απορρόφησης Αγροτικών Συνεταιρισμών και η παρ. 1 διαμορφώνεται ως εξής:
«1. Δύο (2) ή περισσότεροι ΑΣ μπορεί να συγχωνευθούν είτε με τη σύσταση νέου ΑΣ, στον οποίο ενσωματώνονται οι συγχωνευόμενοι, είτε με την απορρόφηση ενός (1) ή περισσότερων υφιστάμενων ΑΣ από άλλον, ο οποίος ήδη λειτουργεί. Σε περίπτωση ΑΣ που η λειτουργία του κατέστη παράνομη ή δεν υπέβαλε στο ΕΜΑΣ τις ετήσιες χρηματοοικονομικές του καταστάσεις για δύο (2) συνεχή έτη ή αδράνησε για δύο (2) τουλάχιστον συνεχείς διαχειριστικές χρήσεις ή συνάγεται εγκατάλειψη του σκοπού του, λόγω ανύπαρκτης δραστηριότητας ή δεν είναι εγγεγραμμένος στο ΕΜΑΣ και το καταστατικό του έχει καταχωρισθεί στο Βιβλίο Μητρώου Αγροτικών Συνεταιρισμών που τηρούνταν στα κατά τόπους ειρηνοδικεία, δύναται να συγχωνεύεται με απορρόφηση από ήδη υφιστάμενο και λειτουργούντα ΑΣ μετά από αίτημά του προς την εποπτεύουσα Αρχή, η οποία εκδίδει σχετική απόφαση. Στην περίπτωση αυτή η παρ. 2 εφαρμόζεται αναλογικά.»
2. Η παρ. 2 του άρθρου 31 του ν. 4673/2020, περί λύσης Αγροτικών Συνεταιρισμών, αντικαθίσταται ως εξής:
«2. Η εποπτεύουσα Αρχή υποχρεούται, χωρίς καθυστέρηση να προβεί στις ενέργειες της περ. ε της παρ. 1, από τη στιγμή που θα λάβει με οποιονδήποτε τρόπο γνώση, ιδίως μετά από έγγραφο αίτημα μέλους του ΑΣ, ότι συντρέχουν οι προϋποθέσεις της περίπτωσης αυτής, ακόμα και όταν πρόκειται για ΑΣ που ενώ δεν είναι εγγεγραμμένος στο ΕΜΑΣ, το καταστατικό του έχει καταχωρισθεί στο Βιβλίο Μητρώου Αγροτικών Συνεταιρισμών που τηρούνταν στα κατά τόπους Ειρηνοδικεία.»
Άρθρο 53
Ορισμοί αγροτικής εκμετάλλευσης 
και αγροτικής δραστηριότητας - 
Τροποποίηση παρ. 1 άρθρου 2 ν. 3874/2010
Στην παρ. 1 του άρθρου 2 του ν. 3874/2010 (Α’ 151), περί του ορισμού της αγροτικής εκμετάλλευσης και της αγροτικής δραστηριότητας, επέρχονται οι εξής τροποποιήσεις: α) στις περ. β), δ), στ) και ζ) προστίθεται η αναφορά στην υδατοκαλλιέργεια, συμπεριλαμβανομένων των μισθωμένων δημοσίων ιχθυοτρόφων υδάτων/λιμνοθαλασσών, και διαγράφεται η αναφορά στη σπογγαλιεία και την οστρακαλιεία, β) στο πρώτο εδάφιο της υποπερ. βα), περί προσδιορισμού της έννοιας του επαγγελματία αγρότη, προστίθεται ο υπεκμισθωτής και η δυνατότητα να είναι ενεργό μέλος Αλιευτικού Συνεταιρισμού εγγεγραμμένου στο Εθνικό Μητρώο Αγροτικών Συνεταιρισμών και άλλων Συλλογικών Φορέων του ν. 4384/2016 (Α’ 78), ο οποίος μισθώνει δημόσια ιχθυοτρόφα ύδατα, γ) στην υποπερ. ββ) προστίθεται δεύτερο εδάφιο περί εξαίρεσης από την υποχρέωση του πρώτου εδαφίου, δ) η υποπερ. γγ) της περ. γ) αντικαθίσταται, και η παρ. 1 διαμορφώνεται ως εξής:
«1. Για την εφαρμογή των διατάξεων του παρόντος νόμου, οι παρακάτω ορισμοί έχουν αντίστοιχα την εξής έννοια:
α) Επαγγελματίας αγρότης είναι το ενήλικο φυσικό πρόσωπο, που έχει δικαίωμα εγγραφής στο Μητρώο Αγροτών και Αγροτικών Εκμεταλλεύσεων, εφόσον πληροί σωρευτικά τις ακόλουθες προϋποθέσεις:
αα) Είναι κάτοχος αγροτικής εκμετάλλευσης.
αβ) Ασχολείται επαγγελματικά με αγροτική δραστηριότητα στην εκμετάλλευσή του τουλάχιστον κατά 30% του συνολικού ετήσιου χρόνου εργασίας του.
αγ) Λαμβάνει από την απασχόλησή του σε αγροτική δραστηριότητα το 50% τουλάχιστον του συνολικού ετήσιου εισοδήματος του.
αδ) Είναι ασφαλισμένος ο ίδιος και η αγροτική του εκμετάλλευση, όπου απαιτείται, σύμφωνα με την κείμενη νομοθεσία.
αε) Τηρεί λογιστικά βιβλία, σύμφωνα με την κείμενη νομοθεσία.
β) Επαγγελματίας αγρότης θεωρείται και το απασχολούμενο στην αλιεία (θαλάσσια, εσωτερικών υδάτων), στην υδατοκαλλιέργεια, συμπεριλαμβανομένων των μισθωμένων δημοσίων ιχθυοτρόφων υδάτων/λιμνοθαλασσών, ενήλικο φυσικό πρόσωπο, εφόσον σωρευτικά:
βα) είναι κάτοχος ατομικής επαγγελματικής άδειας αλιείας και ιδιοκτήτης, συνιδιοκτήτης, μισθωτής ή συμμετέχει, με οποιονδήποτε τρόπο, στην εκμετάλλευση επαγγελματικού αλιευτικού σκάφους εκτός από σκάφη υπερπόντιας αλιείας ή απασχολείται στην υδατοκαλλιέργεια ως κάτοχος ή μισθωτής ή υπεκμισθωτής υδατοκαλλιεργητικής εκμετάλλευσης ή είναι ενεργό μέλος Αλιευτικού Συνεταιρισμού εγγεγραμμένου στο Εθνικό Μητρώο Αγροτικών Συνεταιρισμών και άλλων Συλλογικών Φορέων του ν. 4384/2016 (Α’ 78), ο οποίος μισθώνει δημόσια ιχθυοτρόφα ύδατα. Το ως άνω φυσικό πρόσωπο ασχολείται με μία ή περισσότερες εκ των ανωτέρω δραστηριοτήτων τουλάχιστον κατά 30% του συνολικού ετήσιου χρόνου εργασίας του και λαμβάνει από την απασχόλησή του αυτήν το 50% τουλάχιστον του συνολικού ετήσιου εισοδήματος του,
ββ) προμηθεύεται ως ιδιοκτήτης, ή συνιδιοκτήτης ή μισθωτής επαγγελματικού αλιευτικού σκάφους καύσιμα θαλάσσης για την κίνηση του σκάφους του τουλάχιστον μία (1) φορά κάθε τρία (3) έτη. Εξαιρούνται από την υποχρέωση τα ενεργά μέλη των Αλιευτικών Συνεταιρισμών που μισθώνουν δημόσια ιχθυοτρόφα ύδατα/λιμνοθάλασσες και
βγ) είναι ασφαλισμένος, σύμφωνα με την κείμενη νομοθεσία. Οι προϋποθέσεις της απόληψης του 50% τουλάχιστον του συνολικού ετήσιου εισοδήματος και της προμήθειας καυσίμων θαλάσσης απαιτείται να συντρέχουν για τους ιδιοκτήτες επαγγελματιών αλιευτικών σκαφών ολικού μήκους μέχρι έξι (6) μέτρα.
γ) Κάτοχος αγροτικής εκμετάλλευσης είναι το ενήλικο φυσικό πρόσωπο ή το νομικό πρόσωπο που είναι:
γα) κύριος, συγκύριος ή νομέας αγροτικής εκμετάλλευσης,
γβ) μισθωτής ή αγρολήπτης της αγροτικής εκμετάλλευσης, εφόσον η μίσθωση ή η επίμορτη αγροληψία έχει συναφθεί εγγράφως και έχει θεωρηθεί από την αρμόδια Δημόσια Οικονομική Υπηρεσία (Δ.Ο.Υ.) ή
γγ) κύριος ή μισθωτής αδειοδοτημένης μονάδας υδατοκαλλιέργειας.
δ) Αγροτική εκμετάλλευση είναι η μονάδα παραγωγής προς πώληση αγροτικών προϊόντων, όπως αυτά ορίζονται στην περίπτωση ζ’. Στις δραστηριότητες της αγροτικής εκμετάλλευσης περιλαμβάνεται εκτός από την παραγωγή των προϊόντων και η αποθήκευση, τυποποίηση, συσκευασία και η τοποθέτηση μέχρι και του σταδίου της χονδρικής και λιανικής πώλησης αποκλειστικά των προϊόντων που παράγει η ίδια η μονάδα, καθώς και η πρώτη χωρική ή οικοτεχνική μεταποίησή τους, η αλιεία (θαλάσσια, εσωτερικών υδάτων), η υδατοκαλλιέργεια, συμπεριλαμβανο-μένων των μισθωμένων δημοσίων ιχθυοτρόφων υδάτων/λιμνοθαλασσών, ως και η διαχείριση ανανεώσιμων πηγών ενέργειας μικρότερη από πεντακόσια (500) KW και η λειτουργία αγροτοτουριστικών μονάδων.
ε) Μικτές αγροτικές εκμεταλλεύσεις είναι τα φυσικά ή νομικά πρόσωπα τα οποία, εκτός από τον κλάδο της αγροτικής οικονομίας, δραστηριοποιούνται και σε άλλους τομείς της οικονομίας.
στ) Αγροτική δραστηριότητα είναι κάθε επαγγελματική δραστηριότητα σε έναν τουλάχιστον από τους κλάδους της αγροτικής οικονομίας, δηλαδή της φυτικής, της ζωικής, ή της θαλάσσιας αλιείας, της αλιείας εσωτερικών υδάτων, της υδατοκαλλιέργειας, συμπεριλαμβανομένων των μισθωμένων δημοσίων ιχθυοτρόφων υδάτων/λιμνοθαλασσών, που αποσκοπεί στην παραγωγή αγροτικών προϊόντων, στη διαχείριση ανανεώσιμων πηγών ενέργειας μικρότερη από πεντακόσια (500) KW, στη λειτουργία αγροτο-τουριστικών μονάδων έως δέκα (10) δωματίων και στη δασική παραγωγή.
Ειδικά για το εισόδημα που προκύπτει από τη διαχείριση ανανεώσιμων πηγών ενέργειας μικρότερη από πεντακόσια (500) KW, ο ως άνω ορισμός της αγροτικής δραστηριότητας ισχύει και για λόγους φορολόγησης του ως άνω εισοδήματος εφόσον, το πρόσωπο που πραγματοποιεί το εισόδημα είναι εγγεγραμμένο στο Μητρώο Αγροτών και Αγροτικών Εκμεταλλεύσεων, κατά την οικονομική χρήση στην οποία πραγματοποιήθηκε το εισόδημα αυτό.
ζ) Αγροτικά προϊόντα είναι τα προϊόντα του εδάφους, της κτηνοτροφίας, της αλιείας (θαλάσσιας, εσωτερικών υδάτων), της υδατοκαλλιέργειας, συμπεριλαμβανομένων των μισθωμένων δημοσίων ιχθυοτρόφων υδάτων/λιμνοθαλασσών, της δασοπονίας, της θηραματοπονίας και των κάθε είδους εκτροφών και τα προϊόντα που προέρχονται από το πρώτο στάδιο επεξεργασίας ή μεταποίησης αυτών, καθώς και κάθε άλλο προϊόν που προέρχεται από την αγροτική εν γένει δραστηριότητα.
η) Αρχηγός αγροτικής εκμετάλλευσης είναι το φυσικό πρόσωπο, το οποίο έχει πλήρη δικαιοπρακτική ικανότητα, είναι κάτοχος αγροτικής εκμετάλλευσης, σύμφωνα με τον ορισμό της περίπτωσης γ’ και οικονομικά υπεύθυνο για την κανονική λειτουργία της (αστική και φορολογική ευθύνη). Στην περίπτωση εκμεταλλεύσεων νομικών προσώπων αρχηγός νοείται ο νόμιμος εκπρόσωπος.»
Άρθρο 54
Εκπλήρωση σκοπού παραχώρησης ακινήτου
Υπουργείου Αγροτικής Ανάπτυξης και Τροφίμων - Τροποποίηση περ. α) παρ. 6 άρθρου 36 ν. 4061/2012
Στην περ. α της παρ. 6 του άρθρου 36 του ν. 4061/2012 (Α’ 66), περί μεταβατικών διατάξεων, τροποποιείται το πρώτο εδάφιο για τη μη εφαρμογή καταργηθεισών διατάξεων μετά την εκπλήρωση του σκοπού της παραχώρησης και η περ. α διαμορφώνεται ως εξής:
«6. α) Ακίνητα, των οποίων η διαχείριση ανήκει στο Υπουργείο Αγροτικής Ανάπτυξης και Τροφίμων και τα οποία παραχωρήθηκαν για την πραγματοποίηση συγκεκριμένου σκοπού βάσει διατάξεων που καταργούνται με το νόμο αυτό, όπως ενδεικτικά και όχι περιοριστικά: του άρθρου 123 του Αγροτικού Κώδικα, του άρθρου 4 του ν. 3147/2003 (Α’ 135), του ν.δ. 203/1969 (Α’ 109), των άρθρων 11 και 13 του ν. 1734/1987 (Α’ 189), των υπ’ αρ. 73/2005 και 2358/2004 αποφάσεων του Υπουργού Αγροτικής Ανάπτυξης και Τροφίμων (Β’ 837) και άλλων, εξακολουθούν να διέπονται από τις διατάξεις βάσει των οποίων παραχωρήθηκαν, πλην των ρυθμίσεων εκείνων που περιορίζουν την ελεύθερη μεταβίβασή τους μετά την εκπλήρωση του σκοπού για τον οποίο παραχωρήθηκαν, ακόμα και αν ο περιορισμός αυτός προβλέπεται στα οικεία παραχωρητήρια ή τις αποφάσεις, υπό την προϋπόθεση ότι έχουν παρέλθει τουλάχιστον είκοσι (20) έτη από την παραχώρηση.»
Άρθρο 55
Δαπάνη για την εκπόνηση, εφαρμογή και αναθεώρηση των διαχειριστικών σχεδίων βόσκησης - Αντικατάσταση άρθρου 5 ν. 4351/2015
Το άρθρο 5 του ν. 4351/2015 (Α’ 164), περί δαπάνης των διαχειριστικών σχεδίων βόσκησης για τις βοσκήσιμες γαίες της χώρας, αντικαθίσταται ως εξής:
«Άρθρο 5
Δαπάνη διαχειριστικών σχεδίων βόσκησης
1. Η δαπάνη για την εκπόνηση, εφαρμογή και αναθεώρηση των διαχειριστικών σχεδίων βόσκησης για τις βοσκήσιμες γαίες της χώρας, καλύπτεται από τα έσοδα που προκύπτουν κατ’ εφαρμογή της παρ. 1 του άρθρου 6 και της παρ. 2 του άρθρου 7. Σε περίπτωση που δεν αρκούν τα έσοδα από τα μισθώματα για τα δικαιώματα χρήσης της βοσκής, η δαπάνη δύναται να καλύπτεται και από πόρους του Ταμείου Γεωργίας Κτηνοτροφίας.
2. Τα ποσά που εισπράττονται από τα μισθώματα για τα δικαιώματα χρήσης της βοσκής, μέσω του συστήματος καταβολής των άμεσων ενισχύσεων (ΟΣΔΕ) του ΟΠΕΚΕΠΕ, συγκεντρώνονται με ευθύνη του τραπεζικού ιδρύματος που έχει συμβληθεί με τον ΟΠΕΚΕΠΕ και μεταφέρονται σε κάθε Περιφέρεια. Σε περίπτωση που έχουν χρησιμοποιηθεί πόροι του Ταμείου Γεωργίας και Κτηνοτροφίας, αποδίδονται σε αυτό, μέχρι τη συμπλήρωση του συνολικού ποσού που επιβαρύνθηκε ο προϋπολογισμός του.
3. Στην περίπτωση εκπόνησης των διαχειριστικών σχεδίων βόσκησης από το Υπουργείο Αγροτικής Ανάπτυξης και Τροφίμων, τα ποσά που έχουν εισπραχθεί από τις Περιφέρειες για τον σκοπό αυτό μέχρι την έναρξη ισχύος του παρόντος, τα ποσά που έχουν εισπραχθεί κατ’ εφαρμογή του άρθρου 4 της υπ’ αρ. 915/69142/15.5.2018 απόφασης του Αναπληρωτή Υπουργού Αγροτικής Ανάπτυξης και Τροφίμων (Β’ 1812) και τα ποσά που έχουν συγκεντρωθεί, σύμφωνα με την παρ. 2, αποδίδονται στο Υπουργείο Αγροτικής Ανάπτυξης και Τροφίμων μέσω των εσόδων του κρατικού προϋπολογισμού.
4. Με κοινή απόφαση των Υπουργών Οικονομικών, Εσωτερικών και Αγροτικής Ανάπτυξης και Τροφίμων καθορίζονται η διαδικασία και οι όροι απόδοσης των ποσών της παρ. 3 στο Υπουργείο Αγροτικής Ανάπτυξης και Τροφίμων, καθώς και κάθε άλλο σχετικό θέμα.»
ΜΕΡΟΣ Δ’
ΈΝΑΡΞΗ ΙΣΧΥΟΣ
Άρθρο 56
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός αν προβλέπεται ειδικότερα σε επιμέρους διατάξεις του.

Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 24 Μαρτίου 2023
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
														



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 27 Μαρτίου 2023
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ



