NOMOΣ ΥΠ’ ΑΡΙΘΜ. 5042	
Διαχείριση των δεσμευμένων, συμπεριλαμβανομένων και των κατασχεμένων, και των δημευμένων περιουσιακών στοιχείων τα οποία προέρχονται από εγκληματικές δραστηριότητες, λήψη μέτρων προς εφαρμογή του Κανονισμού (ΕΕ) 2021/23 του Ευρωπαϊκού Κοινοβουλίου και του Συμβουλίου της 16ης Δεκεμβρίου 2020 σχετικά με πλαίσιο για την ανάκαμψη και την εξυγίανση κεντρικών αντισυμβαλλομένων και για την τροποποίηση των κανονισμών (ΕΕ) 1095/2010, 648/2012, 600/2014, 806/2014 και 2015/2365 και των Οδηγιών 2002/47/ΕΚ, 2004/25/ΕΚ, 2007/36/ΕΚ, 2014/59/ΕΕ και (ΕΕ) 2017/1132, λήψη μέτρων προς εφαρμογή του Κανονισμού (ΕΕ) 2019/1238 του Ευρωπαϊκού Κοινοβουλίου και του Συμβουλίου της 20ής Ιουνίου 2019 σχετικά με τη θέσπιση πανευρωπαϊκού ατομικού συνταξιοδοτικού προϊόντος (PEPP), και λοιπές διατάξεις.
H ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α΄: ΔΙΑΧΕΙΡΙΣΗ ΤΩΝ ΔΕΣΜΕΥΜΕΝΩΝ, ΣΥΜΠΕΡΙΛΑΜΒΑΝΟΜΕΝΩΝ ΚΑΙ ΤΩΝ ΚΑΤΑΣΧΕΜΕΝΩΝ, ΚΑΙ ΤΩΝ ΔΗΜΕΥΜΕΝΩΝ ΠΕΡΙΟΥΣΙΑΚΩΝ ΣΤΟΙΧΕΙΩΝ ΤΑ ΟΠΟΙΑ ΠΡΟΕΡΧΟΝΤΑΙ ΑΠΟ ΕΓΚΛΗΜΑΤΙΚΕΣ ΔΡΑΣΤΗΡΙΟΤΗΤΕΣ
ΚΕΦΑΛΑΙΟ Α΄: ΣΚΟΠΟΣ - ΑΝΤΙΚΕΙΜΕΝΟ - ΟΡΙΣΜΟΙ - ΠΕΔΙΟ ΕΦΑΡΜΟΓΗΣ
Άρθρο 1 Σκοπός
Άρθρο 2 Αντικείμενο
Άρθρο 3 Ορισμοί
Άρθρο 4 Πεδίο εφαρμογής
ΚΕΦΑΛΑΙΟ Β΄: ΦΟΡΕΑΣ ΔΙΑΧΕΙΡΙΣΗΣ ΚΑΙ ΑΡΜΟΔΙΟΤΗΤΕΣ
Άρθρο 5 Φορέας Διαχείρισης
Άρθρο 6 Αρμοδιότητες Φορέα Διαχείρισης
ΚΕΦΑΛΑΙΟ Γ΄: ΚΕΝΤΡΙΚΟ ΜΗΤΡΩΟ ΔΙΑΧΕΙΡΙΣΗΣ ΔΕΣΜΕΥΜΕΝΩΝ ΚΑΙ ΔΗΜΕΥΜΕΝΩΝ ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 7 Σύσταση Κεντρικού Μητρώου Δεσμευμένων και Δημευμένων Περιουσιακών Στοιχείων 
Άρθρο 8 Δομή και περιεχόμενο του Μητρώου
Άρθρο 9 Όροι για την πρόσβαση στο Μητρώο, αρμόδιες αρχές διαχείρισης και καταχώρισης στοιχείων στο Μητρώο και αρμόδιες αρχές για τη λειτουργία του Μητρώου
ΚΕΦΑΛΑΙΟ Δ΄: ΔΙΑΧΕΙΡΙΣΗ ΔΕΣΜΕΥΜΕΝΩΝ ΚΑΙ ΔΗΜΕΥΜΕΝΩΝ ΠΕΡΙΟΥΣΙΑΚΩΝ ΣΤΟΙΧΕΙΩΝ
ΥΠΟΚΕΦΑΛΑΙΟ Α΄: ΔΙΑΧΕΙΡΙΣΗ ΧΡΗΜΑΤΙΚΩΝ ΠΟΣΩΝ ΚΑΙ ΔΕΚΤΙΚΩΝ ΑΥΤΟΥΣΙΑΣ ΠΑΡΑΚΑΤΑΘΕΣΗΣ ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 10 Διαχείριση χρηματικών ποσών
Άρθρο 11 Τήρηση δεσμευμένου έντοκου καταθετικού λογαριασμού
Άρθρο 12 Διαχείριση δεκτικών ακριβούς αποτίμησης περιουσιακών στοιχείων
Άρθρο 13 Διαχείριση μη δεκτικών ακριβούς αποτίμησης περιουσιακών στοιχείων
ΥΠΟΚΕΦΑΛΑΙΟ Β΄: ΔΙΑΧΕΙΡΙΣΗ ΚΙΝΗΤΩΝ ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 14 Διαχείριση δεσμευμένων κινητών περιουσιακών στοιχείων
Άρθρο 15 Διαχείριση δημευμένων κινητών περιουσιακών στοιχείων
ΥΠΟΚΕΦΑΛΑΙΟ Γ΄: ΔΙΑΧΕΙΡΙΣΗ ΑΚΙΝΗΤΩΝ ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 16 Διαχείριση δεσμευμένων ακινήτων περιουσιακών στοιχείων
Άρθρο 17 Διαχείριση δημευμένων ακινήτων περιουσιακών στοιχείων
ΚΕΦΑΛΑΙΟ Ε΄: ΕΠΙΣΤΡΟΦΗ ΚΑΙ ΑΠΟΔΟΣΗ ΔΕΣΜΕΥΜΕΝΩΝ ΚΑΙ ΔΗΜΕΥΜΕΝΩΝ ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 18 Επιστροφή χρηματικών ποσών κατόπιν άρσης δέσμευσης ή κατάσχεσης
Άρθρο 19 Απόδοση δημευμένων ποσών ως δημοσίου εσόδου
Άρθρο 20 Απόδοση ποσών κατόπιν δικαστικής απόφασης
Άρθρο 21 Απόδοση ακινήτων περιουσιακών στοιχείων
ΚΕΦΑΛΑΙΟ ΣΤ΄: ΟΡΓΑΝΩΤΙΚΑ ΖΗΤΗΜΑΤΑ ΤΟΥ ΦΟΡΕΑ ΔΙΑΧΕΙΡΙΣΗΣ
Άρθρο 22 Εκπροσώπηση του Φορέα Διαχείρισης
Άρθρο 23 Σύσταση Γνωμοδοτικής Επιτροπής στον Φορέα Διαχείρισης
ΚΕΦΑΛΑΙΟ Ζ΄: ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 24 Εξουσιοδοτικές διατάξεις
Άρθρο 25 Μεταβατικές διατάξεις
Άρθρο 26 Καταργούμενες διατάξεις
ΜΕΡΟΣ Β΄: ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ ΤΟΥ ΚΑΝΟΝΙΣΜΟΥ (ΕΕ) 2021/23, ΣΧΕΤΙΚΑ ΜΕ ΤΟ ΠΛΑΙΣΙΟ ΓΙΑ ΤΗΝ ΑΝΑΚΑΜΨΗ ΚΑΙ ΤΗΝ ΕΞΥΓΙΑΝΣΗ ΚΕΝΤΡΙΚΩΝ ΑΝΤΙΣΥΜΒΑΛΛΟΜΕΝΩΝ ΚΑΙ ΓΙΑ ΤΗΝ ΤΡΟΠΟΠΟΙΗΣΗ ΤΩΝ ΚΑΝΟΝΙΣΜΩΝ (ΕΕ) 1095/2010, (ΕΕ) 648/2012, (ΕΕ) 600/2014, (ΕΕ) 806/2014 ΚΑΙ (ΕΕ) 2015/2365 ΚΑΙ ΤΩΝ ΟΔΗΓΙΩΝ 2002/47/ΕΚ, 2004/25/ΕΚ, 2007/36/ΕΚ, 2014/59/ΕΕ ΚΑΙ (ΕΕ) 2017/1132
ΚΕΦΑΛΑΙΟ Α΄: ΣΚΟΠΟΣ - ΑΝΤΙΚΕΙΜΕΝΟ - ΠΕΔΙΟ ΕΦΑΡΜΟΓΗΣ
Άρθρο 27 Σκοπός
Άρθρο 28 Αντικείμενο
Άρθρο 29 Πεδίο εφαρμογής
ΚΕΦΑΛΑΙΟ Β΄: ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ ΤΟΥ ΚΑΝΟΝΙΣΜΟΥ (ΕΕ) 2021/23, ΣΧΕΤΙΚΑ ΜΕ ΤΟ ΠΛΑΙΣΙΟ ΓΙΑ ΤΗΝ ΑΝΑΚΑΜΨΗ ΚΑΙ ΤΗΝ ΕΞΥΓΙΑΝΣΗ ΚΕΝΤΡΙΚΩΝ ΑΝΤΙΣΥΜΒΑΛΛΟΜΕΝΩΝ
Άρθρο 30 Αρχή εξυγίανσης (άρθρο 3 Κανονισμού (ΕΕ) 2021/23)
Άρθρο 31 Διοικητικές κυρώσεις και λοιπά διοικητικά μέτρα (άρθρο 81 Κανονισμού (ΕΕ) 2021/23)
Άρθρο 32 Ειδικότερες ρυθμίσεις ως προς τις διοικητικές κυρώσεις και τα άλλα διοικητικά μέτρα (άρθρα 82 και 85 Κανονισμού (ΕΕ) 2021/23)
Άρθρο 33 Δημοσίευση διοικητικών κυρώσεων ή άλλων διοικητικών μέτρων (άρθρο 83 Κανονισμού (ΕΕ) 2021/23)
ΚΕΦΑΛΑΙΟ Γ΄: ΔΙΑΤΑΞΕΙΣ ΓΙΑ ΤΗΝ ΕΝΣΩΜΑΤΩΣΗ ΤΡΟΠΟΠΟΙΗΣΕΩΝ ΤΩΝ ΟΔΗΓΙΩΝ 2002/47/ΕΚ, 2004/25/ΕΚ, 2007/36/ΕΚ, 2014/59/ΕΕ ΚΑΙ (ΕΕ) 2017/1132, ΣΥΜΦΩΝΑ ΜΕ ΤΟΝ ΚΑΝΟΝΙΣΜΟ (ΕΕ) 2021/23
Άρθρο 34 Συμφωνίες παροχής χρηματοοικονομικής ασφάλειας - Τροποποίηση παρ. 7 άρθρου 1 ν. 3301/2004 (παρ. 1 άρθρου 89 Κανονισμού (ΕΕ) 2021/23)
Άρθρο 35 Προσδιορισμός πεδίου εφαρμογής - Αντικατάσταση άρθρου 9α ν. 3301/2004 (παρ. 2 άρθρου 89 Κανονισμού (ΕΕ) 2021/23)
Άρθρο 36 Εξαιρέσεις από την υποχρέωση υποβολής δημόσιας πρότασης - Τροποποίηση περ. θ΄ άρθρου 8 ν. 3461/2006 (άρθρο 90 Κανονισμού (ΕΕ) 2021/23)
Άρθρο 37 Ανάκαμψη και εξυγίανση πιστωτικών ιδρυμάτων και επιχειρήσεων επενδύσεων - Προσθήκη παρ. 3 στο εσωτερικό άρθρο 1 άρθρου 2 του ν. 4335/2015 (άρθρο 93 Κανονισμού (ΕΕ) 2021/23)
Άρθρο 38 Προστασία μετόχων και πιστωτών ανωνύμων εταιρειών - Τροποποίηση εσωτερικού άρθρου 115 άρθρου 2 ν. 4335/2015 (άρθρο 91, παρ. 1, 2, 3 και 5 άρθρου 92 Κανονισμού (ΕΕ) 2021/23)
Άρθρο 39 Σκοπός και πεδίο εφαρμογής ν. 3777/2009 σχετικά με τις διασυνοριακές συγχωνεύσεις κεφαλαιουχικών εταιρειών - Τροποποίηση παρ. 4 άρθρου 1 ν. 3777/2009 (παρ. 4 άρθρου 92 Κανονισμού (ΕΕ) 2021/23)
ΚΕΦΑΛΑΙΟ Δ΄: ΡΥΘΜΙΣΕΙΣ ΓΙΑ ΤΗΝ ΟΡΓΑΝΩΣΗ ΚΑΙ ΤΗ ΛΕΙΤΟΥΡΓΙΑ ΤΗΣ ΕΠΙΤΡΟΠΗΣ ΚΕΦΑΛΑΙΑΓΟΡΑΣ ΣΥΜΦΩΝΑ ΜΕ ΤΟΝ ΚΑΝΟΝΙΣΜΟ (ΕΕ) 2021/23
Άρθρο 40 Σύσταση της Επιτροπής Λήψης Μέτρων Εξυγίανσης (Ε.Λ.Μ.Ε.) - Τροποποίηση παρ. 1 εσωτερικού άρθρου 122 άρθρου 2 ν. 4335/2015
Άρθρο 41 Υπηρεσίες της Επιτροπής Κεφαλαιαγοράς - Τροποποίηση περ. 15 άρθρου 1 π.δ. 65/2009
Άρθρο 42 Μονάδα Εξυγίανσης Επιχειρήσεων Επενδύσεων και Κεντρικών Αντισυμβαλλομένων - Τροποποίηση τίτλου και άρθρου 15α π.δ. 65/2009
Άρθρο 43 Προϊστάμενοι διευθύνσεων, τμημάτων, γραφείων και υπηρεσιακών μονάδων - Τροποποίηση παρ. 16 άρθρου 25 π.δ. 65/2009
Άρθρο 44 Στελέχωση της Μονάδας Εξυγίανσης Επιχειρήσεων Επενδύσεων και Κεντρικών Αντισυμβαλλομένων της Επιτροπής Κεφαλαιαγοράς
ΚΕΦΑΛΑΙΟ Ε΄: ΤΕΛΙΚΕΣ ΔΙΑΤΑΞΕΙΣ
Άρθρο 45 Εξουσιοδοτική διάταξη
ΜΕΡΟΣ Γ΄: ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ ΤΟΥ ΚΑΝΟΝΙΣΜΟΥ (ΕΕ) 2019/1238 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 20ΗΣ ΙΟΥΝΙΟΥ 2019 ΣΧΕΤΙΚΑ ΜΕ ΤΗ ΘΕΣΠΙΣΗ ΠΑΝΕΥΡΩΠΑΪΚΟΥ ΑΤΟΜΙΚΟΥ ΣΥΝΤΑΞΙΟΔΟΤΙΚΟΥ ΠΡΟΪΟΝΤΟΣ (PEPP)
ΚΕΦΑΛΑΙΟ Α΄: ΣΚΟΠΟΣ, ΑΝΤΙΚΕΙΜΕΝΟ, ΟΡΙΣΜΟΣ ΑΡΜΟΔΙΩΝ ΑΡΧΩΝ, ΟΡΙΣΜΟΣ ΤΩΝ ΕΞΟΥΣΙΩΝ ΤΩΝ ΑΡΜΟΔΙΩΝ ΑΡΧΩΝ, ΔΙΟΙΚΗΤΙΚΕΣ ΚΥΡΩΣΕΙΣ ΚΑΙ ΑΛΛΑ ΜΕΤΡΑ
Άρθρο 46 Σκοπός
Άρθρο 47 Αντικείμενο
Άρθρο 48 Ορισμός αρμόδιων αρχών (παρ. 18 άρθρου 2, άρθρα 6, 10 και 15 Κανονισμού (ΕΕ) 2019/1238)
Άρθρο 49 Εξουσίες των αρμόδιων αρχών (άρθρα 62 και 66 Κανονισμού (ΕΕ) 2019/1238)
Άρθρο 50 Διοικητικές κυρώσεις και άλλα μέτρα (άρθρο 67 Κανονισμού (ΕΕ) 2019/1238)
Άρθρο 51 Δικαίωμα προσφυγής (παρ. 4 άρθρου 67 Κανονισμού (ΕΕ) 2019/1238)
Άρθρο 52 Ποινικές κυρώσεις (παρ. 1 άρθρου 67 Κανονισμού (ΕΕ) 2019/1238)
ΚΕΦΑΛΑΙΟ Β΄: ΕΦΑΡΜΟΣΤΕΟΙ ΚΑΝΟΝΕΣ ΔΙΑΝΟΜΗΣ ΡΕΡΡ, ΚΡΙΤΗΡΙΑ ΑΞΙΟΛΟΓΗΣΗΣ ΓΝΩΣΕΩΝ ΚΑΙ ΙΚΑΝΟΤΗΤΩΝ, ΑΙΤΗΜΑ ΑΛΛΑΓΗΣ ΛΟΓΑΡΙΑΣΜΟΥ
Άρθρο 53 Εφαρμοστέοι κανόνες διανομής PEPP - Κριτήρια αξιολόγησης γνώσεων και ικανοτήτων (παρ. 2 άρθρου 23 και παρ. 6 άρθρου 34 Κανονισμού (ΕΕ) 2019/1238)
Άρθρο 54 Αίτημα αλλαγής παρόχου PEPP (παρ. 1 και 2 άρθρου 53 Κανονισμού (ΕΕ) 2019/1238)
ΚΕΦΑΛΑΙΟ Γ΄: ΟΡΟΙ ΠΟΥ ΣΧΕΤΙΖΟΝΤΑΙ ΜΕ ΤΗ ΦΑΣΗ ΣΥΣΣΩΡΕΥΣΗΣ, ΑΠΟΣΥΣΣΩΡΕΥΣΗΣ, ΚΑΙ ΤΙΣ ΜΟΡΦΕΣ ΠΛΗΡΩΜΗΣ, ΕΙΔΙΚΟ ΜΗΤΡΩΟ ΚΑΙ ΕΝΙΑΙΟ ΣΗΜΕΙΟ ΠΛΗΡΟΦΟΡΗΣΗΣ
Άρθρο 55 Όροι που σχετίζονται με τη φάση συσσώρευσης, αποσυσσώρευσης και με τις μορφές πληρωμής (άρθρα 47, 57 και 58 Κανονισμού (ΕΕ) 2019/1238)
Άρθρο 56 Ειδικό μητρώο και Ενιαίο Σημείο Πληροφόρησης - Τροποποίηση περ. η΄ παρ. 11 άρθρου 19 ν. 4583/2018
ΜΕΡΟΣ Δ΄: ΛΟΙΠΕΣ ΔΙΑΤΑΞΕΙΣ
Άρθρο 57 Αρμόδια στελέχη - Προσθήκη παρ. 2Α στο άρθρο 38 του ν. 4557/2018 (παρ. 4 άρθρου 46 Οδηγίας 2015/849)
Άρθρο 58 Αρμόδιες αρχές - Τροποποίηση υποπερ. αια΄ περ. α΄ παρ. 1 άρθρου 6 ν. 4557/2018
Άρθρο 59 Αποζημιώσεις Επικουρικού Κεφαλαίου - Αντικατάσταση παρ. 2 άρθρου 19 π.δ. 237/1986
Άρθρο 60 Εξουσιοδότηση του Επικουρικού Κεφαλαίου για σύναψη συμφωνιών με τους οργανισμούς αποζημίωσης άλλων κρατών μελών - Προσθήκη παρ. 2 στο άρθρο 23 του π.δ. 237/1986
Άρθρο 61 Ορισμοί για την ίδρυση και την λειτουργεία του Κεντρικού Μητρώου Πιστώσεων - Τροποποιήσεις άρθρου 113 ν. 4972/2022 
Άρθρο 62 Παροχή δεδομένων στο Κεντρικό Μτρώο Πιστώσεων - Τροποποίηση παρ. 2 άρθρου 115 και παρ. 1 άρθρου 118 ν. 4972/2022
Άρθρο 63 Εξουσιοδοτικές διατάξεις ν. 4972/2022 - Τροποποίηση άρθρου 122 ν. 4972/2022
Άρθρο 64 Επέκταση προσωπικής διαφοράς σε υπαλλήλους
Άρθρο 65 Φορολόγηση αναδρομικών εξαιτίας της κατάργησης των μειώσεων ν. 4093/2012 για τα Μετοχικά Ταµεία Στρατού, Ναυτικού και Αεροπορίας και τους οικείους Ειδικούς Κλάδους - Τροποποίηση παρ. 4 άρθρου 60 ν. 4172/2013
Άρθρο 66 Διευκρίνιση ως προς την παραγωγή ούζου, τσίπουρου και τσικουδιάς με άμβικες ασυνεχούς λειτουργίας - Αντικατάσταση παρ. 3 άρθρου 81 Εθνικού Τελωνειακού Κώδικα
Άρθρο 67 Δυνατότητα παράτασης προθεσμιών υποβολής φορολογικών και ασφαλιστικών δηλώσεων και καταστάσεων, σε περίπτωση ασθένειας, τοκετού ή θανάτου λογιστή φοροτεχνικού
Άρθρο 68 Παραχώρηση κυριότητας δημοσίων κτημάτων στον Δήμο Λαυρεωτικής
Άρθρο 69 Επέκταση χωρικής αρμοδιότητας των Κτηματικών Υπηρεσιών - Εξουσιοδοτική διάταξη
Άρθρο 70 Ρυθμίσεις για τους συνεταιρισμούς φαρμακοποιών - Τροποποίηση παρ. 3 άρθρου 3 και παρ. 3 άρθρου 4 ν. 1667/1986
Άρθρο 71 Διεύρυνση του σκοπού του ΤΑΙΠΕΔ - Τροποποίηση παρ. 1 και 2 άρθρου 1 ν. 3986/2011
Άρθρο 72 Ωρίμανση και διενέργεια διαδικασιών για την αξιοποίηση ακινήτων - Προσθήκη άρθρου 5Γ στον ν. 3986/2011
Άρθρο 73 Ένταξη οφειλετών σε προγράμματα οικειοθελούς στήριξης πιστωτικών και χρηματοδοτικών ιδρυμάτων
Άρθρο 74 Απόδοση λογαριασμού Χρηματικών Ενταλμάτων Προπληρωμής (Χ.Ε.Π.) - Τροποποίηση παρ. 2 άρθρου 103 ν. 4270/2014
Άρθρο 75 Χρηματοδότηση μέτρων και ενεργειών από το Αποθεματικό Προσαρμογής στο «Brexit» - Προσθήκη παρ. 5Α στο άρθρο 27 του ν. 4914/2022
Άρθρο 76 Σημαντικά Έργα Κοινού Ευρωπαϊκού Ενδιαφέροντος - Τροποποίηση παρ. 2 άρθρου 42 ν. 4811/2021
Άρθρο 77 Ρυθμίσεις για τη διάρκεια διμελών Εταιρειών Περιορισμένης Ευθύνης - Τροποποίηση παρ. 3 άρθρου 6Α ν. 3190/1955
Άρθρο 78 Ρύθμιση ζητημάτων απώλειας θέσεων σε λαϊκές αγορές λόγω μη πληρωμής τέλους δραστηριοποίησης - Προσθήκη παρ. 17 άρθρου 66 στον ν. 4849/2021
Άρθρο 79 Κήρυξη απαλλοτρίωσης για έργα αναβάθμισης και επέκτασης πολιτικών αεροδρομίων - Προσθήκη παρ. 9 στο άρθρο 7Α του ν. 2882/2001
Άρθρο 80 Τρόποι διενέργειας μισθώσεων - Τροποποίηση περ. στ) παρ. 2 άρθρου 3 ν. 3130/2003
Άρθρο 81 Παράταση προθεσμίας προσαρμογής των καταστατικών των Αγροτικών Συνεταιρισμών - Τροποποίηση παρ. 2 άρθρου 36 ν. 4673/2020
Άρθρο 82 Καθορισμός τιμολογιακής πολιτικής των Οργανισμών Λιμένων - Εξουσιοδοτική διάταξη
ΜΕΡΟΣ Ε΄: ΕΝΑΡΞΗ ΙΣΧΥΟΣ
Άρθρο 83 Έναρξη ισχύος
ΜΕΡΟΣ Α΄
ΔΙΑΧΕΙΡΙΣΗ ΤΩΝ ΔΕΣΜΕΥΜΕΝΩΝ,
ΣΥΜΠΕΡΙΛΑΜΒΑΝΟΜΕΝΩΝ ΚΑΙ 
ΤΩΝ ΚΑΤΑΣΧΕΜΕΝΩΝ, ΚΑΙ ΤΩΝ ΔΗΜΕΥΜΕΝΩΝ
ΠΕΡΙΟΥΣΙΑΚΩΝ ΣΤΟΙΧΕΙΩΝ ΤΑ ΟΠΟΙΑ 
ΠΡΟΕΡΧΟΝΤΑΙ ΑΠΟ ΕΓΚΛΗΜΑΤΙΚΕΣ 
ΔΡΑΣΤΗΡΙΟΤΗΤΕΣ
ΚΕΦΑΛΑΙΟ Α΄
ΣΚΟΠΟΣ - ΑΝΤΙΚΕΙΜΕΝΟ - ΟΡΙΣΜΟΙ - 
ΠΕΔΙΟ ΕΦΑΡΜΟΓΗΣ
Άρθρο 1 
Σκοπός
Σκοπός του παρόντος Μέρους είναι η ενίσχυση της διαφάνειας και των δημοσίων εσόδων μέσω καθορισμού ενιαίου πλαισίου για την ανάκτηση και διαχείριση των δεσμευμένων, συμπεριλαμβανομένων και των κατασχεμένων, και των δημευμένων περιουσιακών στοιχείων, τα οποία προέρχονται από εγκληματικές δραστηριότητες και τη χρήση αυτών για το δημόσιο συμφέρον, για κοινωνικούς σκοπούς ή για την ικανοποίηση του θύματος, καθώς και η ενίσχυση της αποτελεσματικότητας της διαχείρισής τους για τη διασφάλιση της οικονομικής τους αξίας μέσω της ηλεκτρονικοποίησης των σχετικών διαδικασιών που αφορούν στη λειτουργία κεντρικού μητρώου και ενισχύουν τη διαφάνεια και λογοδοσία.
Άρθρο 2
Αντικείμενο
Αντικείμενο του παρόντος είναι:
α) ο καθορισμός ενιαίου πλαισίου για την ανάκτηση και διαχείριση των δεσμευμένων, συμπεριλαμβανομένων και των κατασχεμένων, και των δημευμένων περιουσιακών στοιχείων, τα οποία προέρχονται από εγκληματικές δραστηριότητες,
β) η ρύθμιση των διαδικασιών διαχείρισης των δεσμευμένων, συμπεριλαμβανομένων των κατασχεμένων, και δημευμένων περιουσιακών στοιχείων, τα οποία προέρχονται από εγκληματικές δραστηριότητες υπό την εποπτεία Φορέα Διαχείρισης,
γ) η επικαιροποίηση του Φορέα Διαχείρισης και ο καθορισμός των αρμοδιοτήτων του σχετικά με τη διαχείριση δεσμευμένων, συμπεριλαμβανομένων των κατασχεμένων, και δημευμένων περιουσιακών στοιχείων,
δ) η σύσταση και λειτουργία του Κεντρικού Μητρώου Διαχείρισης Δεσμευμένων, συμπεριλαμβανομένων των κατασχεμένων, και Δημευμένων Περιουσιακών Στοιχείων (Κε.Μη.Δ.Δ.Δ.Π.Σ.), τα οποία προέρχονται από εγκληματικές δραστηριότητες,
ε) η ρύθμιση των όρων για τη συνεργασία και τον συντονισμό του Φορέα Διαχείρισης με τις εισαγγελικές και δικαστικές αρχές και τις λοιπές δημόσιες αρχές, οι οποίες διενεργούν δεσμεύσεις, συμπεριλαμβανομένων των κατασχέσεων, και δημεύσεις, ή στις οποίες ανατίθενται, σύμφωνα με τον παρόντα, επιμέρους διαδικασίες διαχείρισης, όπως το Ταμείο Παρακαταθηκών και Δανείων (Τ.Π.Δ.), η Εταιρεία Ακινήτων Δημοσίου Α.Ε. (ΕΤ.Α.Δ. Α.Ε.) και η Ανεξάρτητη Αρχή Δημοσίων Εσόδων (Α.Α.Δ.Ε.), και
στ) η ρύθμιση των οργανωτικών ζητημάτων του Φορέα Διαχείρισης.
Άρθρο 3 
Ορισμοί
Στον παρόντα νόμο ισχύουν οι ακόλουθοι ορισμοί:
α) «Φορέας Διαχείρισης Δεσμευμένων, συμπεριλαμβανομένων των κατασχεμένων, και Δημευμένων Περιουσιακών Στοιχείων (Φορέας Διαχείρισης Δ.Δ.Π.Σ. ή εφεξής Φορέας Διαχείρισης)»: ο Φορέας του άρθρου 5.
β) «Αρμόδιες αρχές Διαχείρισης Δεσμευμένων, συμπεριλαμβανομένων των κατασχεμένων, και Δημευμένων Περιουσιακών Στοιχείων (Αρμόδιες αρχές Διαχείρισης Δ.Δ.Π.Σ. ή εφεξής αρμόδιες αρχές διαχείρισης)»: Οι αρχές της παρ. 2 του άρθρου 9.
γ) «Κεντρικό Μητρώο Διαχείρισης Δεσμευμένων, συμπεριλαμβανομένων των κατασχεμένων, και Δημευμένων Περιουσιακών Στοιχείων (Κε.Μη.Δ.Δ.Δ.Π.Σ. ή εφεξής Μητρώο)»: το Μητρώο του άρθρου 7.
δ) «Περιουσιακά στοιχεία» ή «στοιχεία»: Κάθε αντικείμενο ή περιουσιακό στοιχείο δεκτικό διαχείρισης, οποιασδήποτε μορφής, υλικής ή άυλης, κινητής ή ακίνητης, καθώς και νόμιμοι τίτλοι ή έγγραφα οποιασδήποτε μορφής, έντυπης, ηλεκτρονικής ή ψηφιακής, που αποδεικνύουν τίτλο ή δικαίωμα επί αυτών, τα οποία είτε αποκτήθηκαν άμεσα ή έμμεσα, μέσω τέλεσης ποινικών αδικημάτων, συμπεριλαμβανομένων αυτών που έχουν μετατραπεί ή επανεπενδυθεί πλήρως ή εν μέρει σε άλλο περιουσιακό στοιχείο ως «προϊόντα εγκλήματος» είτε είναι όργανα που χρησιμοποιήθηκαν ή προορίζονταν να χρησιμοποιηθούν καθ’ οιονδήποτε τρόπο, εν όλω ή εν μέρει, για τη διάπραξη μιας ή περισσότερων αξιόποινων πράξεων, ως «όργανα εγκλήματος» κατά την έννοια αντιστοίχως των περ. ε΄ και στ΄ του άρθρου 10 του ν. 4478/2017 (Α΄ 91).
ε) «Δεσμευμένα περιουσιακά στοιχεία»: Τα περιουσιακά στοιχεία, των οποίων είτε έχει προσωρινά απαγορευθεί η καταστροφή, μετατροπή, μετατόπιση/μετακίνηση, μεταφορά ή διάθεση, είτε έχει προσωρινά αναληφθεί η φύλαξη ή ο έλεγχος, επί τη βάσει απόφασης ή διάταξης που έχει εκδοθεί από δικαστήριο ή άλλη αρμόδια αρχή, συμπεριλαμβανομένων και των κατασχεμένων περιουσιακών στοιχείων. Δεν νοούνται ως δεσμευμένα, υπό την έννοια του παρόντος, είδη τα οποία δεσμεύονται προσωρινά από τις αρμόδιες αρχές για τη διεξαγωγή διοικητικού ελέγχου ή για τα οποία δεν έχει εκκινήσει προανακριτική ή άλλη ποινική διαδικασία.
στ) «Δημευμένα περιουσιακά στοιχεία»: Τα περιουσιακά στοιχεία τα οποία περιέρχονται στην κυριότητα του Δημοσίου με δήμευση, σύμφωνα με τα άρθρα 68 και 76 του Ποινικού Κώδικα (ν. 4619/2019, Α΄ 95), την παρ. 2 του άρθρου 11 και τα άρθρα 20 έως και 29 του ν. 4478/2017, περί αναγνώρισης και εκτέλεσης απόφασης δήμευσης που επιβλήθηκε αμετακλήτως από δικαστήριο άλλου κράτους μέλους της Ευρωπαϊκής Ένωσης και διάθεσης δημευμένων περιουσιακών στοιχείων.
ζ) «Μη δεκτικά διαχείρισης περιουσιακά στοιχεία»: Τα περιουσιακά στοιχεία:
ζα) τα οποία δεν αποφέρουν οικονομικό αποτέλεσμα. Τέτοια είδη είναι προϊόντα που παραβιάζουν δικαιώματα πνευματικής ιδιοκτησίας υπό την έννοια των ορισμών των σημείων 5 και 6 του άρθρου 2 του Κανονισμού (ΕΕ) 608/2013, ψηφιακά δεδομένα του άρθρου 265 του Κώδικα Ποινικής Δικονομίας (ν. 4620/2019, Α΄ 96), ακατάλληλα για κατανάλωση ή επικίνδυνα για τη δημόσια υγεία, ιδιαιτέρως ευπαθή, ρυπαρά ή φθαρμένα είδη, είδη τα οποία προστατεύονται από τη Σύμβαση Διεθνούς Εμπορίας Ειδών Άγριας Χλωρίδας και Πανίδας (CITES), η οποία κυρώθηκε με τον ν. 2055/1992 (Α΄ 105), βιομηχανοποιημένα καπνά του άρθρου 94 του Εθνικού Τελωνειακού Κώδικα (ν. 2960/2001, Α΄ 265), υγρά αναπλήρωσης ηλεκτρονικού τσιγάρου και μείγματα καπνού θερμαινόμενου προϊόντος καπνού των περ. α΄ και στ΄, αντίστοιχα, της παρ. 1 του άρθρου 53Α του Εθνικού Τελωνειακού Κώδικα, όπλα και λοιπά αντικείμενα του ν. 2168/1993 (Α΄ 147), εξαρτησιογόνες ουσίες και πρόδρομες ουσίες του ν. 4139/2013 (Α΄ 74), ναρκωτικά φάρμακα και ψυχοτρόπες ουσίες κατά τη Σύμβαση των Ηνωμένων Εθνών που κυρώθηκε με τον ν. 1990/1991 (Α΄ 193), καθώς και είδη που υπάγονται στον Κώδικα νομοθεσίας για την προστασία των αρχαιοτήτων και εν γένει της πολιτιστικής κληρονομιάς, που κυρώθηκε με τον ν. 4858/2021 (Α΄ 220), ή
ζβ) για τα οποία προβλέπεται, δυνάμει ειδικότερων διατάξεων η άμεση καταστροφή, εκποίηση ή παράδοση ή η καταστροφή με ταχεία διαδικασία από τις αρχές που επέβαλαν την κατάσχεση, ή
ζγ) τα οποία έχουν ήδη διατεθεί οπουδήποτε δυνάμει ειδικότερων διατάξεων.
η) «Δεκτικά ακριβούς αποτίμησης περιουσιακά στοιχεία»: χρυσός και συνάλλαγμα, καθώς και οποιοδήποτε άλλο είδος εντάσσεται στο δελτίο ισοτιμιών της Τράπεζας της Ελλάδος.
θ) «Μη δεκτικά ακριβούς αποτίμησης περιουσιακά στοιχεία»: τιμαλφή και συνάλλαγμα μη περιλαμβανόμενο στο δελτίο ισοτιμιών της Τράπεζας της Ελλάδος και λοιπά κινητά περιουσιακά στοιχεία που επιδέχονται αυτούσια παρακατάθεση.
ι) «Διαχείριση δεσμευμένων περιουσιακών στοιχείων»: κάθε ενέργεια ή μέτρο που λαμβάνεται μετά από την απόφαση δέσμευσης του αρμόδιου οργάνου ή δημόσιας αρχής και αποσκοπεί στην αποτελεσματική διαχείριση των δεσμευμένων περιουσιακών στοιχείων, ενόψει πιθανής δήμευσής τους, στην οποία περιλαμβάνεται η δυνατότητα πώλησης ή μεταβίβασής τους, προκειμένου να διασφαλίζεται η οικονομική τους αξία ή να αποτρέπεται η μείωση αυτής.
ια) «Διαχείριση δημευμένων περιουσιακών στοιχείων»: κάθε ενέργεια ή μέτρο του Φορέα Διαχείρισης ή άλλης δημόσιας αρχής για λογαριασμό του Φορέα Διαχείρισης που λαμβάνεται μετά από την απόφαση δήμευσης του αρμόδιου οργάνου ή δημόσιας αρχής και αποσκοπεί στη χρήση των δημευμένων περιουσιακών στοιχείων για το δημόσιο συμφέρον ή για κοινωνικούς σκοπούς ή για την ικανοποίηση του θύματος μέσω της πώλησης ή μεταβίβασής τους.
Άρθρο 4
Πεδίο εφαρμογής
1. Ο παρών έχει εφαρμογή στις περιπτώσεις:
α) δέσμευσης ή κατάσχεσης, η οποία επιβάλλεται στο πλαίσιο ποινικής διαδικασίας ενόψει πιθανής δήμευσης, και
β) δήμευσης.
2. Εξαιρούνται από το πεδίο εφαρμογής του παρόντος:
α) τα μη δεκτικά διαχείρισης περιουσιακά στοιχεία, όπως αυτά ορίζονται στην περ. ζ΄ του άρθρου 3,
β) περιουσιακά στοιχεία για τα οποία δεν έχει επιληφθεί δικαστική αρχή και τα οποία αποτελούν αντικείμενο δέσμευσης από αρμόδια αρχή, κατά τον Κανονισμό (ΕΕ) 2018/1672 του Ευρωπαϊκού Κοινοβουλίου και του Συμβουλίου της 23ης Οκτωβρίου 2018 σχετικά με τους ελέγχους ρευστών διαθεσίμων που εισέρχονται ή εξέρχονται από την Ένωση και την κατάργηση του κανονισμού (ΕΚ) 1889/2005 (L 284),
γ) περιουσιακά στοιχεία που δεσμεύονται από τις τελωνειακές αρχές, σύμφωνα με την παρ. 2 του άρθρου 164 του Εθνικού Τελωνειακού Κώδικα (ν. 2960/2001, Α΄ 265) πριν από τη διαβίβαση των σχετικών διατάξεων δέσμευσης, συμπεριλαμβανομένης της κατάσχεσης, στις αρμόδιες εισαγγελικές αρχές,
δ) περιουσιακά στοιχεία που δεσμεύονται από την Αρχή Καταπολέμησης της Νομιμοποίησης Εσόδων από Εγκληματικές Δραστηριότητες, σύμφωνα με την παρ. 7 του άρθρου 42 του ν. 4557/2018 (Α΄ 139), σε συνδυασμό με τις παρ. 1 έως και 3 του ίδιου άρθρου, πριν από τη διαβίβαση των σχετικών διατάξεων δέσμευσης, συμπεριλαμβανομένης της κατάσχεσης, στις αρμόδιες εισαγγελικές αρχές,
ε) περιουσιακά στοιχεία που δεσμεύονται ή κατάσχονται σύμφωνα με τον ν. 1300/1982 (Α΄ 129), σχετικά με τα μέτρα για την πρόληψη και την καταστολή της ζωοκλοπής και ζωοκτονίας. 
3. Για τα είδη που δεσμεύονται ή κατάσχονται ή δημεύονται, για τα οποία προβλέπεται διαχείριση από τις τελωνειακές αρχές της Ανεξάρτητης Αρχής Δημοσίων Εσόδων (Α.Α.Δ.Ε.), σύμφωνα με τον Εθνικό Τελωνειακό Κώδικα, ιδίως τις παρ. 5 και 6 του άρθρου 160, τα άρθρα 167, 169 έως και 171 και το άρθρο 177 αυτού, ο παρών εφαρμόζεται ως προς την καταχώριση των στοιχείων στο Μητρώο του άρθρου 7. Ως προς τα λοιπά ζητήματα που αφορούν στη διαχείρισή τους, τα περιουσιακά στοιχεία τυγχάνουν διαχείρισης σύμφωνα με τις τελωνειακές διατάξεις, και τα έσοδα που προκύπτουν από αυτά αποτελούν δημόσια έσοδα, σύμφωνα με το άρθρο 75 του ν. 4270/2014 (Α΄ 143).
4. Για τα χρηματικά ποσά που δημεύονται για παραβάσεις των άρθρων 20, 21, 22, 23, 24, 25, 29 και 30 του Κεφαλαίου Δ΄ του ν. 4139/2013 (Α΄ 74), τα οποία εισάγονται αποκλειστικά στον Αναλυτικό Λογαριασμό Εσόδων (Α.Λ.Ε.) 1560926001 «Έσοδα από χρηματικές ποινές ή μετατροπές ποινών για τις παραβάσεις της νομοθεσίας για τα ναρκωτικά» του τακτικού προϋπολογισμού και αποδίδονται σύμφωνα με τα άρθρα 45 και 46 του ν. 4139/2013 και τις κατ’ εξουσιοδότησή τους αποφάσεις, ο παρών εφαρμόζεται ως προς την καταχώριση των στοιχείων στο Μητρώο του άρθρου 7.
ΚΕΦΑΛΑΙΟ Β΄
ΦΟΡΕΑΣ ΔΙΑΧΕΙΡΙΣΗΣ ΚΑΙ ΑΡΜΟΔΙΟΤΗΤΕΣ
Άρθρο 5 
Φορέας Διαχείρισης
Η Γενική Διεύθυνση του Σώματος Δίωξης Οικονομικού Εγκλήματος (Γ.Δ.Σ.Δ.Ο.Ε.) της Γενικής Γραμματείας Φορολογικής Πολιτικής και Δημόσιας Περιουσίας του Υπουργείου Οικονομικών ορίζεται Φορέας Διαχείρισης Δεσμευμένων, συμπεριλαμβανομένων των κατασχεμένων, και Δημευμένων Περιουσιακών Στοιχείων (Φορέας Διαχείρισης Δ.Δ.Π.Σ. ή Φορέας Διαχείρισης).
Άρθρο 6
Αρμοδιότητες Φορέα Διαχείρισης
1. Ο Φορέας Διαχείρισης:
(α) τηρεί, λειτουργεί υπό την εποπτεία του και διαχειρίζεται το Μητρώο, το οποίο ενημερώνεται από τις αρμόδιες αρχές διαχείρισης της παρ. 2 του άρθρου 9 σχετικά με οποιαδήποτε ενέργεια σε σχέση με τα δεσμευμένα ή κατασχεμένα είδη, συμπεριλαμβανομένης της φύλαξης, της υπηρεσίας που διενεργεί τη δέσμευση ή την κατάσχεση, έως και την έκδοση αμετάκλητης δικαστικής απόφασης ή άλλης διοικητικής ή δικαστικής πράξης για την οριστική τύχη των ειδών και την εκτέλεση αυτής,
(β) συλλέγει μέσω του Μητρώου, τηρεί και επεξεργάζεται τα στατιστικά στοιχεία, τα οποία αξιοποιεί για την εκπόνηση αναλύσεων και μελετών,
(γ) συνεργάζεται με τις αρμόδιες αρχές διαχείρισης με σκοπό την επίτευξη της καλύτερης δυνατής διαχείρισης και παρέχει συνδρομή σε αυτές για την υιοθέτηση βέλτιστων πρακτικών, σχετικά με τη διαχείριση περιουσιακών στοιχείων, τα οποία υπόκεινται σε μέτρα δέσμευσης, κατάσχεσης και δήμευσης ως προϊόντα ή μέσα τέλεσης εγκληματικής ενέργειας,
 (δ) παρέχει επιμόρφωση στις αρμόδιες αρχές διαχείρισης σχετικά με θέματα δέσμευσης, κατάσχεσης και δήμευσης, σε συνεργασία με τους κατά περίπτωση αρμόδιους φορείς επιμόρφωσης των εν λόγω αρχών,
(ε) συνεργάζεται και ανταλλάσσει πληροφορίες και βέλτιστες πρακτικές διαχείρισης δεσμευμένων, κατασχεμένων και δημευμένων περιουσιακών στοιχείων με τις αρμόδιες υπηρεσίες και όργανα της Ευρωπαϊκής Ένωσης (Ε.Ε.), τις αντίστοιχες υπηρεσίες των άλλων κρατών μελών της Ε.Ε. καθώς και τρίτων χωρών,
(στ) εκπροσωπεί τη Χώρα διεθνώς σε θέματα αρμοδιότητάς του, 
(ζ) εισηγείται προς τους αρμόδιους υπουργούς:
ζα) προτάσεις δημόσιας πολιτικής στο πεδίο αρμοδιότητάς του για τη διαχείριση δεσμευμένων, κατασχεμένων ή δημευμένων περιουσιακών στοιχείων του παρόντος,
ζβ) θεσμικών και κανονιστικών αλλαγών για την τήρηση και τη λειτουργία του Μητρώου, και
ζγ) δράσεις ή πολιτικές για την ενίσχυση κοινωνικών προγραμμάτων και την πρόληψη της εγκληματικότητας, για την αποζημίωση των θυμάτων από εγκληματικές ενέργειες και για την επίτευξη κοινωφελών σκοπών, και
(η) συντάσσει ετήσια απολογιστική έκθεση, η οποία αναρτάται στην ιστοσελίδα του Υπουργείου Οικονομικών και στην οποία περιλαμβάνονται και στατιστικά στοιχεία.
2. Στο πλαίσιο των αρμοδιοτήτων του για τη διαχείριση δεσμευμένων και δημευμένων περιουσιακών στοιχείων σύμφωνα με τις περ. ι΄ και ια΄ του άρθρου 3, ο Φορέας Διαχείρισης: 
α) προβαίνει στην αξιοποίηση των δεσμευμένων, συμπεριλαμβανομένων και των κατασχεμένων περιουσιακών στοιχείων, πριν από την έκδοση αμετάκλητης απόφασης που καθορίζει την τύχη τους,
β) δύναται, με την επιφύλαξη της διασφάλισης των ιδίων πόρων της Ευρωπαϊκής Ένωσης, μετά από προηγούμενη γνωμοδότηση της Επιτροπής του άρθρου 23, να:
βα) εκποιεί τα κινητά περιουσιακά στοιχεία ελεύθερα από φορολογικές και λοιπές επιβαρύνσεις, πλην Φ.Π.Α. και ειδικού φόρου κατανάλωσης, ή
ββ) διαθέτει τα κινητά περιουσιακά στοιχεία ελεύθερα από φορολογικές και λοιπές επιβαρύνσεις για την κάλυψη των αναγκών των φορέων της Γενικής Κυβέρνησης της περ. β) της παρ. 1 του άρθρου 14 του ν. 4270/2014 (Α΄ 143), σωμάτων ασφαλείας, νομικών προσώπων δημοσίου δικαίου (Ν.Π.Δ.Δ.) και νομικών προσώπων ιδιωτικού δικαίου (Ν.Π.Ι.Δ.) κοινωφελούς σκοπού ή
βγ) εκποιεί ή διαθέτει δεσμευμένα κινητά περιουσιακά στοιχεία μεγάλης οικονομικής αξίας. Για την εφαρμογή της περ. β΄, στα κινητά περιουσιακά στοιχεία περιλαμβάνονται τα κινητά περιουσιακά στοιχεία πλην των χρηματικών ποσών και των δεκτικών και μη δεκτικών ακριβούς αποτίμησης περιουσιακών στοιχείων σύμφωνα με τα άρθρα 10, 12 και 13, όπως χερσαία, πλωτά ή εναέρια μέσα, έργα τέχνης, άυλοι τίτλοι ή αντικείμενα που αποτελούν πολιτιστικά αγαθά, για τα οποία υπάρχουν υπόνοιες ότι προέρχονται, άμεσα ή έμμεσα, από την τέλεση ποινικών αδικημάτων ή χρησιμοποιήθηκαν ως όργανα για τη διάπραξη αυτών και ενόψει πιθανής δήμευσής τους, όταν προβλέπεται από το ενωσιακό ή το εθνικό δίκαιο η δήμευση ως παρεπόμενη ποινή, και λοιπά κινητά περιουσιακά στοιχεία πλην αυτών που δεν υπάγονται στο πεδίο εφαρμογής του παρόντος σύμφωνα με την παρ. 2 του άρθρου 4. Ως κινητά περιουσιακά στοιχεία μεγάλης οικονομικής αξίας θεωρούνται αυτά των οποίων η εκτιμηθείσα αξία υπερβαίνει το ποσό των τριακοσίων χιλιάδων (300.000) ευρώ. Η εκποίηση διενεργείται μόνο εάν επιτευχθεί πλειστηρίασμα ίσο ή μεγαλύτερο του ογδόντα πέντε τοις εκατό (85%) της εκτιμηθείσας αξίας. Αν δεν επιτευχθεί πλειστηρίασμα τουλάχιστον ίσο με το ογδόντα πέντε τοις εκατό (85%) της αξίας ύστερα από τρεις (3) δημοπρασίες, είναι δυνατή η εκποίηση των περιουσιακών στοιχείων με αναπροσαρμογή του κατώτατου τιμήματος.
3. Οι αρμόδιες αρχές διαχείρισης της παρ. 2 του άρθρου 9 δύνανται να αναλαμβάνουν τη διαχείριση περιουσιακών στοιχείων σύμφωνα με τις περ. ι΄ και ια΄ του άρθρου 3 για λογαριασμό του Φορέα Διαχείρισης.
4. Από την εφαρμογή του παρόντος δεν θίγονται προγενέστερα δικαιώματα καλόπιστων τρίτων επί των περιουσιακών στοιχείων και δεν επηρεάζονται καθ’ οιονδήποτε τρόπο, η προβολή και η ικανοποίηση των νόμιμων δικαιωμάτων του παραστάντος προς υποστήριξη της κατηγορίας.
5. Με απόφαση του Υπουργού Οικονομικών, η οποία εκδίδεται μετά από γνωμοδότηση της Επιτροπής του άρθρου 23, δύναται να εκποιούνται ή να διατίθενται τα κινητά περιουσιακά στοιχεία ελεύθερα από φορολογικές και λοιπές επιβαρύνσεις, σύμφωνα με την παρ. 2 και να ορίζεται κάθε σχετικό θέμα.
6. Με απόφαση του Υπουργού Οικονομικών, η οποία εκδίδεται μετά από γνωμοδότηση της Επιτροπής του άρθρου 23, δύναται να εκποιούνται ή να διατίθενται τα δεσμευμένα κινητά περιουσιακά στοιχεία μεγάλης οικονομικής αξίας, να αναπροσαρμόζεται το κατώτατο τίμημα σύμφωνα με την παρ. 2 του παρόντος και να ορίζεται κάθε σχετικό θέμα.
ΚΕΦΑΛΑΙΟ Γ΄
ΚΕΝΤΡΙΚΟ ΜΗΤΡΩΟ ΔΙΑΧΕΙΡΙΣΗΣ
ΔΕΣΜΕΥΜΕΝΩΝ ΚΑΙ ΔΗΜΕΥΜΕΝΩΝ 
ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 7
Σύσταση Κεντρικού Μητρώου Δεσμευμένων
και Δημευμένων Περιουσιακών Στοιχείων
Στον Φορέα Διαχείρισης συστήνεται Κεντρικό Μητρώο Δεσμευμένων, συμπεριλαμβανομένων των κατασχεμένων, και Δημευμένων Περιουσιακών Στοιχείων
(Κε.Μη.Δ.Δ.Π.Σ.), το οποίο λειτουργεί ως ηλεκτρονική βάση δεδομένων και στο οποίο εγγράφονται τα δεσμευμένα, κατασχεμένα και δημευμένα περιουσιακά στοιχεία των περ. ε΄ και στ΄ του άρθρου 3.
Άρθρο 8
Δομή και περιεχόμενο του Μητρώου
1. Το Μητρώο απαρτίζεται από το Γενικό Ευρετήριο και τους Φακέλους Περιουσιακών Στοιχείων, τα οποία τηρούνται ηλεκτρονικά ως αρχεία μίας ή περισσότερων βάσεων δεδομένων.
2. Στο Γενικό Ευρετήριο καταχωρίζονται τα δεσμευμένα, κατασχεμένα και δημευμένα περιουσιακά στοιχεία των περ. ε΄ και στ΄ του άρθρου 3, κατά το όνομα του υπόπτου ή κατηγορουμένου και τον αριθμό της απόφασης ή διάταξης του αρμόδιου δικαστηρίου ή της αρχής της περ. α΄ της παρ. 2 του άρθρου 9 που διέταξε τη δέσμευση, την κατάσχεση ή τη δήμευση. Στην περίπτωση της δήμευσης, καταχωρίζεται και ο αριθμός της βεβαίωσης για το αμετάκλητο της απόφασης. Όταν πρόκειται για δράστη αγνώστων στοιχείων, η καταχώριση γίνεται με τα στοιχεία της δικογραφίας που σχηματίσθηκε για τη διερεύνηση της ποινικής υπόθεσης.
Επιπλέον στο Γενικό Ευρετήριο καταχωρίζονται:
(α) από τις αρμόδιες αρχές της υποπερ. αα΄ της περ. α΄ της παρ. 2 του άρθρου 9 που διενεργούν δεσμεύσεις, συμπεριλαμβανομένων των κατασχέσεων, όπως περιγράφονται στα άρθρα 2, 11 και 32 του ν. 4478/2017 (Α΄ 91), τα στοιχεία σχετικά με:
(αα) τις αποφάσεις δέσμευσης που εκτελέστηκαν,
(αβ) την εκτιμώμενη αξία των δεσμευμένων περιουσιακών στοιχείων, και ιδίως εκείνων που δεσμεύονται ενόψει πιθανής επακολουθούσας δήμευσης κατά τη στιγμή της δέσμευσης,
 (αγ) τις αιτήσεις έκδοσης αποφάσεων δέσμευσης που πρόκειται να εκτελεστούν σε άλλο κράτος μέλος της Ευρωπαϊκής Ένωσης.
(β) από τις αρμόδιες αρχές της υποπερ. αβ΄ της περ. α΄ της παρ. 2 του άρθρου 9 για τις δημεύσεις σύμφωνα με τα άρθρα 3, 11 και 32 του ν. 4478/2017 τα στοιχεία σχετικά με:
(βα) την εκτιμώμενη αξία των ανακτηθέντων περιουσιακών στοιχείων κατά τη στιγμή της δήμευσης,
(ββ) τις αιτήσεις έκδοσης αποφάσεων δήμευσης που πρόκειται να εκτελεστούν σε άλλο κράτος μέλος.
(γ) από τις αρμόδιες αρχές της υποπερ. αα΄ της περ. α΄ της παρ. 2 του άρθρου 9 τα στοιχεία σχετικά με την ανάκτηση περιουσιακών στοιχείων που δημεύτηκαν, σύμφωνα με το άρθρο 32 του ν. 4478/2017 και ιδίως σχετικά με:
(γα) τις αποφάσεις δήμευσης που εκτελέστηκαν,
(γβ) την αξία ή την εκτιμώμενη αξία των περιουσιακών στοιχείων που ανακτήθηκαν κατόπιν εκτέλεσης απόφασης σε άλλο κράτος μέλος.
3. Για κάθε περιουσιακό στοιχείο καταρτίζεται και τηρείται φάκελος όπου καταχωρίζονται από την αρμόδια αρχή διαχείρισης:
α) Το είδος των δεσμευμένων ή κατασχεμένων ή δημευμένων περιουσιακών στοιχείων, ανά κατηγορία, όπως ενδεικτικά ακίνητο, τροχοφόρο όχημα, μηχάνημα, πλωτό σκάφος, εναέριο μέσο, μετρητά, χρηματοοικονομικός λογαριασμός, θυρίδα, άυλος τίτλος.
Η καταχώριση περιλαμβάνει επιπλέον αναλυτική περιγραφή αυτών, βάσει των εξατομικευμένων χαρακτηριστικών τους, όπως είναι:
αα) για τα ακίνητα: ο Κωδικός Αριθμός Εθνικού Κτηματολογίου (Κ.Α.Ε.Κ.), η περιοχή, η θέση, η έκταση, τα όριά του, ο τίτλος κτήσης και η αξία τους, όπως αυτή υπολογίζεται με βάση το αντικειμενικό σύστημα καθορισμού αξιών ή την εκτίμηση της αρμόδιας Δημόσιας Οικονομικής Υπηρεσίας (Δ.Ο.Υ.),
αβ) για τα χερσαία οχήματα: ο αριθμός πινακίδας και άδειας κυκλοφορίας ή η ένδειξη «ανάριθμο», εάν δεν φέρουν πινακίδα ή άδεια, ο αριθμός πλαισίου, ο κυλινδρισμός, η κατασκευάστρια εταιρεία, το έτος πρώτης κυκλοφορίας,
αγ) για τα πλωτά μέσα:
αγα) ο λιμένας και ο αριθμός νηολογίου ή ο αριθμός εγγραφής στο Βιβλίο Εγγραφής Μικρών Πλοίων ή Σκαφών (Β.Ε.Μ.Σ.), τα μέτρα μήκους ή η χωρητικότητα, ολική και καθαρή, σε κόρους ή σε ολική χωρητικότητα, το έτος κατασκευής, το υλικό κατασκευής και εφόσον αυτά δεν υπάρχουν, λοιπά διαθέσιμα στοιχεία και περιγραφή του σκάφους,
αγβ) ο αριθμός και ο τύπος, η ιπποδύναμη και ο κατασκευαστής των μηχανών πρόωσής τους, εάν τα πλωτά μέσα φέρουν μηχανές ή ένδειξη «άνευ σειριακού αριθμού» που συνοδεύεται από λοιπά διαθέσιμα στοιχεία,
αδ) για τα εναέρια μέσα: ο αριθμός νηολογίου ή ο αριθμός εγγραφής και λοιπά ταυτοποιητικά στοιχεία,
αε) για τους χρηματοοικονομικούς λογαριασμούς ή άυλους τίτλους: το πιστωτικό ίδρυμα ή ο χρηματοπιστωτικός οργανισμός κατά την έννοια των παρ. 2 και 3 του άρθρου 3 του ν. 4557/2018 (Α΄ 139), ο αριθμός IBAN του λογαριασμού, το υπόλοιπο αυτού κατά την ημερομηνία της δέσμευσης, κατάσχεσης ή δήμευσης, η αξία του τίτλου,
αστ) για τις θυρίδες: ο αριθμός της θυρίδας, αναλυτικά το περιεχόμενο αυτών, ο αριθμός του διακριτού υπολογαριασμού που τηρείται στο Ταμείο Παρακαταθηκών και Δανείων (Τ.Π.Δ.), το υπόλοιπο αυτού, η αξία ανά παρακατάθεση και ο ορισθείς μεσεγγυούχος,
αζ) για λοιπά κινητά περιουσιακά στοιχεία: περιγραφή και ιδιαίτερα χαρακτηριστικά ταυτοποίησης, όπως τεμάχια, βάρος, χρώμα, υλικό κατασκευής, επωνυμία κατασκευαστή. 
β) Το ονοματεπώνυμο του προσώπου σε βάρος του οποίου έχει διαταχθεί η δέσμευση ή κατάσχεση ή η δήμευση, ο αριθμός φορολογικού μητρώου (Α.Φ.Μ.), η εθνικότητα, ο αριθμός δελτίου ταυτότητας (Α.Δ.Τ.) ή ο αριθμός διαβατηρίου του και η αρχή έκδοσης αυτών, η διεύθυνση κατοικίας και η διεύθυνση επικοινωνίας αυτού, εφόσον διαφέρουν.
γ) Κάθε μεταγενέστερη πράξη, διάταξη ή βούλευμα ή απόφαση, με την οποία αίρεται η δέσμευση ή η κατάσχεση των περιουσιακών στοιχείων, καθώς και κάθε μεταγενέστερη μεταβολή των αρχικώς καταχωρισθέντων στοιχείων.
Άρθρο 9
Όροι για την πρόσβαση στο Μητρώο, 
αρμόδιες αρχές διαχείρισης και καταχώρισης 
στοιχείων στο Μητρώο και αρμόδιες αρχές 
για τη λειτουργία του Μητρώου
1. Για την είσοδο και καταχώριση στοιχείων στο Μητρώο και τη χρήση του εφαρμόζονται οι πολιτικές ασφαλείας του Υπουργείου Οικονομικών που ισχύουν για την ανταλλαγή πληροφοριών χρηματοοικονομικών λογαριασμών με τις αλλοδαπές δημόσιες αρχές κατ’ εφαρμογή των ν. 4428/2016 (Α΄ 190) και 4493/2017 (Α΄ 164). Για τη χρήση του Μητρώου επιτρέπεται πρόσβαση εξουσιοδοτημένων χρηστών αποκλειστικά για τα στοιχεία που συλλέγουν, ταξινομούν και επεξεργάζονται στο πλαίσιο της αρμοδιότητάς τους.
2. Αρμόδιες αρχές διαχείρισης και καταχώρισης των στοιχείων στο Μητρώο είναι οι ακόλουθες:
α) Οι αρμόδιες αρχές για τη συλλογή και την τήρηση των στοιχείων σχετικά με τις αποφάσεις δέσμευσης, συμπεριλαμβανομένης της κατάσχεσης, και δήμευσης:
(αα) Οι ανακριτικές υπηρεσίες, όπως ιδίως οι αστυνομικές και λιμενικές αρχές, οι υπηρεσίες της Ανεξάρτητης Αρχής Δημοσίων Εσόδων (Α.Α.Δ.Ε.) και ιδίως οι φορολογικές και τελωνειακές αρχές, η Γενική Διεύθυνση του Σώματος Δίωξης Οικονομικού Εγκλήματος, οι Εισαγγελίες Οικονομικού Εγκλήματος, οι Εισαγγελίες Εγκλημάτων Διαφθοράς, καθώς και η Αρχή Καταπολέμησης της Νομιμοποίησης Εσόδων από Εγκληματικές Δραστηριότητες, που διενεργούν δεσμεύσεις, συμπεριλαμβανομένων των κατασχέσεων, όπως περιγράφονται στα άρθρα 2, 11 και 32 του ν. 4478/2017 (Α΄ 91) ή διαθέτουν στοιχεία που αφορούν σε ανάκτηση περιουσιακών στοιχείων που δημεύτηκαν σύμφωνα με το άρθρο 32 του ν. 4478/2017.
(αβ) Οι κατά περίπτωση αρμόδιες εισαγγελικές και δικαστικές αρχές για τις δημεύσεις σύμφωνα με τα άρθρα 3, 11 και 32 του ν. 4478/2017.
β) ο Φορέας Διαχείρισης,
γ) το Ταμείο Παρακαταθηκών και Δανείων (Τ.Π.Δ.) και η Εταιρεία Διαχείρισης Ακινήτων του Δημοσίου Ανώνυμη Εταιρεία (ΕΤ.Α.Δ. Α.Ε.),
δ) οποιαδήποτε άλλη δημόσια αρχή εμπλέκεται στη διαχείριση των περιουσιακών στοιχείων των περ. ε΄ και στ΄ του άρθρου 3, κατόπιν σχετικής γνωστοποίησης στον Φορέα Διαχείρισης. Στην περίπτωση αυτή η πρόσβαση στο Μητρώο απαιτεί προηγούμενη έγκριση του Φορέα Διαχείρισης.
3. Με την επιφύλαξη των εξαιρέσεων της παρ. 4 οι αρχές της περ. α΄ της παρ. 2 καταχωρίζουν ή ενημερώνουν ή επικαιροποιούν, κατά περίπτωση, αμελλητί πλέον των οριζομένων στοιχείων του άρθρου 8 τα ακόλουθα στοιχεία στο Μητρώο:
α) κάθε πράξη διαχείρισης περιουσιακών στοιχείων, η οποία μεταβάλλει σημαντικά την κατάσταση ή τη θέση τους, συμπεριλαμβανομένων πράξεων διαχείρισης των ποσών του υπολογαριασμού των άρθρων 10 και 12,
β) κάθε εισαγγελική διάταξη, βούλευμα ή δικαστική απόφαση, με την οποία επιβάλλεται ή αίρεται αμετάκλητα η δέσμευση ή η κατάσχεση περιουσιακού στοιχείου ή διατάσσεται η απόδοσή του στον ιδιοκτήτη.
4. α) Αν η δέσμευση επιβλήθηκε με διάταξη του Προέδρου της Αρχής Καταπολέμησης της Νομιμοποίησης Εσόδων από Εγκληματικές Δραστηριότητες σύμφωνα με την παρ. 7 του άρθρου 42 του ν. 4557/2018 (Α΄ 139) σε συνδυασμό με τις παρ. 1 έως και 3 του ίδιου άρθρου, τα στοιχεία της παρ. 3 καταχωρίζονται από τις κατά περίπτωση αρμόδιες εισαγγελικές και δικαστικές αρχές.
β) Αν η δέσμευση, κατάσχεση ή η δήμευση περιουσιακών στοιχείων διενεργήθηκε από οποιαδήποτε άλλη αρχή πλην των τελωνειακών αρχών της Α.Α.Δ.Ε. και για αυτά τα περιουσιακά στοιχεία προβλέπεται διαχείριση από τις τελωνειακές αρχές της Α.Α.Δ.Ε. σύμφωνα με το άρθρο 177 του Εθνικού Τελωνειακού Κώδικα, τα στοιχεία της παρ. 3 καταχωρίζονται από τις κατά περίπτωση αρμόδιες αρχές.
5. Ο Φορέας Διαχείρισης ορίζεται ως κεντρικός διαχειριστής του Μητρώου και αναλαμβάνει τον συντονισμό των αρμόδιων για την καταχώριση αρχών.
6. Η Γενική Γραμματεία Πληροφοριακών Συστημάτων Δημόσιας Διοίκησης (Γ.Γ.Π.Σ.Δ.Δ.) του Υπουργείου Ψηφιακής Διακυβέρνησης:
α) φιλοξενεί το Μητρώο στο Κυβερνητικό νέφος του Δημοσίου Τομέα (G - Cloud) του άρθρου 87 του ν. 4727/2020 (Α΄ 184),
β) αποτελεί τον φορέα διαλειτουργικότητας για τη διασύνδεση των αρμόδιων αρχών διαχείρισης σύμφωνα με το άρθρο 84 του ν. 4727/2020, και
γ) είναι αρμόδια για την ηλεκτρονική διαπίστευση των νομιμοποιούμενων προσώπων προς καταχώριση, μεταβολή και διαγραφή στοιχείων, με τη χρήση ειδικών κωδικών διαπιστευτηρίων αυθεντικοποίησης δημόσιων υπαλλήλων, σύμφωνα με την υπό στοιχεία 29810/ΕΞ/23.10.2020 απόφαση του Υπουργού Επικρατείας, περί διαδικασίας αυθεντικοποίησης υπαλλήλων του δημοσίου τομέα σε ψηφιακές δημόσιες υπηρεσίες (Β΄ 4798), και την εξασφάλιση της διαρκούς προσβασιμότητας στο Μητρώο στα στοιχεία αρμοδιότητάς τους από τα νομιμοποιούμενα πρόσωπα.
7. Το Υπουργείο Οικονομικών από κοινού με τη Γενική Γραμματεία Πληροφοριακών Συστημάτων Δημόσιας Διοίκησης (Γ.Γ.Π.Σ.Δ.Δ.) του Υπουργείου Ψηφιακής Διακυβέρνησης είναι αρμόδιοι για:
α) τον σχεδιασμό, την υλοποίηση, τη συντήρηση και την παραγωγική λειτουργία του πληροφοριακού συστήματος, την οργάνωση και την εποπτεία της ηλεκτρονικής βάσης ή των βάσεων δεδομένων, καθώς και του διαδικτυακού τόπου του Μητρώου,
β) την κανονική, αδιάλειπτη και ασφαλή λειτουργία του πληροφοριακού συστήματος του Μητρώου, συμπεριλαμβανομένων της βάσης ή των βάσεων δεδομένων, της σχετικής εφαρμογής θέασης, καταχώρισης και ενημέρωσης του Μητρώου, του υποστηρικτικού εξοπλισμού και του λογισμικού, κεντρικού και περιφερειακού, και του διαδικτυακού τόπου του Μητρώου,
γ) τη διασφάλιση της ακεραιότητας, της ορθότητας, της πληρότητας και της ασφάλειας των δεδομένων του Μητρώου.
8. Οι αρμόδιες αρχές της περ. α΄ της παρ. 2 αποτελούν από κοινού τον υπεύθυνο επεξεργασίας και ο Φορέας Διαχείρισης και η Γ.Γ.Π.Σ.Δ.Δ. από κοινού τον εκτελούντα την επεξεργασία δεδομένων προσωπικού χαρακτήρα, σύμφωνα με τον ν. 4624/2019 (Α΄ 137).
9. Τα στοιχεία που καταχωρίζονται στο Μητρώο παραμένουν διαθέσιμα στις αρμόδιες αρχές της περ. α΄ της παρ. 2 για δέκα (10) έτη από το έτος έκδοσης αμετάκλητης δικαστικής απόφασης ή άλλης πράξης, με την οποία καθορίζεται η οριστική τύχη των περιουσιακών στοιχείων για τη συγκεκριμένη ποινική υπόθεση, στην οποία αφορούν.
ΚΕΦΑΛΑΙΟ Δ΄
ΔΙΑΧΕΙΡΙΣΗ ΔΕΣΜΕΥΜΕΝΩΝ 
ΚΑΙ ΔΗΜΕΥΜΕΝΩΝ ΠΕΡΙΟΥΣΙΑΚΩΝ ΣΤΟΙΧΕΙΩΝ
ΥΠΟΚΕΦΑΛΑΙΟ Α΄
ΔΙΑΧΕΙΡΙΣΗ ΧΡΗΜΑΤΙΚΩΝ ΠΟΣΩΝ 
ΚΑΙ ΔΕΚΤΙΚΩΝ ΑΥΤΟΥΣΙΑΣ ΠΑΡΑΚΑΤΑΘΕΣΗΣ 
ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 10
Διαχείριση χρηματικών ποσών
1. Όταν λαμβάνονται από αρμόδια αρχή της περ. α΄ της παρ. 2 του άρθρου 9 τα μέτρα:
α) της δέσμευσης ή απαγόρευσης κίνησης κάθε είδους λογαριασμών, τίτλων ή χρηματοπιστωτικών μέσων που τηρούνται σε πιστωτικό ίδρυμα ή χρηματοπιστωτικό οργανισμό των παρ. 2 και 3 του άρθρου 3 του ν. 4557/2018 (Α΄ 139), του ανοίγματος θυρίδων θησαυροφυλακίου και της κατάσχεσης του περιεχομένου αυτών ή και των μετρητών,
β) της δέσμευσης μετρητών ή τίτλων ή λοιπών άμεσα ρευστοποιήσιμων τίτλων από άλλες πηγές πλην των αναφερομένων στην περ. α΄, η οικεία εισαγγελική ή δικαστική αρχή που επέβαλε τα ως άνω μέτρα, διατάσσει την παρακατάθεση των μετρητών, του υπολοίπου των χρηματοοικονομικών λογαριασμών ή των μετρητών που περιέχονται σε θυρίδες, στο Τ.Π.Δ. υπέρ του Φορέα Διαχείρισης. Όταν διενεργείται δέσμευση ή κατάσχεση από αρμόδια αρχή της περ. α΄ της παρ. 2 του άρθρου 9 πλην της δικαστικής αρχής, η παρακατάθεση διατάσσεται υπέρ του Φορέα Διαχείρισης από την οικεία δικαστική ή εισαγγελική αρχή, η οποία επικυρώνει το μέτρο. Για τη διαχείριση λοιπών ειδών που περιέχονται σε θυρίδες εφαρμόζονται κατά περίπτωση τα άρθρα 12, 13, 14 και 15.
2. Η απόφαση για παρακατάθεση μετρητών, υπολοίπου χρηματοοικονομικών λογαριασμών ή μετρητών που περιέχονται σε θυρίδες, επιδίδεται στο πιστωτικό ίδρυμα ή στον χρηματοπιστωτικό οργανισμό των παρ. 2 και 3 του άρθρου 3 του ν. 4557/2018 (Α΄ 139) όπου τηρείται ο χρηματοοικονομικός λογαριασμός ή η θυρίδα, στο Τ.Π.Δ., στον Φορέα Διαχείρισης για την ενημέρωση του Μητρώου, καθώς και στον δικαιούχο αυτών, χωρίς ο τελευταίος να δύναται να προσφύγει κατ’ αυτής.
3. Το πιστωτικό ίδρυμα ή ο χρηματοπιστωτικός οργανισμός των παρ. 2 και 3 του άρθρου 3 του ν. 4557/2018 παραδίδει στο Τ.Π.Δ. πιστοποιητικό περί των αξιώσεων επ’ αυτών, μαζί με τα σχετικά αποδεικτικά. Την ίδια υποχρέωση έχει και το Τ.Π.Δ., αποκλειστικά για τους καταθετικούς λογαριασμούς του εμπορικού του κλάδου και τις θυρίδες.
4. Όταν πρόκειται για συνάλλαγμα, η διαχείριση λαμβάνει χώρα, κατά περίπτωση, σύμφωνα με τα άρθρα 12 και 13 του παρόντος.
Άρθρο 11
Τήρηση δεσμευμένου έντοκου 
καταθετικού λογαριασμού
1. Ο Φορέας Διαχείρισης εξοφλεί τη συσταθείσα χρηματική παρακαταθήκη των μετρητών, του υπολοίπου των χρηματοοικονομικών λογαριασμών ή των μετρητών που περιέχονται σε θυρίδες και μεταφέρει αμελλητί το αντίτιμο σε δεσμευμένο έντοκο καταθετικό λογαριασμό που τηρείται στον δεσμευμένο τομέα του Τ.Π.Δ.. Ο λογαριασμός του πρώτου εδαφίου τελεί υπό την αποκλειστική ευθύνη και διαχείριση του Φορέα Διαχείρισης και είναι ακατάσχετος. Το Τ.Π.Δ. τηρεί ανά δικαιούχο περιουσιακών στοιχείων της παρούσας ή ανά υπόθεση, όταν η κατηγορία δεν έχει ακόμη αποδοθεί σε συγκεκριμένο πρόσωπο, ξεχωριστό υπολογαριασμό για την ευχερή παρακολούθηση και τη διαχείρισή του. Εφόσον στο Τ.Π.Δ. τηρείται ήδη σχετικός υπολογαριασμός σε ευρώ για τον ίδιο δικαιούχο, το αντίτιμο προσαυξάνει το χρηματικό του υπόλοιπο.
2. Στον ξεχωριστό υπολογαριασμό ενός εκάστου προσώπου κατατίθενται, προσαυξάνοντας το χρηματικό του υπόλοιπο, με επιμέλεια του Φορέα Διαχείρισης, οι πρόσοδοι από την εκποίηση, εκμίσθωση ή τη διαχείριση άλλων περιουσιακών στοιχείων του δικαιούχου, υπόπτου ή κατηγορούμενου, τα οποία έχουν κατασχεθεί ή δεσμευθεί με αντίστοιχα μέτρα των αρμόδιων αρχών.
3. Για την ικανοποίηση επιτακτικών αναγκών εξόδων διαχείρισης έτερων δεσμευμένων περιουσιακών στοιχείων του δικαιούχου, ο Φορέας Διαχείρισης δύναται να υποβάλει αιτιολογημένο αίτημα στη δικαστική αρχή που διατάσσει την παρακατάθεση, αναφέροντας το ύψος του ποσού που απαιτείται για την κάλυψη των ανωτέρω αναγκών, προκειμένου να διαταχθεί η άρση ή μη της δέσμευσης ή κατάσχεσης κατά το ποσό που τηρείται στον υπολογαριασμό. Αντίστοιχο αίτημα δύναται να υποβάλει στη δικαστική αρχή και ο δικαιούχος του υπολογαριασμού.
Άρθρο 12
Διαχείριση δεκτικών ακριβούς αποτίμησης
περιουσιακών στοιχείων
1. Όταν η δέσμευση ή κατάσχεση αφορά σε δεκτικά ακριβούς αποτίμησης περιουσιακά στοιχεία, διατάσσεται από την αρμόδια δικαστική ή εισαγγελική αρχή της περ. α΄ της παρ. 2 του άρθρου 9 η αυτούσια παρακατάθεση αυτών στο Τ.Π.Δ., υπέρ του Φορέα Διαχείρισης. Όταν διενεργείται δέσμευση ή κατάσχεση από αρμόδια αρχή της περ. α΄ της παρ. 2 του άρθρου 9, πλην της δικαστικής αρχής, η παρακατάθεση υπέρ του Φορέα Διαχείρισης διατάσσεται από την οικεία δικαστική ή εισαγγελική αρχή, η οποία επικυρώνει το μέτρο.
2. Η απόφαση για παρακατάθεση επιδίδεται στον Φορέα Διαχείρισης για την ενημέρωση του Μητρώου, στο Τ.Π.Δ., στο φυσικό ή νομικό πρόσωπο στην κατοχή του οποίου ευρίσκονται τα περιουσιακά στοιχεία, καθώς και στον δικαιούχο αυτών, εφόσον πρόκειται για διαφορετικό πρόσωπο, χωρίς να είναι δυνατή η άσκηση προσφυγής κατ’ αυτής.
3. Στο Τ.Π.Δ. παραδίδεται αρμοδίως πιστοποιητικό περί των αξιώσεων επ’ αυτών, μαζί με όλα τα σχετικά αποδεικτικά στοιχεία για την τεκμηρίωση της αξίωσης. Την ίδια υποχρέωση έχει και το Τ.Π.Δ., αποκλειστικά για τις θυρίδες που τηρούνται σε αυτό.
4. Ο Φορέας Διαχείρισης εξοφλεί τη συσταθείσα αυτούσια παρακαταθήκη και επιμελείται, σε συνεργασία με το Τ.Π.Δ., τη ρευστοποίηση του περιεχομένου της μέσω της Τράπεζας της Ελλάδος. Ακολούθως, μεταφέρει αμελλητί το αντίτιμο αυτής σε δεσμευμένο έντοκο καταθετικό λογαριασμό, ο οποίος τηρείται στον δεσμευμένο τομέα του Τ.Π.Δ.. Ο εν λόγω λογαριασμός τελεί υπό την αποκλειστική ευθύνη και διαχείριση του Φορέα. Το Τ.Π.Δ., τηρεί, ανά δικαιούχο ή ανά υπόθεση, ξεχωριστό υπολογαριασμό για την παρακολούθηση και διαχείρισή του. Εφόσον στο Τ.Π.Δ. τηρείται ήδη σχετικός υπολογαριασμός σε ευρώ για τον ίδιο δικαιούχο ή για την ίδια υπόθεση, το αντίτιμο προσαυξάνει το χρηματικό του υπόλοιπο.
5. Κατά τα λοιπά, εφαρμόζονται οι παρ. 2 και 3 του άρθρου 11, καθώς και το άρθρο 18.
6. Ο δικαιούχος δεν έχει δικαίωμα έγερσης αξιώσεων από την ενδεχόμενη μεταβολή της ισοτιμίας των περιουσιακών στοιχείων που ρευστοποιούνται κατά τον χρόνο απόδοσής τους σε αυτόν.
Άρθρο 13
Διαχείριση μη δεκτικών ακριβούς 
αποτίμησης περιουσιακών στοιχείων
1. Όταν η δέσμευση ή η κατάσχεση αφορά σε μη δεκτικά ακριβούς αποτίμησης περιουσιακά στοιχεία, η αρχή που επιβάλλει τα ως άνω μέτρα διατάσσει την αυτούσια παρακατάθεση αυτών στο Τ.Π.Δ. υπέρ του Φορέα Διαχείρισης. Όταν διενεργείται δέσμευση ή κατάσχεση από αρμόδια αρχή της περ. α΄ της παρ. 2 του άρθρου 9, πλην της δικαστικής αρχής, η παρακατάθεση υπέρ του Φορέα Διαχείρισης διατάσσεται από την οικεία δικαστική ή εισαγγελική αρχή, η οποία επικυρώνει το μέτρο.
2. Η απόφαση για παρακατάθεση επιδίδεται στον Φορέα Διαχείρισης για ενημέρωση του Μητρώου, στο Τ.Π.Δ., στο φυσικό ή νομικό πρόσωπο στην κατοχή του οποίου ευρέθησαν τα αντικείμενα αυτά, καθώς και στον δικαιούχο αυτών, χωρίς ο τελευταίος να δύναται να προσφύγει κατά της απόφασης αυτής.
3. Η αξιοποίηση των μη δεκτικών ακριβούς αποτίμησης περιουσιακών στοιχείων επιτρέπεται μετά από το αμετάκλητο της απόφασης περί δήμευσής τους. Σε εξαιρετικές περιπτώσεις, με άδεια της αρχής που διέταξε τη δέσμευση ή την κατάσχεση, κατόπιν αιτιολογημένου αιτήματος του Φορέα Διαχείρισης και προηγούμενης ακρόασης του δικαιούχου, η διαχείριση του συναλλάγματος της παρ. 1 μπορεί να διενεργείται και πριν από τη δήμευση.
4. Στο Τ.Π.Δ., παραδίδεται αρμοδίως πιστοποιητικό περί των αξιώσεων επ’ αυτών, μαζί με όλα τα σχετικά αποδεικτικά στοιχεία. Η υποχρέωση του πρώτου εδαφίου ισχύει και για το Τ.Π.Δ., αποκλειστικά σχετικά με τις τηρούμενες σε αυτό θυρίδες.
ΥΠΟΚΕΦΑΛΑΙΟ Β΄
ΔΙΑΧΕΙΡΙΣΗ ΚΙΝΗΤΩΝ 
ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 14
Διαχείριση δεσμευμένων κινητών 
περιουσιακών στοιχείων
1. Όταν δεσμεύονται ή κατάσχονται κινητά περιουσιακά στοιχεία, η αρμόδια αρχή της περ. α΄ της παρ. 2 του άρθρου 9, η οποία διατάσσει τη δέσμευση ή επιβάλλει την κατάσχεση, κοινοποιεί τη σχετική διάταξη ή έκθεση κατάσχεσης στον Φορέα Διαχείρισης.
2. Με την κοινοποίηση της διάταξης ή της έκθεσης κατάσχεσης ενημερώνεται ο Φορέας Διαχείρισης για το είδος του δεσμευθέντος περιουσιακού στοιχείου και για την υπηρεσία, η οποία έχει ορισθεί ως μεσεγγυούχος αυτού και ευθύνεται για τη φύλαξή του, μέχρι το αμετάκλητο της απόδοσης ή της δήμευσης.
3. Τα κινητά περιουσιακά στοιχεία που δεσμεύονται ή κατάσχονται εκποιούνται μόνο μετά από το αμετάκλητο της απόφασης για τη δήμευσή τους.
4. Κατ’ εξαίρεση επιτρέπεται η εκποίηση ή η διάθεση των κινητών περιουσιακών στοιχείων, συμπεριλαμβανομένων των κινητών περιουσιακών στοιχείων μεγάλης οικονομικής αξίας, από τον Φορέα Διαχείρισης, σε συνεργασία με τις υπηρεσίες, οι οποίες είναι υπεύθυνες για τη φύλαξη κατά τη διαχείριση αυτών, εφόσον τηρηθεί η διαδικασία της παρ. 6. Η εκποίηση δύναται να πραγματοποιηθεί, μετά από προηγούμενη ακρόαση του ιδιοκτήτη, εφόσον τα στοιχεία του είναι γνωστά, όταν συντρέχουν σωρευτικά οι εξής προϋποθέσεις:
α) Δεν διατάσσεται η άρση της δέσμευσης ή της κατάσχεσης αυτών μετά από την πάροδο διαστήματος έξι (6) μηνών από τη διενέργεια αυτής, και
β) διαπιστώνεται ότι η φύλαξη καθίσταται οικονομικά ασύμφορη ή ιδιαιτέρως δαπανηρή ή υφίσταται κίνδυνος για τη μείωση ή την απώλεια της οικονομικής τους αξίας, λόγω αχρησίας ή των συνθηκών φύλαξης ή άλλων κινδύνων.
5. Τα δεσμευμένα κινητά περιουσιακά στοιχεία είναι δυνατόν να διατίθενται, υπό τις προϋποθέσεις της παρ. 4, είτε δωρεάν, είτε έναντι ανταλλάγματος σε φορείς του δημόσιου τομέα της περ. α) της παρ. 1 του άρθρου 14 του ν. 4270/2014 (A΄ 143), σώματα ασφαλείας, Οργανώσεις Κοινωνίας των Πολιτών (Ο.Κοι.Π.) και Κοινωφελείς Φορείς των περ. α΄ και β΄, αντίστοιχα, του άρθρου 4 του ν. 4873/2021 (Α΄ 248) για την κάλυψη των λειτουργικών αναγκών τους.
6. Πριν από την εκποίηση ή τη διάθεση των στοιχείων των παρ. 4 και 5, ζητείται η σύμφωνη γνώμη της εισαγγελικής ή δικαστικής αρχής, στην οποία εκκρεμεί η υπόθεση και συντάσσεται έκθεση εκτίμησης της αξίας τους, σύμφωνα με τη διαδικασία της παρ. 10 του άρθρου 24.
7. Το τίμημα ή το αντάλλαγμα από την εκποίηση ή τη διάθεση των περιουσιακών στοιχείων, σύμφωνα με την παρ. 6, κατατίθεται στον δεσμευμένο υπολογαριασμό του δικαιούχου ή της υπόθεσης, ο οποίος τηρείται στο Τ.Π.Δ., σύμφωνα με το άρθρο 11. Στον ίδιο υπολογαριασμό κατατίθενται και πάσης φύσεως πρόσοδοι που προέρχονται από τα περιουσιακά στοιχεία του παρόντος, στο στάδιο της δέσμευσης ή της κατάσχεσης.
8. Αν μετά από την εκποίηση ή τη διάθεση δεσμευμένου ή κατασχεθέντος περιουσιακού στοιχείου διατάχθηκε αμετάκλητα η απόδοσή του στον ιδιοκτήτη, καταβάλλεται σε αυτόν το ποσό που αντιστοιχεί στο τίμημα ή το αντάλλαγμα της εκποίησης ή διάθεσης, το οποίο είναι κατατεθειμένο στον υπολογαριασμό του Τ.Π.Δ., σύμφωνα με το άρθρο 11, μετά από εντολή του Φορέα Διαχείρισης προς το Τ.Π.Δ., κατ’ ανάλογη εφαρμογή των παρ. 8, 9 και 10 του άρθρου 177 του Εθνικού Τελωνειακού Κώδικα (ν. 2960/2001, Α΄ 265) για την καταβολή αποζημίωσης στον ιδιοκτήτη λόγω εκποίησης ή διάθεσης κατασχεθέντος μεταφορικού μέσου ή μηχανήματος έργου ή εμπορευματοκιβωτίου για το οποίο διατάσσεται απόδοση με αμετάκλητη δικαστική απόφαση.
Άρθρο 15
Διαχείριση δημευμένων κινητών 
περιουσιακών στοιχείων
Τα κινητά περιουσιακά στοιχεία περιέρχονται στην κυριότητα του Δημοσίου με το αμετάκλητο της απόφασης περί δήμευσης. Μετά από την καταχώριση της απόφασης δήμευσης στο Μητρώο, δύναται ο Φορέας Διαχείρισης, σε συνεργασία με την αρμόδια υπηρεσία που έχει αναλάβει τη φύλαξη ή την ειδικότερη διαχείρισή τους, είτε να τα εκποιήσει, εφαρμόζοντας αναλόγως τα άρθρα 43, 44, 45, 46, 47, 48 και 49 του Εθνικού Τελωνειακού Κώδικα (ν. 2960/2001, Α΄265), περί της περιέλευσης δημευθέντων ειδών στην κυριότητα του ελληνικού Δημοσίου και περί της εισαγωγής του σχετικού πλειστηριάσματος ως δημοσίου εσόδου με την επιφύλαξη της απόδοσης ιδίων πόρων της Ευρωπαϊκής Ένωσης, καθώς και οι παρ. 5 και 6 του άρθρου 160 του ίδιου Κώδικα, περί διαχείρισης αζήτητων εμπορευμάτων, είτε να τα διαθέσει προς αποζημίωση του θύματος ή για κοινωφελείς σκοπούς, σύμφωνα με όσα ορίζονται στη δικαστική απόφαση και η σχετική πράξη καταχωρίζεται στο Μητρώο. Εάν τα περιουσιακά στοιχεία κατά τον χρόνο του αμετακλήτου της απόφασης για δήμευση έχουν ήδη εκποιηθεί ή διατεθεί, σύμφωνα με τις παρ. 4 και 5 του άρθρου 14 και το τίμημα ή αντάλλαγμα έχει κατατεθεί στο Τ.Π.Δ., εφαρμόζεται το άρθρο 19 περί απόδοσης δημευμένων ποσών ως δημοσίου εσόδου.
ΥΠΟΚΕΦΑΛΑΙΟ Γ΄
ΔΙΑΧΕΙΡΙΣΗ ΑΚΙΝΗΤΩΝ 
ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 16
Διαχείριση δεσμευμένων ακινήτων 
περιουσιακών στοιχείων
1. Η διαχείριση των δεσμευμένων ακινήτων γίνεται από τον Φορέα Διαχείρισης, σύμφωνα με τις διατάξεις του Αστικού Κώδικα περί διοικήσεως αλλοτρίων.
2. Για κάθε δεσμευμένο ή κατασχεμένο ακίνητο περιουσιακό στοιχείο συντάσσεται έκθεση εκτίμησης αξίας, σύμφωνα με τη διαδικασία της παρ. 10 του άρθρου 24.
3. Η διαχείριση δύναται να περιλαμβάνει εκμίσθωση του ακινήτου ή παραχώρηση της χρήσης του σε τρίτους με αντάλλαγμα, για την εξυπηρέτηση δημόσιου σκοπού, μετά από απόφαση του Υπουργού Οικονομικών, η οποία εκδίδεται κατόπιν γνωμοδότησης της επιτροπής του άρθρου 23, αφού ληφθεί υπόψη και η βούληση του κυρίου του ακινήτου. Η εκποίηση αυτών δεν επιτρέπεται.
4. Στην περίπτωση ακινήτου μεγάλης οικονομικής αξίας, η διαχείριση κατά το διάστημα της δέσμευσης δύναται να ανατεθεί στην ΕΤ.Α.Δ. Α.Ε., σύμφωνα με τα οριζόμενα στην απόφαση της παρ. 11 του άρθρου 24. Ως ακίνητο μεγάλης οικονομικής αξίας θεωρείται αυτό του οποίου η αξία έχει εκτιμηθεί ότι υπερβαίνει το ποσό που καθορίζεται ως όριο με την κανονιστική πράξη της παρ. 10 του άρθρου 24.
5. Το μίσθωμα ή το χρηματικό αντάλλαγμα, μετά από την αφαίρεση των αναγκαίων δαπανών διαχείρισης, στις οποίες έχει υποβληθεί η ΕΤ.Α.Δ. Α.Ε. ή ο Φορέας Διαχείρισης, κατατίθεται στον δεσμευμένο υπολογαριασμό του δικαούχου, ο οποίος τηρείται στον δεσμευμένο τομέα του Τ.Π.Δ., σύμφωνα με το άρθρο 11 και τελεί υπό την αποκλειστική ευθύνη και διαχείριση του Φορέα Διαχείρισης. Εάν στο Τ.Π.Δ. τηρείται ήδη σχετικός υπολογαριασμός σε ευρώ για τον ίδιο δικαιούχο, οι πρόσοδοι του πρώτου εδαφίου προσαυξάνουν το χρηματικό του υπόλοιπο.
6. Η εκμίσθωση ή η παραχώρηση της χρήσης διαρκούν για όσο χρονικό διάστημα διαρκεί η δέσμευση ή κατάσχεση του ακινήτου και λήγουν με την έκδοση της αμετάκλητης δικαστικής απόφασης ή και νωρίτερα, εφαρμοζομένων αναλόγως των διατάξεων του Αστικού Κώδικα και των λοιπών διατάξεων του ιδιωτικού δικαίου, καθώς και του Κώδικα Πολιτικής Δικονομίας.
7. Αν το ακίνητο, κατά τον χρόνο της δέσμευσης ή κατάσχεσης, είναι μισθωμένο από τον ιδιοκτήτη του σε τρίτους, η μίσθωση διατηρείται και το μίσθωμα κατατίθεται στον υπολογαριασμό της παρ. 5.
Άρθρο 17
Διαχείριση δημευμένων ακινήτων 
περιουσιακών στοιχείων
1. Μετά από το αμετάκλητο της δικαστικής απόφασης για τη δήμευση του ακινήτου και τη μεταγραφή αυτής στα βιβλία μεταγραφών του αρμοδίου υποθηκοφυλακείου ή του κτηματολογικού γραφείου, σύμφωνα με την παρ. 4 του άρθρου 552 του Κώδικα Ποινικής Δικονομίας (ν. 4620/2019, Α΄ 96), το ακίνητο περιέρχεται στην ιδιωτική περιουσία του Δημοσίου. Η δικαστική απόφαση και η πράξη μεταγραφής καταχωρίζονται στο Μητρώο.
2. Όταν με τη δικαστική απόφαση που διατάσσει αμετακλήτως τη δήμευση, το δικαστήριο αποφασίσει, σύμφωνα με την παρ. 6 του άρθρου 68 του Ποινικού Κώδικα, ότι το δημευθέν ακίνητο μπορεί να χρησιμοποιηθεί για το δημόσιο συμφέρον ή για κοινωνικούς σκοπούς ή για την ικανοποίηση του θύματος, ο Φορέας Διαχείρισης προβαίνει στις δέουσες ενέργειες, σε συμμόρφωση με το διατακτικό αυτής.
3. Αν, κατά παρέκκλιση της παρ. 6 του άρθρου 68 του Ποινικού Κώδικα (ν. 4619/2019, Α΄ 95), στη δικαστική απόφαση δεν καθορίζεται η τύχη του ακινήτου του οποίου διατάσσεται η δήμευση, μετά από τη μεταγραφή της απόφασης στα βιβλία του υποθηκοφυλακείου ή του κτηματολογίου, ο Φορέας Διαχείρισης ενημερώνει τη Γενική Γραμματεία Φορολογικής Πολιτικής και Δημόσιας Περιουσίας του Υπουργείου Οικονομικών, προκειμένου το ακίνητο να καταγραφεί στο Μητρώο Ακίνητης Περιουσίας (Μ.Α.Π.) που τηρείται στο Υπουργείο Οικονομικών, ως ακίνητο που ανήκει στην κυριότητα του ελληνικού Δημοσίου. Για την καταχώριση στο Μ.Α.Π. ενημερώνεται σχετικώς ο Φορέας Διαχείρισης. Επιπλέον, ενημερώνεται η ΕΤ.Α.Δ. Α.Ε., η οποία αναλαμβάνει τη διαχείριση και αξιοποίηση του ακινήτου. Ο Φορέας Διαχείρισης ενημερώνεται για την αξιοποίηση του ακινήτου με ευθύνη της ΕΤ.Α.Δ. Α.Ε. και οι σχετικές πληροφορίες καταχωρίζονται στο Μητρώο.
ΚΕΦΑΛΑΙΟ Ε΄
ΕΠΙΣΤΡΟΦΗ ΚΑΙ ΑΠΟΔΟΣΗ ΔΕΣΜΕΥΜΕΝΩΝ
ΚΑΙ ΔΗΜΕΥΜΕΝΩΝ ΠΕΡΙΟΥΣΙΑΚΩΝ ΣΤΟΙΧΕΙΩΝ
Άρθρο 18
Επιστροφή χρηματικών ποσών 
κατόπιν άρσης δέσμευσης ή κατάσχεσης
1. Αν διατάσσεται η άρση των μέτρων της δέσμευσης ή της κατάσχεσης των παρακατατεθέντων μετρητών, υπολοίπου χρηματοοικονομικών λογαριασμών ή μετρητών που περιέχονται σε θυρίδες, τα οποία κατατέθηκαν στον έντοκο δεσμευμένο λογαριασμό που τηρείται στο Τ.Π.Δ., αυτά αποδίδονται από το Τ.Π.Δ. στους δικαιούχους κατόπιν εντολής του Φορέα Διαχείρισης, εντόκως, από την επόμενη εργάσιμη ημέρα της ημερομηνίας μεταφοράς τους στον λογαριασμό με παράλληλη εντολή παρακράτησης των ποσών που αναγράφονται στο αποδεικτικό ενημερότητας, το οποίο χορηγείται σύμφωνα με το άρθρο 12 του Κώδικα Φορολογικής Διαδικασίας (ν. 4987/2022, Α΄ 206). Το ίδιο ισχύει και για το τίμημα της εκποίησης των παρακατατεθέντων δεκτικών ακριβούς αποτίμησης περιουσιακών στοιχείων του άρθρου 12. Το Τ.Π.Δ. ενημερώνει τον Φορέα Διαχείρισης για τη σχετική πράξη απόδοσης, ώστε να καταχωριστεί αυτή στο Μητρώο.
Όταν υφίστανται εκκρεμείς αξιώσεις τρίτων, κατά το στάδιο άρσης των μέτρων, τα σχετικά ποσά επιστρέφονται με εντολή του Φορέα Διαχείρισης στον χρηματοοικονομικό λογαριασμό της αρχικής προέλευσής τους, βεβαρημένα με τις σχετικές αξιώσεις. Όταν η επιστροφή δεν είναι εφικτή, τα ποσά κατατίθενται δημόσια από τον Φορέα Διαχείρισης στο Τ.Π.Δ. με αιτιολογία είτε τη δικαστική αμφισβήτησή τους, είτε την εύλογη αμφιβολία ως προς το πρόσωπο του δικαιούχου, είτε άλλη προσήκουσα νόμιμη αιτιολογία.
2. Το επιτόκιο του δεσμευμένου έντοκου καταθετικού λογαριασμού που τηρείται στο Τ.Π.Δ., καθώς και του σχετικού ξεχωριστού υπολογαριασμού των άρθρων 11 και 12 ταυτίζεται με το επιτόκιο απόδοσης των μετρητών στον δικαιούχο.
3. Ο Φορέας Διαχείρισης ενημερώνει τον δικαιούχο κατά τον χρόνο της απόδοσης των μετρητών για ποσά που αφαιρούνται για την ικανοποίηση επιτακτικών αναγκών εξόδων διαχείρισης, σύμφωνα με την παρ. 3 του άρθρου 11.
Άρθρο 19
Απόδοση δημευμένων ποσών 
ως δημοσίου εσόδου
Αφού η απόφαση περί δήμευσης καταστεί αμετάκλητη, τα ποσά που είναι κατατεθειμένα στους υπολογαριασμούς που τηρούνται στο Τ.Π.Δ., αποδίδονται από το Τ.Π.Δ. στο ελληνικό Δημόσιο κατόπιν εντολής του Φορέα Διαχείρισης ως δημόσιο έσοδο, συνοδεύονται από το πιστοποιητικό περί των αξιώσεων επ’ αυτών, μαζί με τα σχετικά αποδεικτικά για την τεκμηρίωση της αξίωσης και με την επιμέλεια του Φορέα Διαχείρισης εφαρμόζεται το άρθρο 180 του ν. 4270/2014 (Α΄ 143), περί διάθεσης ποσών από εγκληματικές ενέργειες για τη χρηματοδότηση προγραμμάτων ή δράσεων εκπαίδευσης, έρευνας, υγείας ή κοινωνικής αλληλεγγύης.
Άρθρο 20
Απόδοση ποσών κατόπιν 
δικαστικής απόφασης
Αφού η απόφαση περί απόδοσης των δεσμευμένων περιουσιακών στοιχείων πλην των αναφερομένων στην παρ. 1 του άρθρου 18, καταστεί αμετάκλητη, τα ποσά που προέκυψαν από την εκποίηση ή την αξιοποίησή τους κατά το στάδιο της δέσμευσης ή κατάσχεσης, εφόσον δεν υφίστανται εκκρεμείς αξιώσεις τρίτων, καταβάλλονται έντοκα από την ημερομηνία κατά την οποία ο Φορέας Διαχείρισης λαμβάνει το αίτημα, με το πιστοποιητικό περί των αξιώσεων επ΄ αυτών και τα σχετικά αποδεικτικά για την τεκμηρίωση της αξίωσης, του δικαιωθέντος ιδιοκτήτη, μέχρι την ημερομηνία έκδοσης του σχετικού εντάλματος πληρωμής. Η καταβολή των ποσών αυτών γίνεται με εντολή του Φορέα Διαχείρισης προς το Τ.Π.Δ., με αναλυτική αναφορά των επιμέρους ποσών που παρακρατήθηκαν, σύμφωνα με την εκκαθάριση που διενήργησε ο Φορέας Διαχείρισης, και με εντολή παρακράτησης των ποσών που αναγράφονται στο αποδεικτικό ενημερότητας, το οποίο χορηγείται σύμφωνα με το άρθρο 12 του Κώδικα Φορολογικής Διαδικασίας (ν. 4987/2022, Α΄ 206), το οποίο αναζητείται αυτεπαγγέλτως από τον Φορέα Διαχείρισης.
Άρθρο 21
Απόδοση ακινήτων περιουσιακών στοιχείων
1. Αφού η απόφαση περί απόδοσης του ακινήτου στον ιδιοκτήτη του καταστεί αμετάκλητη, η συναφθείσα από τον Φορέα Διαχείρισης ή την ΕΤ.Α.Δ. Α.Ε. σύμβαση εκμίσθωσης ή παραχώρησης της χρήσης του, λύεται αυτοδικαίως και ζητείται η απόδοση αυτού, εκτός αν ο ιδιοκτήτης του συμφωνήσει με τον μισθωτή τη συνέχισή της, με όρους που συνομολογούνται και από κοινού γίνονται αποδεκτοί. Σε περίπτωση αρνήσεως του μισθωτή, εφαρμόζονται οι διατάξεις του Αστικού Κώδικα και του Κώδικα Πολιτικής Δικονομίας περί αποβολής του.
2. Με την απόδοση του ακινήτου στον ιδιοκτήτη του, καταβάλλεται σε αυτόν το ποσό που εισπράχθηκε ως μίσθωμα ή χρηματικό αντάλλαγμα, το οποίο έχει κατατεθεί στον υπολογαριασμό του Τ.Π.Δ. της παρ. 5 του άρθρου 16, κατόπιν αίτησής του στον Φορέα Διαχείρισης και εντολής του τελευταίου στο Τ.Π.Δ.. Ο ιδιοκτήτης του ακινήτου ενημερώνεται για τις δαπάνες διαχείρισης, που πραγματοποιήθηκαν και οι οποίες αφαιρούνται από το καταβλητέο ποσό.
3. Η απαίτηση από τα οφειλόμενα μισθώματα ή χρηματικά ανταλλάγματα μέχρι το χρονικό σημείο της απόδοσης του ακινήτου εκχωρείται από τον Φορέα Διαχείρισης ή την ΕΤ.Α.Δ. Α.Ε. στον ιδιοκτήτη, και ενημερώνεται σχετικώς ο Φορέας Διαχείρισης.
ΚΕΦΑΛΑΙΟ ΣΤ΄
ΟΡΓΑΝΩΤΙΚΑ ΖΗΤΗΜΑΤΑ 
ΤΟΥ ΦΟΡΕΑ ΔΙΑΧΕΙΡΙΣΗΣ
Άρθρο 22
Εκπροσώπηση του Φορέα Διαχείρισης
Ο Φορέας Διαχείρισης εκπροσωπείται νόμιμα από τον Προϊστάμενο της Γενικής Διεύθυνσης του Σ.Δ.Ο.Ε..
Άρθρο 23
Σύσταση Γνωμοδοτικής Επιτροπής 
στον Φορέα Διαχείρισης
1. Συστήνεται στον Φορέα Διαχείρισης τριμελής γνωμοδοτική επιτροπή διαχείρισης περιουσιακών στοιχείων, η οποία γνωμοδοτεί αιτιολογημένα για την εκποίηση ή τη διάθεση περιουσιακών στοιχείων.
2. Η Επιτροπή απαρτίζεται από:
α) τον Νομικό Σύμβουλο του Κράτους που υπηρετεί στο Γραφείο του Νομικού Συμβούλου στο Υπουργείο Οικονομικών, ως Πρόεδρο,
β) τον Προϊστάμενο του Φορέα Διαχείρισης, και
γ) τον Προϊστάμενο της Γενικής Διεύθυνσης Δημόσιας Περιουσίας και Κοινωφελών Περιουσιών του Υπουργείου Οικονομικών, αν η γνωμοδότηση αφορά σε ακίνητα περιουσιακά στοιχεία ή τον Προϊστάμενο της Γενικής Διεύθυνσης Τελωνείων και Ειδικών Φόρων Κατανάλωσης της Α.Α.Δ.Ε., αν η γνωμοδότηση αφορά σε κινητά περιουσιακά στοιχεία, ως μέλη, με τους νόμιμους αναπληρωτές τους. Ως εισηγητής ορίζεται ο προϊστάμενος του αρμόδιου τμήματος του Φορέα Διαχείρισης με τον νόμιμο αναπληρωτή του και ως γραμματέας ορίζεται υπάλληλος του Φορέα Διαχείρισης.
3. Η Γνωμοδοτική Επιτροπή της παρ. 1 συγκροτείται με απόφαση του Υπουργού Οικονομικών.
ΚΕΦΑΛΑΙΟ Ζ΄
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ 
ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 24
Εξουσιοδοτικές διατάξεις
1. Με κοινή απόφαση των Υπουργών Οικονομικών, Δικαιοσύνης και Ψηφιακής Διακυβέρνησης καθορίζονται η διαδικασία και ο τρόπος σύστασης και απόδοσης των χρηματικών παρακαταθηκών, ο τρόπος διαφύλαξης των εγγράφων που αφορούν σε δικαιώματα τρίτων, ο τύπος των πιστοποιητικών, οι απαιτούμενες ηλεκτρονικές διαδικασίες και κάθε άλλο σχετικό θέμα που άπτεται δημόσιας κατάθεσης χρηματικών ποσών.
2. Με κοινή απόφαση των Υπουργών Οικονομικών, Δικαιοσύνης και Ψηφιακής Διακυβέρνησης καθορίζονται η διαδικασία και ο τρόπος σύστασης αυτούσιων παρακαταθηκών, ο τρόπος διαφύλαξης των εγγράφων που αφορούν σε δικαιώματα τρίτων, ο τύπος των πιστοποιητικών, οι απαιτούμενες ηλεκτρονικές διαδικασίες, και κάθε άλλο σχετικό θέμα που άπτεται δημόσιας κατάθεσης περιουσιακών στοιχείων δεκτικών αυτούσιας παρακατάθεσης.
3. Με κοινή απόφαση των Υπουργών Οικονομικών, Δικαιοσύνης και Ψηφιακής Διακυβέρνησης καθορίζονται η διαδικασία και ο τρόπος ανοίγματος και κίνησης του έντοκου καταθετικού λογαριασμού και των σχετικών υπολογαριασμών που τηρούνται στον δεσμευμένο τομέα του Τ.Π.Δ. και τελούν υπό την αποκλειστική ευθύνη και διαχείριση του Φορέα Διαχείρισης, η ταξινόμηση αυτών και κάθε άλλο σχετικό θέμα.
4. Με απόφαση του Υπουργού Οικονομικών μπορεί να εγκρίνεται προγραμματική συμφωνία μεταξύ του Φορέα Διαχείρισης και του Ταμείου Παρακαταθηκών και Δανείων.
5. Με κοινή απόφαση των Υπουργών Οικονομικών και Δικαιοσύνης καθορίζεται η διαδικασία ανοίγματος και καταγραφής του περιεχομένου θυρίδων, για τις οποίες έχει επιβληθεί ή διαταχθεί απαγόρευση κίνησης, κατάσχεση ή δέσμευση, σύμφωνα με το άρθρο 10.
6. Με κοινή απόφαση των Υπουργών Οικονομικών, Δικαιοσύνης και Ψηφιακής Διακυβέρνησης και του Διοικητή της Ανεξάρτητης Αρχής Δημοσίων Εσόδων, καθορίζονται κάθε θέμα σχετικό με το περιεχόμενο, τη δομή, και τη λειτουργία του Μητρώου, καθώς και με την πρόσβαση σε αυτό, οι αναγκαίες διασυνδέσεις και διαλειτουργικότητες του Μητρώου με ειδικά μητρώα και ηλεκτρονικά αρχεία των αρχών και των οργανισμών που εμπλέκονται στην κατάσχεση, δέσμευση, δήμευση και διαχείριση περιουσιακών στοιχείων, σύμφωνα με τον παρόντα, οι ειδικότεροι όροι, οι προϋποθέσεις, οι τεχνικές λεπτομέρειες της διασύνδεσης, και τα επιμέρους δικαιώματα πρόσβασης των εμπλεκόμενων χρηστών στα δεδομένα του Μητρώου και κάθε άλλο σχετικό θέμα για την εφαρμογή των άρθρων 8 και 9.
7. Με απόφαση του Υπουργού Οικονομικών, κατόπιν εισήγησης του διοικητικού συμβουλίου του Τ.Π.Δ., ορίζεται το επιτόκιο του δεσμευμένου έντοκου καταθετικού λογαριασμού των άρθρων 11 και 12, ο οποίος τηρείται στο Τ.Π.Δ., καθώς και του σχετικού ξεχωριστού υπολογαριασμού.
8. Με απόφαση του Υπουργού Οικονομικών καθορίζονται η διαδικασία και οι όροι εκποίησης των μη δεκτικών ακριβούς αποτίμησης περιουσιακών στοιχείων του άρθρου 13.
9. Με απόφαση του Υπουργού Οικονομικών καθορίζονται η διαδικασία και οι όροι εκποίησης των δημευμένων κινητών περιουσιακών στοιχείων του άρθρου 15.
10. Με απόφαση του Υπουργού Οικονομικών καθορίζονται, κατά περίπτωση, η διαδικασία υπολογισμού της εκτιμώμενης αξίας δεσμευμένων και δημευμένων κινητών ή ακίνητων περιουσιακών στοιχείων, η κατώτατη αξία για τον χαρακτηρισμό των ακίνητων περιουσιακών στοιχείων ως μεγάλης οικονομικής αξίας και κάθε άλλο θέμα σχετικό με την εφαρμογή των άρθρων 14 έως 16.
11. Με απόφαση του Υπουργού Οικονομικών, μετά από γνώμη της Επιτροπής του άρθρου 23 και σύμφωνη γνώμη της ΕΤ.Α.Δ. Α.Ε., ανατίθεται η διαχείριση των ακινήτων μεγάλης αξίας της παρ. 3 του άρθρου 16 στην ΕΤ.Α.Δ. Α.Ε. και δύναται να καθορίζονται αμοιβή ως ποσοστό επί του ετήσιου μισθώματος ή του χρηματικού ανταλλάγματος και κάθε άλλο σχετικό θέμα.
12. Με απόφαση του Υπουργού Οικονομικών δύναται να περιλαμβάνονται αιτιολογημένα στα μη δεκτικά διαχείρισης είδη της περ. ζ΄ του άρθρου 3 και λοιπά είδη.
Άρθρο 25
Μεταβατικές διατάξεις
Περιουσιακά στοιχεία που έχουν δεσμευτεί, κατασχεθεί ή δημευθεί στο πλαίσιο ποινικής διαδικασίας πριν από την έναρξη ισχύος του παρόντος, τυγχάνουν της ακόλουθης διαχείρισης:
α) Εάν τα στοιχεία τελούν υπό τη διαχείριση των τελωνειακών αρχών της Α.Α.Δ.Ε., ενημερώνεται το Μητρώο με μετάπτωση των διαθέσιμων πληροφοριών του υφιστάμενου πληροφοριακού συστήματος ή αν αυτό δεν είναι τεχνικά εφικτό με καταχώριση των στοιχείων ανά υπόθεση μέχρι τη λήξη του ημερολογιακού έτους που ακολουθεί το έτος έναρξης ισχύος του παρόντος,
β) εάν τελούν υπό τη διαχείριση άλλης δημόσιας αρχής, πλην της Α.Α.Δ.Ε., περιέρχονται υπό τη διαχείριση του Φορέα Διαχείρισης και καταχωρίζονται στο Μητρώο, εντός έξι (6) μηνών από την έναρξη ισχύος του παρόντος.
Άρθρο 26
Καταργούμενες διατάξεις
1. Από την έναρξη ισχύος του παρόντος καταργείται το άρθρο 1 της της υπό στοιχεία 24296/οικ/2018 κοινής απόφασης των Υπουργών Δικαιοσύνης, Διαφάνειας και Ανθρωπίνων Δικαιωμάτων και Οικονομικών (Β΄ 1302), περί καθορισμού φορέα για τη διαχείριση δεσμευμένων και δημευμένων περιουσιακών στοιχείων.
2. Από την 1η.1.2024 καταργούνται τα άρθρα 2 και 3 της υπό στοιχεία 24296/οικ/2018 κοινής απόφασης των Υπουργών Δικαιοσύνης, Διαφάνειας και Ανθρωπίνων Δικαιωμάτων και Οικονομικών, περί διαδικασίας συλλογής, ταξινόμησης και επεξεργασίας στατιστικών στοιχείων.
3. Από την 1η.1.2024 καταργείται το άρθρο 5 του ν. 4478/2017 (Α΄ 91), περί διαχείρισης δεσμευμένων και δημευμένων περιουσιακών στοιχείων.
ΜΕΡΟΣ Β΄
ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ 
ΤΟΥ ΚΑΝΟΝΙΣΜΟΥ (ΕΕ) 2021/23, ΣΧΕΤΙΚΑ 
ΜΕ ΤΟ ΠΛΑΙΣΙΟ ΓΙΑ ΤΗΝ ΑΝΑΚΑΜΨΗ 
ΚΑΙ ΤΗΝ ΕΞΥΓΙΑΝΣΗ ΚΕΝΤΡΙΚΩΝ 
ΑΝΤΙΣΥΜΒΑΛΛΟΜΕΝΩΝ ΚΑΙ ΓΙΑ ΤΗΝ 
ΤΡΟΠΟΠΟΙΗΣΗ ΤΩΝ ΚΑΝΟΝΙΣΜΩΝ (ΕΕ) 
1095/2010, (ΕΕ) 648/2012, (ΕΕ) 600/2014, 
(ΕΕ) 806/2014 ΚΑΙ (ΕΕ) 2015/2365 
ΚΑΙ ΤΩΝ ΟΔΗΓΙΩΝ 2002/47/ΕΚ, 2004/25/ΕΚ,
2007/36/ΕΚ, 2014/59/ΕΕ ΚΑΙ (ΕΕ) 2017/1132
ΚΕΦΑΛΑΙΟ Α΄
ΣΚΟΠΟΣ - ΑΝΤΙΚΕΙΜΕΝΟ - ΠΕΔΙΟ ΕΦΑΡΜΟΓΗΣ
Άρθρο 27
Σκοπός
Σκοπός του παρόντος Μέρους είναι η θέσπιση μέτρων για την εφαρμογή του Κανονισμού (ΕΕ) 2021/23 του Ευρωπαϊκού Κοινοβουλίου και του Συμβουλίου της 16ης Δεκεμβρίου 2020 σχετικά με το πλαίσιο για την ανάκαμψη και την εξυγίανση κεντρικών αντισυμβαλλομένων και για την τροποποίηση των κανονισμών (ΕΕ) 1095/2010, (ΕΕ) 648/2012, (ΕΕ) 600/2014, (ΕΕ) 806/2014 και (ΕΕ) 2015/2365 και των Οδηγιών 2002/47/ΕΚ, 2004/25/ΕΚ, 2007/36/ΕΚ, 2014/59/ΕΕ και (ΕΕ) 2017/1132 (L 22), και η διασφάλιση της αποτελεσματικής λειτουργίας της Επιτροπής Κεφαλαιαγοράς κατά την άσκηση των σχετικών αρμοδιοτήτων της.
Άρθρο 28
Αντικείμενο
Αντικείμενο του παρόντος είναι: 
α) ο καθορισμός της αρμόδιας αρχής εξυγίανσης των κεντρικών αντισυμβαλλομένων και η ρύθμιση του πεδίου επιβολής κυρώσεων, σε περίπτωση παραβίασης του παρόντος Μέρους,
β) η θέσπιση ρυθμίσεων για την ενσωμάτωση στην εθνική έννομη τάξη των τροποποιήσεων που επήλθαν στις Οδηγίες 2002/47/ΕΚ, 2004/25/ΕΚ, 2007/36/ΕΚ, 2014/59/ΕΚ και (ΕΕ) 2017/1132, με τον Κανονισμό (ΕΕ) 2021/23, και
γ) η ενίσχυση των υπηρεσιών και της στελέχωσης της Επιτροπής Κεφαλαιαγοράς, προκειμένου να καταστεί δυνατή η εκτέλεση των νέων καθηκόντων της, ως αρχής εξυγίανσης των κεντρικών αντισυμβαλλόμενων.
Άρθρο 29
Πεδίο εφαρμογής
Ο παρών εφαρμόζεται στους κεντρικούς αντισυμβαλλόμενους στην Ελλάδα, που έχουν αδειοδοτηθεί σύμφωνα με τον Κανονισμό (ΕΕ) 648/2012 του Ευρωπαϊκού Κοινοβουλίου και του Συμβουλίου, της 4ης Ιουλίου 2012, για τα εξωχρηματιστηριακά παράγωγα, τους κεντρικούς αντισυμβαλλομένους και τα αρχεία καταγραφής συναλλαγών (L 201).
ΚΕΦΑΛΑΙΟ Β΄
ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ 
ΤΟΥ ΚΑΝΟΝΙΣΜΟΥ (ΕΕ) 2021/23, ΣΧΕΤΙΚΑ 
ΜΕ ΤΟ ΠΛΑΙΣΙΟ ΓΙΑ ΤΗΝ ΑΝΑΚΑΜΨΗ 
ΚΑΙ ΤΗΝ ΕΞΥΓΙΑΝΣΗ ΚΕΝΤΡΙΚΩΝ 
ΑΝΤΙΣΥΜΒΑΛΛΟΜΕΝΩΝ
Άρθρο 30
Αρχή εξυγίανσης
(άρθρο 3 Κανονισμού (ΕΕ) 2021/23)
1. Η Επιτροπή Κεφαλαιαγοράς ορίζεται ως αρχή εξυγίανσης, αρμόδια για τη χρήση των εργαλείων εξυγίανσης, την άσκηση των εξουσιών εξυγίανσης των κεντρικών αντισυμβαλλόμενων στην Ελλάδα, την εκτέλεση των καθηκόντων που προβλέπονται στον παρόντα και τη διασφάλιση της εφαρμογής του Κανονισμού (ΕΕ) 2021/23 του Ευρωπαϊκού Κοινοβουλίου και του Συμβουλίου της 16ης Δεκεμβρίου 2020 σχετικά με πλαίσιο για την ανάκαμψη και την εξυγίανση κεντρικών αντισυμβαλλομένων και για την τροποποίηση των κανονισμών (ΕΕ) 1095/2010, (ΕΕ) 648/2012, (ΕΕ) 600/2014, (ΕΕ) 806/2014 και (ΕΕ) 2015/2365 και των Οδηγιών 2002/47/ΕΚ, 2004/25/ΕΚ, 2007/36/ΕΚ, 2014/59/ΕΕ και (ΕΕ) 2017/1132 (L 22).
2. Η Επιτροπή Κεφαλαιαγοράς καταρτίζει και εφαρμόζει αποτελεσματικές οργανωτικές και διοικητικές ρυθμίσεις, για την αποφυγή συγκρούσεως συμφερόντων μεταξύ των καθηκόντων της, ως αρχής εξυγίανσης της παρ. 1, ως αρχής εποπτείας και επίβλεψης του κεντρικού αντισυμβαλλομένου κατά το άρθρο 22 του Κανονισμού (ΕΕ) 648/2012 του Ευρωπαϊκού Κοινοβουλίου και του Συμβουλίου, της 4ης Ιουλίου 2012, για τα εξωχρηματιστηριακά παράγωγα, τους κεντρικούς αντισυμβαλλομένους και τα αρχεία καταγραφής συναλλαγών (L 201) και ως αρχής εποπτείας των εκκαθαριστικών μελών του κεντρικού αντισυμβαλλόμενου, που αναφέρονται στην περ. γ΄ της παρ. 2 του άρθρου 18 του Κανονισμού (ΕΕ) 648/2012.
3. Το Υπουργείο Οικονομικών ορίζεται ως αρμόδιο για την άσκηση των καθηκόντων που προβλέπονται στις παρ. 8 και 9 του άρθρου 3 και στα άρθρα 8, 14, 45, 70, 73 και 80 του Κανονισμού (ΕΕ) 2021/23.
Άρθρο 31
Διοικητικές κυρώσεις 
και λοιπά διοικητικά μέτρα 
(άρθρο 81 Κανονισμού (ΕΕ) 2021/23)
1. Σε περίπτωση μη συμμόρφωσης προς τον παρόντα, προς τον Κανονισμό (ΕΕ) 2021/23 και προς τα ρυθμιστικά τεχνικά πρότυπα και τις κατευθυντήριες γραμμές που εκδίδονται κατ’ εξουσιοδότηση του Κανονισμού (ΕΕ) 2021/23, η Επιτροπή Κεφαλαιαγοράς, κατόπιν εισήγησης της Επιτροπής Λήψης Μέτρων Εξυγίανσης (Ε.Λ.Μ.Ε.), επιβάλλει στους παραβάτες διοικητικά μέτρα και κυρώσεις σύμφωνα με τα άρθρα 31 έως και 33.
2. Όταν διαπιστώνονται παραβάσεις, επιβάλλονται διοικητικές κυρώσεις ή άλλα διοικητικά μέτρα: α) στο διοικητικό συμβούλιο, β) στα πρόσωπα που έχουν εξουσία διαχείρισης και εκπροσώπησης και σε ανώτατα διοικητικά στελέχη των κεντρικών αντισυμβαλλομένων, γ) στα εκκαθαριστικά μέλη, και δ) σε άλλα φυσικά πρόσωπα τα οποία φέρουν ευθύνη για την παράβαση.
3. Κατά την επιβολή διοικητικών κυρώσεων και άλλων διοικητικών μέτρων, η Επιτροπή Κεφαλαιαγοράς μεριμνά, ως αρμόδια αρχή και ως αρχή εξυγίανσης, για τον συντονισμό των ενεργειών της, όταν ασχολείται με διασυνοριακές υποθέσεις, προκειμένου να διασφαλιστεί η αποτελεσματικότητα των διοικητικών κυρώσεων, σύμφωνα με τον ν. 4335/2015 (Α΄ 87) ή τα λοιπά μέτρα, τα οποία εντάσσονται στην αρμοδιότητα της Ε.Λ.Μ.Ε..
Άρθρο 32
Ειδικότερες ρυθμίσεις ως προς τις διοικητικές 
κυρώσεις και τα άλλα διοικητικά μέτρα 
(άρθρα 82 και 85 Κανονισμού (ΕΕ) 2021/23)
1. Η Επιτροπή Κεφαλαιαγοράς επιβάλλει με απόφασή της, τις διοικητικές κυρώσεις και τα άλλα διοικητικά μέτρα που προβλέπονται στην παρ. 2 του άρθρου 82 του Κανονισμού (ΕΕ) 2021/23, διαζευκτικά ή σωρευτικά, ιδίως στις ακόλουθες περιπτώσεις:
α) εάν δεν έχουν καταρτιστεί, διατηρηθεί ή επικαιροποιηθεί σχέδια ανάκαμψης, κατά παράβαση του άρθρου 9 του Κανονισμού (ΕΕ) 2021/23,
β) εάν δεν έχουν παρασχεθεί οι αναγκαίες πληροφορίες για την κατάρτιση σχεδίων εξυγίανσης, κατά παράβαση του άρθρου 13 του Κανονισμού (ΕΕ) 2021/23, και
γ) εάν ο κεντρικός αντισυμβαλλόμενος δεν έχει κοινοποιήσει στην αρμόδια αρχή το γεγονός ότι βρίσκεται σε στάδιο πτώχευσης ή κινδυνεύει να πτωχεύσει, κατά παράβαση της παρ. 1 του άρθρου 70 του Κανονισμού (ΕΕ) 2021/23.
2. Για τον καθορισμό: α) του είδους των διοικητικών κυρώσεων ή των άλλων διοικητικών μέτρων και β) του ύψους των διοικητικών προστίμων, εφαρμόζεται το άρθρο 85 του Κανονισμού (ΕΕ) 2021/23.
Άρθρο 33
Δημοσίευση διοικητικών κυρώσεων 
ή άλλων διοικητικών μέτρων 
(άρθρο 83 Κανονισμού (ΕΕ) 2021/23)
1. Η Επιτροπή Κεφαλαιαγοράς δημοσιεύει στον επίσημο ιστότοπό της, τις διοικητικές κυρώσεις ή τα διοικητικά μέτρα που επιβάλλει για παραβάσεις του παρόντος, καθώς και του Κανονισμού (ΕΕ) 2021/23, τηρώντας το άρθρο 84 του ανωτέρω Κανονισμού.
2. Η Επιτροπή Κεφαλαιαγοράς δύναται να δημοσιοποιεί τις αποφάσεις, που επιβάλλουν διοικητικές κυρώσεις ή διοικητικά μέτρα, για τα οποία εκκρεμεί προσφυγή. Στην περίπτωση αυτή δημοσιεύει χωρίς αδικαιολόγητη καθυστέρηση στον επίσημο ιστότοπό της, πληροφορίες σχετικά με την κατάσταση της προσφυγής αυτής και τα αποτελέσματά της.
ΚΕΦΑΛΑΙΟ Γ΄
ΔΙΑΤΑΞΕΙΣ ΓΙΑ ΤΗΝ ΕΝΣΩΜΑΤΩΣΗ 
ΤΡΟΠΟΠΟΙΗΣΕΩΝ ΤΩΝ ΟΔΗΓΙΩΝ 2002/47/ΕΚ, 
2004/25/ΕΚ, 2007/36/ΕΚ, 2014/59/ΕΕ 
ΚΑΙ (ΕΕ) 2017/1132, ΣΥΜΦΩΝΑ
ΜΕ ΤΟΝ ΚΑΝΟΝΙΣΜΟ (ΕΕ) 2021/23
Άρθρο 34
Συμφωνίες παροχής χρηματοοικονομικής 
ασφάλειας - Τροποποίηση παρ. 7 
άρθρου 1 ν. 3301/2004
(παρ. 1 άρθρου 89 Κανονισμού (ΕΕ) 2021/23)
Η παρ. 7 του άρθρου 1 του ν. 3301/2004 (Α΄ 263), τροποποιείται: α) με την αντικατάσταση των λέξεων «του νόμου ενσωμάτωσης της Οδηγίας 2014/59/ΕΕ», από τις λέξεις «του ν. 4335/2015 (Α΄ 87) ή του Τίτλου V, Κεφάλαιο III, Τμήμα III, ή Κεφάλαιο IV του Κανονισμού (ΕΕ) 2021/23 (L 22)», β) με την προσθήκη των λέξεων «ή του Τίτλου V, Κεφάλαιο V του Κανονισμού (ΕΕ) 2021/23», γ) με την προσθήκη νομοτεχνικών βελτιώσεων, και η παρ. 7 διαμορφώνεται ως εξής:
«7. Τα άρθρα 4 έως και 7 του παρόντος νόμου δεν εφαρμόζονται σε οποιονδήποτε περιορισμό της εκτέλεσης των συμφωνιών παροχής χρηματοοικονομικής ασφάλειας ή οποιονδήποτε περιορισμό στα αποτελέσματα των συμφωνιών εγγυοδοσίας με παροχή χρηματοοικονομικής ασφάλειας, ρυθμίσεων εκκαθαριστικού συμψηφισμού (close out netting) ή αμοιβαίου συμψηφισμού (set off) που επιβάλλονται δυνάμει των άρθρων 59 έως και 72 του ν. 4335/2015 (Α΄ 87) ή του Τίτλου V, Κεφάλαιο III, Τμήμα III, ή Κεφάλαιο IV του Κανονισμού (ΕΕ) 2021/23 (L 22), ή οποιονδήποτε παρόμοιο περιορισμό που επιβάλλεται δυνάμει παρεμφερών εξουσιών στην Ελλάδα με σκοπό τη διευκόλυνση της ομαλής εξυγίανσης οιασδήποτε οντότητας που αναφέρεται στην υποπερ. δδ΄ της περ. γ΄ και στην περ. δ΄ της παρ. 2 του παρόντος, και που υπόκειται σε διασφαλίσεις τουλάχιστον ισοδύναμες με αυτές των άρθρων 31 έως και 86 και των άρθρων 99 έως και 109 της Οδηγίας 2014/59/ΕΕ ή του Τίτλου V, Κεφάλαιο V του Κανονισμού (ΕΕ) 2021/23.».
Άρθρο 35
Προσδιορισμός πεδίου εφαρμογής - 
Αντικατάσταση άρθρου 9α ν. 3301/2004
(παρ. 2 άρθρου 89 Κανονισμού (ΕΕ) 2021/23)
Το άρθρο 9α του ν. 3301/2004 (Α΄ 263) αντικαθίσταται ως εξής:
«Άρθρο 9α
Ο παρών νόμος δεν θίγει όσα προβλέπονται στην υπό στοιχεία Ζ1-699/23.6.2010 (Β΄ 917), κοινή απόφαση των Υπουργών Οικονομικών, Οικονομίας, Ανταγωνιστικότητας και Ναυτιλίας, Δικαιοσύνης, Διαφάνειας και Ανθρωπίνων Δικαιωμάτων, όπως εκάστοτε ισχύει, στον ν. 4335/2015 (Α΄ 87) και στον Κανονισμό (ΕΕ) 2021/23.» 
Άρθρο 36
Εξαιρέσεις από την υποχρέωση υποβολής 
δημόσιας πρότασης - Τροποποίηση 
περ. θ΄ άρθρου 8 ν. 3461/2006
(άρθρο 90 Κανονισμού (ΕΕ) 2021/23)
Στο τέλος της περ. θ΄ του άρθρου 8 του ν. 3461/2006 (Α΄ 106) προστίθεται η φράση: «ή στον τίτλο V του Κανονισμού (ΕΕ) 2021/23 του Ευρωπαϊκού Κοινοβουλίου και του Συμβουλίου», και η περ. θ΄ διαμορφώνεται ως εξής:
«θ) Χρησιμοποιούνται τα μέτρα εξυγίανσης, οι εξουσίες και μηχανισμοί εξυγίανσης που προβλέπονται στα εσωτερικά άρθρα 31-83 και 110 του άρθρου 2 του ν. 4335/2015 (Α΄ 87) ή στον τίτλο V του Κανονισμού (ΕΕ) 2021/23 του Ευρωπαϊκού Κοινοβουλίου και του Συμβουλίου.».
Άρθρο 37
Ανάκαμψη και εξυγίανση πιστωτικών
ιδρυμάτων και επιχειρήσεων επενδύσεων -
Προσθήκη παρ. 3 στο εσωτερικό άρθρο 1 
άρθρου 2 του ν. 4335/2015 
(άρθρο 93 Κανονισμού (ΕΕ) 2021/23)
Στο εσωτερικό άρθρο 1 του άρθρου 2 του ν. 4335/2015 (Α΄ 87) προστίθεται παρ. 3 ως εξής:
«3. Ο παρών δεν εφαρμόζεται σε οντότητες που έχουν επίσης άδεια λειτουργίας κατά το άρθρο 14 του Κανονισμού (ΕΕ) 648/2012 του Ευρωπαϊκού Κοινοβουλίου και του Συμβουλίου, της 4ης Ιουλίου 2012, για τα εξωχρηματιστηριακά παράγωγα, τους κεντρικούς αντισυμβαλλομένους και τα αρχεία καταγραφής συναλλαγών (L 201).».
Άρθρο 38
Προστασία μετόχων και πιστωτών ανωνύμων 
εταιρειών - Τροποποίηση εσωτερικού
άρθρου 115 άρθρου 2 ν. 4335/2015
(άρθρο 91, παρ. 1, 2, 3 και 5 άρθρου 92 
Κανονισμού (ΕΕ) 2021/23)
Στο εσωτερικό άρθρο 115 του άρθρου 2 του ν. 4335/2015 (Α΄ 87), επέρχονται οι εξής τροποποιήσεις: α) προστίθεται τίτλος και συμπληρώνονται οι ενσωματούμενες διατάξεις της Οδηγίας 2014/59/ΕΕ, β) στην παρ. 1, προστίθενται οι λέξεις «του παρόντος ή στον τίτλο V του Κανονισμού (EE) 2021/23 (L 22)», βα) οι λέξεις «οι παράγραφοι 2α και 2β του άρθρου 1, οι παράγραφοι 2β και 2γ του άρθρου 26, το δεύτερο εδάφιο της παραγράφου 2 και η παράγραφος 3 του άρθρου 27, οι παράγραφοι 6 και 7 του άρθρου 28, το άρθρο 28α, το τελευταίο εδάφιο της παραγράφου 2 και το τελευταίο εδάφιο της παραγράφου 4 του άρθρου 29, η παράγραφος 2 του άρθρου 30, το τρίτο εδάφιο του άρθρου 30Β, η παράγραφος 1 του άρθρου 32, η παράγραφος 2 του άρθρου 35, η παράγραφος 2, 2α, 2β, το τελευταίο εδάφιο της παραγράφου 3 το δεύτερο εδάφιο της παραγράφου 4 και η παράγραφος 8 του άρθρου 39 του κ.ν. 2190/1920, και η παράγραφος 2 του άρθρου 51 του ν. 2396/1996 (Α΄ 73)» αντικαθίστανται από τις λέξεις «η παρ. 3 του άρθρου 1, το άρθρο 2, η παρ. 2 του άρθρου 36, η παρ. 2 του άρθρου 108, η παρ. 4 του άρθρου 121, η παρ. 3 του άρθρου 122, η παρ. 3 του άρθρου 123, το άρθρο 125, το άρθρο 126, το τρίτο εδάφιο της παρ. 2 και το τρίτο εδάφιο της παρ. 4 του άρθρου 130, η παρ. 1 του άρθρου 134, οι παρ. 2, 3, 4, το δεύτερο εδάφιο της παρ. 5, το δεύτερο εδάφιο της παρ. 6 και η παρ. 12 του άρθρου 141 του ν. 4548/2018 (Α΄ 104)», γ) στην παρ. 2, γα) προστίθενται οι λέξεις «και του Κανονισμού (ΕΕ) 2021/23,», γβ) οι λέξεις «με πλειοψηφία των δύο τρίτων των ψήφων, να αποφασίζει ή» αντικαθίστανται από τις λέξεις «με πλειοψηφία των δύο τρίτων των έγκυρων ψήφων, να προβεί σε σύγκληση», γγ) οι λέξεις «παρ. 1 του άρθρου 26 του κ.ν. 2190/1920» αντικαθίστανται από τις λέξεις «παρ. 1 του άρθρου 122 του 4548/2018», γδ) προστίθενται οι λέξεις «ή του άρθρου 18 του Κανονισμού 2021/23», γε) προστίθενται οι λέξεις «του παρόντος ή στο άρθρο 22 του Κανονισμού (ΕΕ) 2021/23», δ) στην παρ. 3 οι λέξεις «δευτέρου εδαφίου της παρ. 2 και της παρ. 2α του άρθρου 39, καθώς και η υποχρέωση της παρ. 6 του άρθρου 124 του ν. 4548/2018» αντικαθίστανται από τις λέξεις «δευτέρου εδαφίου της παρ. 2 και της παρ. 3 του άρθρου 141, καθώς και η υποχρέωση της παρ. 6 του άρθρου 124 του ν. 4548/2018, ε) η δεύτερη παρ. 3 αριθμείται ως παρ. 3Α, στ) οι παρ. 4 και 5 αντικαθίστανται, ζ) προστίθενται παρ. 6 και 7, η) επέρχονται νομοτεχνικές βελτιώσεις και το εσωτερικό άρθρο 115 διαμορφώνεται ως εξής:
«Άρθρο 115
Προστασία µετόχων και πιστωτών 
ανωνύμων εταιρειών
(άρθρα 121, 122 και 123 
της Οδηγίας 2014/59/ΕΕ)
1. Στην περίπτωση χρήσης των μέτρων, εξουσιών και μηχανισμών εξυγίανσης που προβλέπονται στα άρθρα 31 έως 83 και 110 του παρόντος ή στον τίτλο V του Κανονισμού (EE) 2021/23 δεν εφαρμόζονται η παρ. 3 του άρθρου 1, το άρθρο 2, η παρ. 2 του άρθρου 36, η παρ. 2 του άρθρου 108, η παρ. 4 του άρθρου 121, η παρ. 3 του άρθρου 122, η παρ. 3 του άρθρου 123, το άρθρο 125, το άρθρο 126, το τρίτο εδάφιο της παρ. 2 και το τρίτο εδάφιο της παρ. 4 του άρθρου 130, η παρ. 1 του άρθρου 134, οι παρ. 2, 3, 4, το δεύτερο εδάφιο της παρ. 5, το δεύτερο εδάφιο της παρ. 6 και η παρ. 12 του άρθρου 141 του ν. 4548/2018 (Α΄ 104).
2. Για τους σκοπούς του παρόντος νόμου και του Κανονισμού (ΕΕ) 2021/23, η γενική συνέλευση μπορεί, με πλειοψηφία των δύο τρίτων των έγκυρων ψήφων, να προβεί σε σύγκληση ή να τροποποιεί το καταστατικό ώστε να προβλέπει ότι, προκειμένου να αποφασίσει σχετικά με αύξηση κεφαλαίου, η γενική συνέλευση συγκαλείται σε συντομότερη προθεσμία από αυτήν που προβλέπεται στην παρ. 1 του άρθρου 122 του ν. 4548/2018, υπό την προϋπόθεση ότι η εν λόγω συνέλευση δεν λαμβάνει χώρα εντός δέκα (10) ημερολογιακών ημερών από την ημερομηνία της σύγκλησης, ότι πληρούνται οι όροι του άρθρου 27 ή 29 ή του άρθρου 18 του Κανονισμού 2021/23 και ότι η αύξηση κεφαλαίου είναι αναγκαία προκειμένου να αποφευχθούν οι προϋποθέσεις εξυγίανσης που θεσπίζονται στα άρθρα 32 και 33 του παρόντος ή στο άρθρο 22 του Κανονισμού (ΕΕ) 2021/23.
3. Για τους σκοπούς της παρ. 1, δεν εφαρμόζονται οι υποχρεώσεις του δευτέρου εδαφίου, των παρ. 2 και 3 του άρθρου 141, καθώς και η υποχρέωση της παρ. 6 του άρθρου 124 του ν. 4548/2018.
3Α. Κατά τη διάσπαση ανωνύμων εταιριών εφαρμόζονται οι παρ. 2, 3 και 4 του άρθρου 87 της Οδηγίας 2017/1132/ΕΕ.
4. Το Κεφάλαιο Ι, περί συγχωνεύσεων ανωνύμων εταιρειών του Τίτλου ΙΙ της Οδηγίας 2017/1132, δεν εφαρμόζεται στις εταιρείες, οι οποίες υπόκεινται στη χρήση των εργαλείων, εξουσιών και μηχανισμών εξυγίανσης που προβλέπονται στα άρθρα 31 έως 83 και 110 του παρόντος νόμου ή στον τίτλο V του Κανονισμού (ΕΕ) 2021/23.
5. Το άρθρο 49, η παρ. 1 του άρθρου 58, οι παρ. 1, 2 και 3 του άρθρου 68, το πρώτο εδάφιο της παρ. 2 του άρθρου 70, καθώς και τα άρθρα 72 έως και 75, 79, 80 και 81 της Οδηγίας (ΕΕ) 2017/1132 δεν εφαρμόζονται στην περίπτωση χρήσης των εργαλείων, εξουσιών και μηχανισμών εξυγίανσης των άρθρων 31 έως 83 και 110 του παρόντος νόμου ή στον τίτλο V του Κανονισμού (ΕΕ) 2021/23 του Ευρωπαϊκού Κοινοβουλίου και του Συμβουλίου.
6. Το Κεφάλαιο Ι περί διασυνοριακών μετατροπών κεφαλαιουχικών εταιρειών του Τίτλου ΙΙ της Οδηγίας (ΕΕ) 2017/1132 του Ευρωπαϊκού Κοινοβουλίου και του Συμβουλίου, της 14ης Ιουνίου 2017, σχετικά με ορισμένες πτυχές του εταιρικού δίκαιου (L 169), δεν εφαρμόζεται:
α) στις εταιρείες, οι οποίες υπόκεινται στη χρήση των εργαλείων, εξουσιών και μηχανισμών εξυγίανσης που προβλέπονται στα άρθρα 31 έως και 83 και στο άρθρο 110 του παρόντος ή στον τίτλο V του Κανονισμού (ΕΕ) 2021/23,
β) στις εταιρείες οι οποίες υπόκεινται στα μέτρα πρόληψης κρίσεων που ορίζονται στο σημείο 62 της παρ. 1 του εσωτερικού άρθρου 2 του άρθρου 2 του παρόντος ή στο σημείο 48 του άρθρου 2 του Κανονισμού (ΕΕ) 2021/23.
7. Το Κεφάλαιο IV, περί διασυνοριακών διασπάσεων κεφαλαιουχικών εταιριών του Τίτλου Ι της Οδηγίας 2017/1132, δεν εφαρμόζεται:
α) στις εταιρείες, οι οποίες υπόκεινται στη χρήση των μέτρων, εξουσιών και μηχανισμών εξυγίανσης που προβλέπονται στα άρθρα 31 έως και 83 και στο άρθρο 110 του παρόντος ή στον τίτλο V του Κανονισμού (ΕΕ) 2021/23,
β) στις εταιρείες, οι οποίες υπόκεινται στα μέτρα πρόληψης κρίσεων που ορίζονται στο σημείο 62 της παρ. 1 του εσωτερικού άρθρου 2 του άρθρου 2 του παρόντος ή στο σημείο 48 του άρθρου 2 του Κανονισμού (ΕΕ) 2021/23.».
Άρθρο 39
Σκοπός και πεδίο εφαρμογής 
του ν. 3777/2009 σχετικά 
με τις διασυνοριακές συγχωνεύσεις 
κεφαλαιουχικών εταιρειών - 
Τροποποίηση παρ. 4 άρθρου 1 
ν. 3777/2009 (παρ. 4 άρθρου 92 
Κανονισμού (ΕΕ) 2021/23)
Η παρ. 4 του άρθρου 1 του ν. 3777/2009 (Α΄ 127) τροποποιείται: α) στην περ. α΄, με την αναπροσαρμογή της παραπομπής στον νόμο και τον Κανονισμό και νομοτεχνική βελτίωση ως προς τα παραπεμπόμενα άρθρα, β) με την προσθήκη περ. β΄ και η παρ. 4 διαμορφώνεται ως εξής:
«4. Ο παρών νόμος δεν εφαρμόζεται:
α) στην εταιρεία ή τις εταιρείες, οι οποίες υπόκεινται στη χρήση των μέτρων, εξουσιών και μηχανισμών εξυγίανσης που προβλέπονται στα άρθρα 31 έως και 83 του ν. 4335/2015 (Α΄ 87) ή στον τίτλο V του Κανονισμού (ΕΕ) 2021/23,
β) στις εταιρείες, οι οποίες υπόκεινται στα μέτρα πρόληψης κρίσεων που ορίζονται στο σημείο 62 της παρ. 1 του εσωτερικού άρθρου 2 του άρθρου 2 του ν. 4335/2015 ή στο σημείο 48 του άρθρου 2 του Κανονισμού (ΕΕ) 2021/23.».
ΚΕΦΑΛΑΙΟ Δ΄
ΡΥΘΜΙΣΕΙΣ ΓΙΑ ΤΗΝ ΟΡΓΑΝΩΣΗ 
ΚΑΙ ΤΗ ΛΕΙΤΟΥΡΓΙΑ ΤΗΣ ΕΠΙΤΡΟΠΗΣ 
ΚΕΦΑΛΑΙΑΓΟΡΑΣ ΣΥΜΦΩΝΑ 
ΜΕ ΤΟΝ ΚΑΝΟΝΙΣΜΟ (ΕΕ) 2021/23
Άρθρο 40
Σύσταση της Επιτροπής Λήψης Μέτρων 
Εξυγίανσης (Ε.Λ.Μ.Ε.) - Τροποποίηση 
παρ. 1 εσωτερικού άρθρου 122 άρθρου 2 
ν. 4335/2015
Στην παρ. 1 του εσωτερικού άρθρου 122 του άρθρου 2 του ν. 4335/2015 (Α΄ 87) επέρχονται οι εξής τροποποιήσεις: α) στην περ. α΄ προστίθενται οι λέξεις «και των κεντρικών αντισυμβαλλομένων», β) στην περ. β΄ προσαρμόζεται αναλόγως ο προϊστάμενος που μετέχει στη σύνθεση της Επιτροπής Λήψης Μέτρων Εξυγίανσης, και η παρ. 1 διαμορφώνεται ως εξής:
«1. Συνιστάται στην Επιτροπή Κεφαλαιαγοράς Επιτροπή Λήψης Μέτρων Εξυγίανσης (ΕΛΜΕ), που αποτελείται από τους εξής:
α. Τον εκάστοτε Αντιπρόεδρο του Διοικητικού Συμβουλίου της Επιτροπής Κεφαλαιαγοράς, που δεν είναι επιφορτισμένος με την εποπτεία των επιχειρήσεων επενδύσεων και των κεντρικών αντισυμβαλλομένων, ως Πρόεδρο.
β. Τον Προϊστάμενο μίας εκ των Διευθύνσεων ή Μονάδων, που δεν είναι επιφορτισμένες με την εποπτεία των επιχειρήσεων επενδύσεων και των κεντρικών αντισυμβαλλομένων, που ορίζεται από το Διοικητικό Συμβούλιο της Επιτροπής Κεφαλαιαγοράς.
γ. Ένα μη εκτελεστικό μέλος του Διοικητικού Συμβουλίου της Επιτροπής Κεφαλαιαγοράς.». 
Άρθρο 41
Υπηρεσίες της Επιτροπής Κεφαλαιαγοράς - Τροποποίηση περ. 15 άρθρου 1 π.δ. 65/2009
Η περ. 15 του άρθρου 1 του π.δ. 65/2009 (Α΄ 88) τροποποιείται ως προς τη μετονομασία της υπηρεσίας και το άρθρο 1 διαμορφώνεται ως εξής:
«15. Μονάδα Εξυγίανσης Επιχειρήσεων Επενδύσεων και Κεντρικών Αντισυμβαλλομένων.».
Άρθρο 42
Μονάδα Εξυγίανσης Επιχειρήσεων 
Επενδύσεων και Κεντρικών 
Αντισυμβαλλομένων - Τροποποίηση τίτλου 
και άρθρου 15α π.δ. 65/2009
Ο τίτλος και το περιεχόμενο του άρθρου 15α του π.δ. 65/2009 (Α΄ 88) τροποποιούνται με την αναπροσαρμογή της ονομασίας της υπηρεσίας σε «Μονάδα Εξυγίανσης Επιχειρήσεων Επενδύσεων και Κεντρικών Αντισυμβαλλομένων» και αντίστοιχη προσαρμογή των αρμοδιοτήτων της και το άρθρο 15α διαμορφώνεται ως εξής:
«Άρθρο 15α
Μονάδα Εξυγίανσης Επιχειρήσεων Επενδύσεων 
και Κεντρικών Αντισυμβαλλομένων
Η Μονάδα Εξυγίανσης Επιχειρήσεων Επενδύσεων και Κεντρικών Αντισυμβαλλομένων λειτουργεί σε επίπεδο Τμήματος, είναι αυτοτελής και υπάγεται απευθείας στην Επιτροπή Λήψης Μέτρων Εξυγίανσης.
Η Μονάδα Εξυγίανσης Επιχειρήσεων Επενδύσεων και Κεντρικών Αντισυμβαλλομένων έχει τις εξής αρμοδιότητες:
α) παρακολουθεί την κατάσταση των επιχειρήσεων επενδύσεων και των κεντρικών αντισυμβαλλομένων βάσει της πληροφόρησης που λαμβάνει από τη Διεύθυνση Φορέων προκειμένου να εξεταστεί η εφαρμογή των μέτρων εξυγίανσης,
β) καταρτίζει τα σχέδια εξυγίανσης των επιχειρήσεων επενδύσεων και των κεντρικών αντισυμβαλλομένων κατόπιν διαβούλευσης και άντλησης στοιχείων από την Διεύθυνση Φορέων,
γ) διερευνά την εκπλήρωση των προϋποθέσεων για την εφαρμογή μέτρων εξυγίανσης,
δ) παρακολουθεί την εφαρμογή της διαδικασίας των μέτρων εξυγίανσης,
ε) εισηγείται προς την Επιτροπή Λήψης Μέτρων Εξυγίανσης για θέματα της αρμοδιότητάς της σε συνεργασία, όπου απαιτείται, με τη Διεύθυνση Νομικών Υπηρεσιών,
στ) ασκεί κάθε άλλη αρμοδιότητα που προβλέπεται στις διατάξεις του νόμου για την εξυγίανση επιχειρήσεων επενδύσεων και κεντρικών αντισυμβαλλομένων.».
Άρθρο 43
Προϊστάμενοι διευθύνσεων, τμημάτων,
γραφείων και υπηρεσιακών μονάδων - 
Τροποποίηση παρ. 16 άρθρου 25 π.δ. 65/2009
Η παρ. 16 του άρθρου 25 του π.δ. 65/2009 (Α΄ 88) τροποποιείται με την αναπροσαρμογή της ονομασίας της υπηρεσίας σε «Μονάδα Εξυγίανσης Επιχειρήσεων Επενδύσεων και Κεντρικών Αντισυμβαλλομένων» και διαμορφώνεται ως εξής:
«16. Της Μονάδας Εξυγίανσης Επιχειρήσεων Επενδύσεων και Κεντρικών Αντισυμβαλλομένων προΐστανται υπάλληλοι του Κλάδου ΠΕ Διοικητικού - Οικονομικού ή υπάλληλοι του Ειδικού Επιστημονικού Προσωπικού με ειδικότητα ελεγκτή ή οικονομολόγου ή νομικού, και εάν δεν υπάρχουν ή δεν επαρκούν, του κλάδου ΤΕ Διοικητικού - Λογιστικού, και αν δεν υπάρχουν ή δεν επαρκούν, του κλάδου ΔΕ Διοικητικών - Γραμματέων.».
Άρθρο 44
Στελέχωση της Μονάδας Εξυγίανσης 
Επιχειρήσεων Επενδύσεων 
και Κεντρικών Αντισυμβαλλομένων 
της Επιτροπής Κεφαλαιαγοράς
1. Συνιστώνται στην Επιτροπή Κεφαλαιαγοράς πέντε (5) θέσεις ειδικού επιστημονικού προσωπικού με σχέση εργασίας ιδιωτικού δικαίου για την κάλυψη των αναγκών της Μονάδας Εξυγίανσης Επιχειρήσεων Επενδύσεων και Κεντρικών Αντισυμβαλλομένων.
Οι θέσεις αυτές έχουν ως εξής: Δύο (2) θέσεις Οικονομολόγων με εξειδίκευση στη διαχείριση κινδύνων και στην ανάλυση δεδομένων (data analysts), δύο (2) θέσεις Ελεγκτών με εξειδίκευση στον έλεγχο πληροφοριακών συστημάτων και μία (1) θέση Νομικών με εξειδίκευση σε θέματα κεφαλαιαγοράς.
2. Τα προσόντα που πρέπει να έχουν οι παραπάνω είναι τα εξής:
α. Προσόντα διορισμού στις θέσεις ελεγκτών ορίζονται τα προβλεπόμενα στις παρ. 6 και 7 του άρθρου 35 του ν. 2324/1995 (Α΄ 146).
β. Προσόντα διορισμού στις θέσεις οικονομολόγων και νομικών ορίζονται τα προβλεπόμενα στο άρθρο 2 του π.δ. 85/2022 (A΄ 232)
3. Η γνώση της ξένης γλώσσας αποδεικνύεται σύμφωνα με το άρθρο 10 του π.δ. 85/2022.
4. Το προσωπικό του παρόντος υπηρετεί με απόσπαση, μετάταξη ή κατόπιν νέας πρόσληψης που διενεργείται από την Επιτροπή Κεφαλαιαγοράς, σύμφωνα με τις κείμενες διατάξεις. Μέχρι την ολοκλήρωση των διαδικασιών στελέχωσης της Μονάδας, οι αρμοδιότητές της ασκούνται από το υφιστάμενο μόνιμο και ειδικό επιστημονικό προσωπικό της Επιτροπής Κεφαλαιαγοράς, το οποίο διαχωρίζεται οργανωτικά από τις εποπτικές λειτουργίες της Επιτροπής Κεφαλαιαγοράς.
ΚΕΦΑΛΑΙΟ Ε΄ 
ΤΕΛΙΚΕΣ ΔΙΑΤΑΞΕΙΣ
Άρθρο 45
Εξουσιοδοτική διάταξη
Η Επιτροπή Κεφαλαιαγοράς, με απόφασή της, δύναται να προβαίνει σε δράσεις εξυγίανσης, σύμφωνα με το άρθρο 59 του Κανονισμού (ΕΕ) 2021/23. Η Επιτροπή Κεφαλαιαγοράς λαμβάνει τη σύμφωνη γνώμη του Υπουργού Οικονομικών πριν εφαρμόσει αποφάσεις που έχουν άμεσο δημοσιονομικό αντίκτυπο ή συστημικές συνέπειες με πιθανό άμεσο δημοσιονομικό αντίκτυπο.
ΜΕΡΟΣ Γ΄
ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ 
ΤΟΥ ΚΑΝΟΝΙΣΜΟΥ (ΕΕ) 2019/1238 
ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ
ΚΑΙ ΤΟΥ ΣΥΜΒΟΥΛΙΟΥ 
ΤΗΣ 20ΗΣ ΙΟΥΝΙΟΥ 2019 ΣΧΕΤΙΚΑ 
ΜΕ ΤΗ ΘΕΣΠΙΣΗ ΠΑΝΕΥΡΩΠΑΪΚΟΥ ΑΤΟΜΙΚΟΥ 
ΣΥΝΤΑΞΙΟΔΟΤΙΚΟΥ ΠΡΟΪΟΝΤΟΣ (PEPP)
ΚΕΦΑΛΑΙΟ Α΄
ΣΚΟΠΟΣ, ΑΝΤΙΚΕΙΜΕΝΟ, ΟΡΙΣΜΟΣ ΑΡΜΟΔΙΩΝ
ΑΡΧΩΝ, ΟΡΙΣΜΟΣ ΤΩΝ ΕΞΟΥΣΙΩΝ 
ΤΩΝ ΑΡΜΟΔΙΩΝ ΑΡΧΩΝ, ΔΙΟΙΚΗΤΙΚΕΣ 
ΚΥΡΩΣΕΙΣ ΚΑΙ ΑΛΛΑ ΜΕΤΡΑ
Άρθρο 46
Σκοπός
Σκοπός του παρόντος Μέρους είναι ο καθορισμός ρυθμίσεων, για την εφαρμογή του Κανονισμού (ΕΕ) 2019/1238 του Ευρωπαϊκού Κοινοβουλίου και του Συμβουλίου της 20ής Ιουνίου 2019, σχετικά με τη θέσπιση Πανευρωπαϊκού Ατομικού Συνταξιοδοτικού Προϊόντος «PEPP» (L 198).
Άρθρο 47
Αντικείμενο
Με τον παρόν Mέρος ορίζονται:
α) οι αρμόδιες αρχές για την εποπτεία των παρόχων και των διανομέων PEPP, καθώς και για την εκτέλεση των καθηκόντων, που προβλέπονται στον Κανονισμό (ΕΕ) 2019/1238, σύμφωνα με την περ. 18 του άρθρου 2 αυτού, στους κατ’ εξουσιοδότηση αυτού κανονισμούς και στις κατ’ εξουσιοδότηση αυτών πράξεις,
β) οι εξουσίες των αρμόδιων αρχών και οι κυρώσεις που επιβάλλονται σε περιπτώσεις παράβασης του Κανονισμού, των κατ’ εξουσιοδότηση αυτού κανονισμών, των κατ’ εξουσιοδότηση των κανονισμών αυτών πράξεων, καθώς και του παρόντος,
γ) εξειδικεύονται οι λεπτομέρειες επιβολής των κυρώσεων αυτών.
Άρθρο 48 
Ορισμός αρμόδιων αρχών (παρ. 18 άρθρου 2, 
άρθρα 6, 10 και 15 Κανονισμού (ΕΕ) 2019/1238)
1. Οι αρμοδιότητες για την εποπτεία των παρόχων PEPP και για την εκτέλεση των σχετικών με τους παρόχους ΡΕΡΡ καθηκόντων που προβλέπονται στον Κανονισμό (ΕΕ) 2019/1238, στους κατ’ εξουσιοδότηση αυτού κανονισμούς και στις κατ’ εξουσιοδότηση αυτών πράξεις, κατανέμονται κατά περίπτωση ως εξής:
α) Όταν πάροχος ΡΕΡΡ είναι ασφαλιστική επιχείρηση της παρ. 1 του άρθρου 3 του ν. 4364/2016 (Α΄ 13) ή εν Ελλάδι υποκατάστημα ασφαλιστικής επιχείρησης τρίτης χώρας της παρ. 11 του ιδίου άρθρου, που ασκεί δραστηριότητες κλάδων ασφάλισης ζωής, σύμφωνα με το άρθρο 5 του ιδίου νόμου, αρμόδια αρχή είναι η Τράπεζα της Ελλάδος.
β) Όταν πάροχος ΡΕΡΡ είναι«:
βα) επιχείρηση επενδύσεων, όπως ορίζεται στην περ. α΄ της παρ. 1 του άρθρου 4 του ν. 4514/2018 (Α΄ 14), η οποία έχει λάβει άδεια λειτουργίας για διαχείριση χαρτοφυλακίων,
ββ) εταιρεία διαχείρισης, όπως ορίζεται στην περ. β΄ του άρθρου 3 του ν. 4099/2012 (Α΄ 250),
βγ) Ανώνυμη Εταιρεία Επενδύσεων Μεταβλητού Κεφαλαίου (Α.Ε.Ε.Μ.Κ.), όπως ορίζεται στην παρ. 2 του άρθρου 4 του ιδίου νόμου,
βδ) Διαχειριστής Οργανισμών Εναλλακτικών Επενδύσεων (Δ.Ο.Ε.Ε.), όπως ορίζεται στην περ. β΄ της παρ. 1 του άρθρου 4 του ν. 4209/2013 (Α΄ 253), αρμόδια αρχή είναι η Επιτροπή Κεφαλαιαγοράς.
γ) Όταν πάροχος ΡΕΡΡ είναι Ίδρυμα Επαγγελματικών Συνταξιοδοτικών Παροχών (Ι.Ε.Σ.Π.), όπως ορίζεται στην περ. α΄ της παρ. 1 του άρθρου 5 του ν. 4680/2020 (Α΄ 72), με έδρα σε άλλο κράτος μέλος της Ε.Ε., αρμόδια αρχή για την επικοινωνία με την αρμόδια αρχή του κράτους μέλους καταγωγής του Ι.Ε.Σ.Π. και για την εκτέλεση σχετικών με αυτήν καθηκόντων, που προβλέπονται στον Κανονισμό, στους κατ’ εξουσιοδότηση αυτού κανονισμούς και στις κατ’ εξουσιοδότηση αυτών πράξεις, είναι το Υπουργείο Εργασίας και Κοινωνικών Υποθέσεων. Για την εφαρμογή του πρώτου εδαφίου, το Υπουργείο Εργασίας και Κοινωνικών Υποθέσεων δύναται να ζητά τη συνδρομή της Επιτροπής Κεφαλαιαγοράς, της Εθνικής Αναλογιστικής Αρχής ή άλλης αρμόδιας αρχής του παρόντος, κατά τον λόγο αρμοδιότητάς τους.
2. Οι αρμοδιότητες για την εποπτεία των διανομέων PEPP και για την εκτέλεση των σχετικών με τη διανομή του ΡΕΡΡ καθηκόντων που προβλέπονται στον Κανονισμό, στους κατ’ εξουσιοδότηση αυτού κανονισμούς και στις κατ’ εξουσιοδότηση αυτών πράξεις, κατανέμονται κατά περίπτωση ως εξής:
α) όταν διανομέας ΡΕΡΡ είναι:
αα) ασφαλιστική επιχείρηση της παρ. 1 του άρθρου 3 του ν. 4364/2016 ή εν Ελλάδι υποκατάστημα ασφαλιστικής επιχείρησης τρίτης χώρας της παρ. 11 του ιδίου άρθρου που ασκεί δραστηριότητες κλάδων ασφάλισης ζωής σύμφωνα με το άρθρο 5 του ως άνω νόμου,
αβ) ασφαλιστικός διαμεσολαβητής, σύμφωνα με την περ. 3 της παρ. 1 του άρθρου 4 του ν. 4583/2018 (Α΄ 212), αρμόδια αρχή είναι η Τράπεζα της Ελλάδος, 
β) όταν διανομέας PEPP είναι:
βα) επιχείρηση επενδύσεων, όπως ορίζεται στην περ. α΄ της παρ. 1 του άρθρου 4 τουν. 4514/2018 που έχει λάβει άδεια λειτουργίας για διαχείριση χαρτοφυλακίων,
ββ) εταιρεία διαχείρισης, όπως ορίζεται στην περ. β΄ του άρθρου 3 του ν. 4099/2012, 
βγ) Α.Ε.Ε.Μ.Κ. όπως ορίζεται στην παρ. 2 του άρθρου 4 του ιδίου νόμου,
βδ) διαχειριστής οργανισμού εναλλακτικών επενδύσεων (Δ.Ο.Ε.Ε.), όπως ορίζεται στην περ. β΄ της παρ. 1 του άρθρου 4 του ν. 4209/2013,
βε) επιχείρηση επενδύσεων, όπως ορίζεται στην περ. α΄ της παρ. 1 του άρθρου 4 του ν. 4514/2018 που έχει λάβει άδεια παροχής επενδυτικών συμβουλών,
βστ) οι υπό ββ΄, βγ΄ και βδ΄ εταιρείες, που έχουν λάβει άδεια παροχής επενδυτικών συμβουλών, αρμόδια αρχή είναι η Επιτροπή Κεφαλαιαγοράς.
γ) όταν διανομέας ΡΕΡΡ είναι ΙΕΣΠ, όπως ορίζεται στην περ. α΄ της παρ. 1 του άρθρου 5 του ν. 4680/2020, με έδρα σε άλλο κράτος μέλος της Ε.Ε., αρμόδια αρχή για την επικοινωνία με την αρμόδια αρχή του κράτους μέλους καταγωγής του Ι.Ε.Σ.Π. και για την εκτέλεση των σχετικών με αυτήν καθηκόντων που προβλέπονται στον Κανονισμό, στους κατ’ εξουσιοδότηση αυτού κανονισμούς και στις κατ’ εξουσιοδότηση αυτών πράξεις, είναι το Υπουργείο Εργασίας και Κοινωνικών Υποθέσεων. Για την εφαρμογή του προηγούμενου εδαφίου, το Υπουργείο Εργασίας και Κοινωνικών Υποθέσεων δύναται να ζητά τη συνδρομή της Επιτροπής Κεφαλαιαγοράς, της Εθνικής Αναλογιστικής Αρχής ή άλλης αρμόδιας αρχής του παρόντος, κατά τον λόγο αρμοδιότητάς τους.
3. Αρμόδια αρχή για την εποπτεία των πιστωτικών ιδρυμάτων, όπως ορίζονται στην περ. 1 της παρ. 1 του άρθρου 3 του ν. 4261/2014 (Α΄ 107), όταν αυτά είναι πάροχοι ή διανομείς PEPP, καθώς και για την εκτέλεση των σχετικών με την παροχή ή διανομή του PEPP αντίστοιχων καθηκόντων, που προβλέπονται στον Κανονισμό, στους κατ’ εξουσιοδότηση αυτού κανονισμούς και στις κατ’ εξουσιοδότηση αυτών πράξεις, είναι η Τράπεζα της Ελλάδος, με την εξαίρεση των κατωτέρω διατάξεων του Κανονισμού, για τη συμμόρφωση με τις οποίες αρμόδια αρχή ορίζεται η Επιτροπή Κεφαλαιαγοράς, που μπορεί να ζητά τη συνδρομή της Τράπεζας της Ελλάδος:
α) εδάφιο πρώτο παρ. 1 άρθρου 10, άρθρα 14, 16 έως και 18, παρ. 1 άρθρου 19, άρθρα 20, 22, 24, 26 έως και 30, 32 έως και 39, 43, 44, 52 έως και 56 και 58 έως και 60,
β) παρ. 1γ άρθρου 23, κατά το μέρος που επιτάσσει τη συμμόρφωση των παρόχων και διανομέων ΡΕΡΡ με τις παρ. 1 και 3 έως και 13 του άρθρου 24 και τις παρ. 1 και 5 έως και 7 του άρθρου 25 του ν. 4514/2018.
Aρμόδια αρχή για τη διαδικασία καταχώρισης του προϊόντος PEPP και για την επικοινωνία με την Ευρωπαϊκή Αρχή Ασφαλίσεων και Επαγγελματικών Συντάξεων (Ε.Α.Α.Ε.Σ.) είναι η Τράπεζα της Ελλάδος.
4. Στις περιπτώσεις συνεργασίας της παρ. 5 του άρθρου 42 και της παρ. 3 του άρθρου 49 του Κανονισμού, η παροχή εγγύησης και η κάλυψη βιομετρικών κινδύνων εποπτεύονται από την Τράπεζα της Ελλάδος, σύμφωνα με την ειδικότερη τομεακή ευρωπαϊκή και εθνική νομοθεσία.
Άρθρο 49
Εξουσίες των αρμόδιων αρχών
(άρθρα 62 και 66 Κανονισμού (ΕΕ) 2019/1238)
1. Οι αρμόδιες αρχές, κατά περίπτωση, έχουν τις εξουσίες εποπτείας και διερεύνησης, συμπεριλαμβανομένων των εξουσιών ελέγχου και επιβολής επανορθωτικών μέτρων, οι οποίες προβλέπονται από την ειδικότερη τομεακή ευρωπαϊκή και εθνική νομοθεσία και είναι αναγκαίες για την άσκηση των αρμοδιοτήτων τους, σύμφωνα με τον παρόντα, τον Κανονισμό (ΕΕ) 2019/1238, τους κατ’ εξουσιοδότηση αυτού κανονισμούς και τις κατ’ εξουσιοδότηση αυτών πράξεις.
2. Οι αρμόδιες αρχές καταβάλλουν κάθε δυνατή προσπάθεια, ώστε να συμμορφώνονται με τις κατευθυντήριες γραμμές, τις συστάσεις και τα πρότυπα που εκδίδονται από την Ευρωπαϊκή Αρχή Ασφαλίσεων και Επαγγελματικών Συντάξεων (ΕΑΕΕΣ), σύμφωνα με τον Κανονισμό (ΕΕ) 1094/2010 του Ευρωπαϊκού Κοινοβουλίου και του Συμβουλίου, της 24ης Νοεμβρίου 2010, για τη σύσταση Ευρωπαϊκής Εποπτικής Αρχής (Ευρωπαϊκή Αρχή Ασφαλίσεων και Επαγγελματικών Συντάξεων), την τροποποίηση της απόφασης 716/2009/ΕΚ και την κατάργηση της απόφασης 2009/79/ΕΚ της Επιτροπής (L 331) και δύνανται να εκδίδουν σχετικές αποφάσεις. Σε περίπτωση μη συμμόρφωσης, παρέχουν κάθε σχετική διευκρίνιση προς την ως άνω Ευρωπαϊκή Αρχή.
3. Οι αρμόδιες αρχές συνεργάζονται μεταξύ τους, καθώς και με την Ε.Α.Α.Ε.Σ., στο πλαίσιο του άρθρου 66 του Κανονισμού (ΕΕ) 2019/1238 και κατά λόγον αρμοδιότητας, για την εκπλήρωση των καθηκόντων τους που απορρέουν από τον παρόντα, τον Κανονισμό, τους κατ’ εξουσιοδότηση αυτού κανονισμούς και τις κατ’ εξουσιοδότηση πράξεις αυτών.
Άρθρο 50
Διοικητικές κυρώσεις και άλλα μέτρα
(άρθρο 67 Κανονισμού (ΕΕ) 2019/1238)
1. Οι αρμόδιες αρχές επιβάλλουν διοικητικές κυρώσεις στις περιπτώσεις που:
α) χρηματοπιστωτική επιχείρηση, κατά το άρθρο 48 του παρόντος, καταχωρίσθηκε ως πάροχος ή διανομέας PEPP, χρησιμοποιώντας ψευδείς ή παραπλανητικές δηλώσεις ή με άλλον αντικανονικό τρόπο, κατά παράβαση των άρθρων 6 και 7 του Κανονισμού (ΕΕ) 2019/1238, των κατ’ εξουσιοδότηση αυτού κανονισμών και των κατ’ εξουσιοδότηση αυτών πράξεων,
β) χρηματοπιστωτική επιχείρηση, κατά το άρθρο 48 του παρόντος, παρέχει ή αντιστοίχως διανέμει προϊόντα που φέρουν τον χαρακτηρισμό «πανευρωπαϊκό ατομικό συνταξιοδοτικό προϊόν» ή «PEPP» χωρίς την απαιτούμενη καταχώριση,
γ) πάροχος PEPP, δεν παρείχε την υπηρεσία δυνατότητας μεταφοράς, κατά παράβαση των άρθρων 18 ή 19 του Κανονισμού (ΕΕ) 2019/1238 και κάθε, κατ’ εξουσιοδότηση αυτού, διάταξης, ή δεν παρείχε τις πληροφορίες σχετικά με την εν λόγω υπηρεσία που απαιτούνται, σύμφωνα με τα άρθρα 20 και 21 του ως άνω Κανονισμού και κάθε, κατ’ εξουσιοδότηση αυτού, διάταξης, ή δεν εκπλήρωσε τις απαιτήσεις και τις υποχρεώσεις που ορίζονται στο Κεφάλαιο IV, στο Κεφάλαιο V, στα άρθρα 48 και 50, και στο Κεφάλαιο VII του εν λόγω Κανονισμού και κάθε, κατ’ εξουσιοδότηση αυτού, διάταξης,
δ) θεματοφύλακας δεν εκπλήρωσε τα εποπτικά καθήκοντά του, βάσει του άρθρου 48 του Κανονισμού (ΕΕ) 2019/1238 και κάθε, κατ’ εξουσιοδότηση αυτού, διάταξης,
ε) σε κάθε άλλη περίπτωση παράβασης του Κανονισμού (ΕΕ) 2019/1238, των κατ’ εξουσιοδότηση αυτού κανονισμών, των κατ’ εξουσιοδότηση αυτών πράξεων και του παρόντος.
2. Οι αρμόδιες αρχές έχουν την εξουσία να επιβάλλουν τις ακόλουθες διοικητικές κυρώσεις: 
α) δημόσια δήλωση, η οποία αναφέρει την ταυτότητα του φυσικού ή νομικού προσώπου και τη φύση της παράβασης, σύμφωνα με το άρθρο 69 του Κανονισμού (ΕΕ) 2019/1238,
β) έκδοση διαταγής προς το φυσικό ή νομικό πρόσωπο για τερματισμό της ελεγχόμενης συμπεριφοράς και αποφυγή της επανάληψής της,
γ) προσωρινή απαγόρευση στο υπαίτιο μέλος του διευθυντικού οργάνου της χρηματοπιστωτικής επιχείρησης, εποπτικού ή διοικητικού οργάνου ή σε κάθε άλλο υπαίτιο φυσικό πρόσωπο, από το να ασκεί καθήκοντα διοίκησης σε αυτές τις επιχειρήσεις,
δ) στην περίπτωση νομικού προσώπου, μέγιστο διοικητικό χρηματικό πρόστιμο που καθορίζεται σε πέντε εκατομμύρια (5.000.000) ευρώ ή σε ποσό ανερχόμενο έως και στο δέκα τοις εκατό (10%) του συνολικού ετήσιου κύκλου εργασιών του, σύμφωνα με τις πιο πρόσφατες διαθέσιμες οικονομικές καταστάσεις, οι οποίες έχουν εγκριθεί από τη Γενική του Συνέλευση . Αν το νομικό πρόσωπο είναι μητρική επιχείρηση ή θυγατρική μιας μητρικής επιχείρησης που καταρτίζει ενοποιημένες οικονομικές καταστάσεις, σύμφωνα με τον ν. 4308/2014 (Α΄ 251) και τον ν. 4403/2016 (Α΄ 125), ο συνολικός ετήσιος κύκλος εργασιών ορίζεται ως ο συνολικός ετήσιος κύκλος εργασιών ή τα αντίστοιχα έσοδα, σύμφωνα με τη νομοθεσία περί κατάρτισης και παρουσίασης των ενοποιημένων οικονομικών καταστάσεων, που προκύπτουν από τις ενοποιημένες οικονομικές καταστάσεις της ανώτατης μητρικής επιχείρησης, όπως αυτές εγκρίθηκαν από τη Γενική της Συνέλευση κατά την προηγούμενη χρήση,
ε) στην περίπτωση φυσικού προσώπου, διοικητικό χρηματικό πρόστιμο ύψους έως και επτακοσίων χιλιάδων (700.000) ευρώ,
στ) ανώτατο διοικητικό πρόστιμο τουλάχιστον στο διπλάσιο του ποσού του οφέλους που αποκομίστηκε από την παράβαση, όταν το όφελος αυτό μπορεί να προσδιοριστεί, ακόμα και στην περίπτωση που υπερβαίνει τα ανώτατα ποσά που αναφέρονται στις περ. δ΄ και ε΄.
3. Αν ο παραβαίνων διανομέας ΡΕΡΡ είναι, είτε ασφαλιστική επιχείρηση, είτε ασφαλιστικός διαμεσολαβητής με τη μορφή νομικού προσώπου, οι κυρώσεις και τα μέτρα που προβλέπονται στο παρόν άρθρο επιβάλλονται στο νομικό πρόσωπο και, επιπλέον αυτού, στο ή στα πρόσωπα της παρ. 5 του άρθρου 19 και της παρ. 3 του άρθρου 24 του ν. 4583/2018 (Α΄212) και της παρ. 2 του άρθρου 29 του ν. 4364/2016 (Α΄ 35), κατά περίπτωση.
4. Σε κάθε περίπτωση, οι κυρώσεις και τα μέτρα μπορεί να επιβληθούν και σε κάθε άλλο φυσικό ή νομικό πρόσωπο που η αρμόδια αρχή διαπιστώσει, κατά περίπτωση, ότι φέρει την ευθύνη ή προέβη στην παράβαση.
5. Τα πρόστιμα που επιβάλλουν οι αρμόδιες αρχές αποτελούν έσοδα του Δημοσίου, βεβαιώνονται από τις καθ’ ύλην αρμόδιες υπηρεσίες και εισπράττονται κατά τον Κώδικα Είσπραξης Δημοσίων Εσόδων (ν. 4978/2022, Α΄ 190).
6. Κατά την άσκηση των εξουσιών τους, κατά το παρόν, οι αρμόδιες αρχές συνεργάζονται στενά μεταξύ τους ή και με άλλες αρχές, για να διασφαλίσουν ότι οι διοικητικές κυρώσεις και τα άλλα μέτρα του παρόντος παράγουν τα αποτελέσματα που επιδιώκονται με τον παρόντα, τον Κανονισμό (ΕΕ) 2019/1238, τους κατ’ εξουσιοδότηση αυτού κανονισμούς και τις κατ’ εξουσιοδότηση αυτών πράξεις, και συντονίζουν τη δράση τους, προκειμένου να αποφευχθούν πιθανές επαναλήψεις και επικαλύψεις κατά την εφαρμογή διοικητικών κυρώσεων και άλλων μέτρων σε διασυνοριακές υποθέσεις.
Άρθρο 51
Δικαίωμα προσφυγής
(παρ. 4 άρθρου 67 Κανονισμού (ΕΕ) 2019/1238)
1. Οι αποφάσεις της Επιτροπής Κεφαλαιαγοράς που εκδίδονται, σύμφωνα με τον παρόντα, τον Κανονισμό (ΕΕ) 2019/1238, τους κατ’ εξουσιοδότηση αυτού Κανονισμούς και τις κατ’ εξουσιοδότηση αυτών πράξεις, είναι αιτιολογημένες και υπόκεινται, κατά περίπτωση, σε αίτηση ακυρώσεως ή προσφυγή ενώπιον του αρμόδιου διοικητικού δικαστηρίου, σύμφωνα με το άρθρο 25 του ν. 3371/2005 (Α΄ 178).
2. Οι αποφάσεις της Τράπεζας της Ελλάδος που εκδίδονται κατ’ εφαρμογή του παρόντος, του Κανονισμού (ΕΕ) 2019/1238, των κατ’ εξουσιοδότηση αυτού κανονισμών και των κατ’ εξουσιοδότηση πράξεων αυτών, είναι αιτιολογημένες και υπόκεινται σε αίτηση ακύρωσης ενώπιον του Συμβουλίου της Επικρατείας.
Άρθρο 52
Ποινικές κυρώσεις
(παρ. 1 άρθρου 67 Κανονισμού (ΕΕ) 2019/1238)
Όποιος, χωρίς την απαιτούμενη καταχώριση και άδεια, προβαίνει σε παροχή ή διανομή PEPP, οι οποίες εμπίπτουν στο πεδίο εφαρμογής του Κανονισμού (ΕΕ) 2019/1238, τιμωρείται με φυλάκιση τουλάχιστον ενός (1) έτους ή με χρηματική ποινή. Αν η παροχή ή διανομή PEPP παρέχονται ή ασκούνται από νομικά πρόσωπα, με την ποινή του πρώτου εδαφίου τιμωρείται όποιος ασκεί πραγματικά τη διοίκηση ή διαχείριση του νομικού προσώπου.
ΚΕΦΑΛΑΙΟ B΄
ΕΦΑΡΜΟΣΤΕΟΙ ΚΑΝΟΝΕΣ ΔΙΑΝΟΜΗΣ PEPP, 
ΚΡΙΤΗΡΙΑ ΑΞΙΟΛΟΓΗΣΗΣ ΓΝΩΣΕΩΝ 
ΚΑΙ ΙΚΑΝΟΤΗΤΩΝ, ΑΙΤΗΜΑ ΑΛΛΑΓΗΣ 
ΛΟΓΑΡΙΑΣΜΟΥ
Άρθρο 53
Εφαρμοστέοι κανόνες διανομής PEPP - 
Κριτήρια αξιολόγησης γνώσεων 
και ικανοτήτων
(παρ. 2 άρθρου 23 και παρ. 6 άρθρου 34
Κανονισμού (ΕΕ) 2019/1238)
1. Κατά τη διανομή των ΡΕΡΡ από επιχειρήσεις της περ. α΄ της παρ. 2 του άρθρου 48 του παρόντος, οι κανόνες δεοντολογίας που εφαρμόζονται είναι οι υποχρεώσεις των Κεφαλαίων Ε΄ και ΣΤ΄ του ν. 4583/2018 (Α΄ 212) πλην της παρ. 2 του άρθρου 27 και των άρθρων 30, 33 και 35 αυτού, και των κατ’ εξουσιοδότηση αυτών εκδιδόμενων πράξεων.
2. Ως προς τα κριτήρια της παρ. 6 του άρθρου 34 του Κανονισμού (ΕΕ) 2019/1238, εφαρμόζονται:
α) για τα φυσικά πρόσωπα των επιχειρήσεων της περ. α΄ της παρ. 2 του άρθρου 48 του παρόντος, το άρθρο 20 του ν. 4583/2018, και ιδίως οι παρ. 2 και 4 αυτού, καθώς και το Παράρτημα ΧΙΙΙ του ιδίου νόμου,
β) για τα φυσικά πρόσωπα των εταιρειών της περ. β΄ της παρ. 1, της περ. β΄ της παρ. 2 και της παρ. 3 του άρθρου 48 του παρόντος που παρέχουν συμβουλές σχετικά με PEPP, το άρθρο 93 του ν. 4514/2018 (Α΄ 14).
Άρθρο 54
Αίτημα αλλαγής παρόχου PEPP
(παρ. 1 και 2 άρθρου 53 
Κανονισμού (ΕΕ) 2019/1238)
To αίτημα του αποταμιευτή PEPP, σύμφωνα με τις παρ. 1 και 2 του άρθρου 53 του Κανονισμού (ΕΕ) 2019/1238, υποβάλλεται σε σταθερό μέσο, όπως αυτό ορίζεται στην περ. 62 του άρθρου 4 του ν. 4514/2018 (Α΄ 14). Στον αποταμιευτή χορηγείται αντίγραφο του αιτήματος που έγινε δεκτό από τον πάροχο PEPP.
ΚΕΦΑΛΑΙΟ Γ΄
ΟΡΟΙ ΠΟΥ ΣΧΕΤΙΖΟΝΤΑΙ ΜΕ ΤΗ ΦΑΣΗ 
ΣΥΣΣΩΡΕΥΣΗΣ, ΑΠΟΣΥΣΣΩΡΕΥΣΗΣ
ΚΑΙ ΤΙΣ ΜΟΡΦΕΣ ΠΛΗΡΩΜΗΣ, 
ΕΙΔΙΚΟ ΜΗΤΡΩΟ ΚΑΙ ΕΝΙΑΙΟ
ΣΗΜΕΙΟ ΠΛΗΡΟΦΟΡΗΣΗΣ
Άρθρο 55
Όροι που σχετίζονται με τη φάση 
συσσώρευσης, αποσυσσώρευσης 
και με τις μορφές πληρωμής
(άρθρα 47, 57 και 58 
Κανονισμού (ΕΕ) 2019/1238)
Οι όροι του ΡEPP που σχετίζονται με τη φάση συσσώρευσης, αποσσυσώρευσης, τις πληρωμές και τις μορφές πληρωμών των ελληνικών υπολογαριασμών καθορίζονται ελεύθερα μεταξύ των συμβαλλομένων μερών, σύμφωνα με τους όρους της παρ. 2 του άρθρου 47, της παρ. 2 του άρθρου 57, και των παρ. 1 και 2 του άρθρου 58 του Κανονισμού (ΕΕ) 2019/1238.
Άρθρο 56
Ειδικό μητρώο και Ενιαίο Σημείο 
Πληροφόρησης - Τροποποίηση περ. η΄ 
παρ. 11 άρθρου 19 ν. 4583/2018
Η περ. η΄ της παρ. 11 του άρθρου 19 του ν. 4583/2018 (Α΄ 212) τροποποιείται με την προσθήκη των λέξεων «ή ΡΕΡΡ», μετά τη λέξη «ασφάλιση» και η περ. η΄ διαμορφώνεται ως εξής:
«η) αν ο διαμεσολαβητής μπορεί, κατά περίπτωση, να προωθεί επενδυτικά προϊόντα που βασίζονται σε ασφάλιση ή PEPP.».
ΜΕΡΟΣ Δ΄
ΛΟΙΠΕΣ ΔΙΑΤΑΞΕΙΣ
Άρθρο 57
Αρμόδια στελέχη - Προσθήκη παρ. 2Α 
στο άρθρο 38 του ν. 4557/2018 (παρ. 4 
άρθρου 46 Οδηγίας 2015/849)
Στο άρθρο 38 του ν. 4557/2018 (Α΄ 139), περί αρμοδίων στελεχών, προστίθεται παρ. 2Α, ως εξής:
«2Α. Τα υπόχρεα πρόσωπα ορίζουν το μέλος του διοικητικού συμβουλίου που είναι αρμόδιο για την εφαρμογή του παρόντος, του Κανονισμού (ΕΕ) 2015/847 του Ευρωπαϊκού Κοινοβουλίου και του Συμβουλίου, της 20ής Μαΐου 2015, περί στοιχείων που συνοδεύουν τις μεταφορές χρηματικών ποσών και περί κατάργησης του Κανονισμού (ΕΚ) 1781/2006 του Ευρωπαϊκού Κοινοβουλίου και του Συμβουλίου, της 15ης Νοεμβρίου 2006, περί των πληροφοριών για τον πληρωτή που συνοδεύει τις μεταφορές χρηματικών ποσών (L 345) και των κανονιστικών πράξεων που εκδίδονται κατ’ εξουσιοδότησή τους.».
Άρθρο 58
Αρμόδιες αρχές - Τροποποίηση υποπερ. αια΄ 
περ. α΄ παρ. 1 άρθρου 6 ν. 4557/2018
Η υποπερ. αια΄ της περ. α΄ της παρ. 1 του άρθρου 6 του ν. 4557/2018 (Α΄ 139), περί αρμοδίων αρχών, τροποποιείται ως προς την παραπεμπόμενη διάταξη και η περ. α΄ διαμορφώνεται ως εξής:
«α) Η Τράπεζα της Ελλάδος για:
αα) τα πιστωτικά ιδρύματα, αβ) τις ασφαλιστικές επιχειρήσεις και τους ασφαλιστικούς διαμεσολαβητές, αγ) τις εταιρείες χρηματοδοτικής μίσθωσης, αδ) τις εταιρείες πρακτορείας επιχειρηματικών απαιτήσεων τρίτων, αε) τις εταιρείες διαχείρισης απαιτήσεων πιστωτικών ιδρυμάτων από δάνεια και πιστώσεις, αστ) τις εταιρείες παροχής πιστώσεων, αζ) τα ιδρύματα ηλεκτρονικού χρήματος, αη) τα ιδρύματα πληρωμών, αθ) τις ταχυδρομικές εταιρείες, ως προς τις παρεχόμενες υπηρεσίες πληρωμών, αι) τα ανταλλακτήρια συναλλάγματος, αια) τις επιχειρήσεις της περ. κ΄ του στοιχείου 3 του άρθρου 3, αιβ) τα ιδρύματα μικροχρηματοδοτήσεων.».
Άρθρο 59
Αποζημιώσεις Επικουρικού Κεφαλαίου - 
Αντικατάσταση παρ. 2 άρθρου 19 
π.δ. 237/1986
Η παρ. 2 του άρθρου 19 του π.δ. 237/1986 (Α΄ 110) αντικαθίσταται ως εξής:
«2. Η αποζημίωση που καταβάλλει το Επικουρικό Κεφάλαιο δεν μπορεί να υπερβεί τα κατά την παρ. 5 του άρθρου 6 κατώτατα όρια ασφαλιστικών ποσών του χρόνου του ατυχήματος, με τον νόμιμο τόκο, σύμφωνα με τον Αστικό Κώδικα. Η σχετική αξίωση υπόκειται στην παραγραφή της παρ. 2 του άρθρου 10.».
Άρθρο 60
Εξουσιοδότηση του Επικουρικού 
Κεφαλαίου για σύναψη συμφωνιών
με τους οργανισμούς αποζημίωσης 
άλλων κρατών μελών - Προσθήκη 
παρ. 2 στο άρθρο 23 του π.δ. 237/1986
Στο άρθρο 23 του π.δ. 237/1986 (A΄ 110) προστίθεται παρ. 2 ως εξής:
«2. Το Επικουρικό Κεφάλαιο ορίζεται ως ο οργανισμός αποζημίωσης των άρθρων 10α και 25α της Οδηγίας 2009/103/ΕΚ του Ευρωπαϊκού Κοινοβουλίου και του Συμβουλίου της 16ης Σεπτεμβρίου 2009 σχετικά με την ασφάλιση της αστικής ευθύνης που προκύπτει από την κυκλοφορία αυτοκινήτων οχημάτων και τον έλεγχο της υποχρεώσεως προς ασφάλιση της ευθύνης αυτής (L 263), όπως αυτά προστέθηκαν με τις περ. 8 και 18, αντιστοίχως, του άρθρου 1 της Οδηγίας (ΕΕ) 2021/2118 του Ευρωπαϊκού Κοινοβουλίου και του Συμβουλίου της 24ης Νοεμβρίου 2021 για την τροποποίηση της Οδηγίας 2009/103/ΕΚ σχετικά με την ασφάλιση της αστικής ευθύνης που προκύπτει από την κυκλοφορία αυτοκινήτων οχημάτων και τον έλεγχο της υποχρεώσεως προς ασφάλιση της ευθύνης αυτής (L 430), και εξουσιοδοτείται να διαπραγματεύεται και να συνάπτει τις συμφωνίες, οι οποίες προβλέπονται από τα άρθρα 10α και 25α στις οποίες καθίσταται συμβαλλόμενο μέρος.». 
Άρθρο 61
Ορισμοί για την ίδρυση και τη λειτουργία 
του Κεντρικού Μητρώου Πιστώσεων - 
Τροποποιήσεις άρθρου 113 ν. 4972/2022
Στο άρθρο 113 του ν. 4972/2022 (Α΄ 181) επέρχονται οι ακόλουθες τροποποιήσεις:
1. Στην περ. ε) οι λέξεις «περ. ζ΄» αντικαθίσταται με τις λέξεις «περ. στ΄» και η περ. ε) διαμορφώνεται ως εξής:
«ε) Ως «οφειλέτης» νοείται το νομικό και το φυσικό πρόσωπο, που έχει χρηματικές οφειλές έναντι των πιστωτών, σύμφωνα με την περ. στ΄, και αφορά τόσο στον άμεσα αντισυμβαλλόμενο ως πρωτοφειλέτη, όσο και στους ενεχόμενους εις ολόκληρον ως συνοφειλέτες, ή εγγυητές.»
2. Στην περ. στ): α) διαγράφονται οι λέξεις «ή «οφειλές» και «ή οι πάσης φύσεως οφειλές», β) η φράση «νοούνται» αντικαθίσταται με τη φράση «νοείται», γ) προστίθεται η φράση «ή η πάσης φύσεως οφειλή που τυγχάνει διαχείρισης από πιστωτές της περ. ζ΄, και η οποία εμπίπτει στο πεδίο εφαρμογής του παρόντος βάσει των πιστωτικών ορίων που καθορίζονται με την Πράξη του Διοικητή της Τράπεζας της Ελλάδος που προβλέπεται στην παρ. 1 του άρθρου 122» και η περ. στ) διαμορφώνεται ως εξής:
«στ) Ως «οφειλή» νοείται η πάσης φύσεως οφειλή του οφειλέτη προς τους πιστωτές της περ. ζ΄ ή η πάσης φύσεως οφειλή που τυγχάνει διαχείρισης από πιστωτές της περ. ζ΄, και η οποία εμπίπτει στο πεδίο εφαρμογής του παρόντος βάσει των πιστωτικών ορίων που καθορίζονται με την Πράξη του Διοικητή της Τράπεζας της Ελλάδος που προβλέπεται στην παρ. 1 του άρθρου 122.»
3. Στην περ. ζ) διαγράφονται: α) στο εισαγωγικό εδάφιο η φράση «νομικά πρόσωπα που δεν εμπίπτουν στην έννοια του δημόσιου τομέα, προς τα οποία υφίσταται οφειλή υποκειμένου δεδομένων οικονομικής συμπεριφοράς από οποιαδήποτε αιτία, η οποία οφειλή εμπίπτει στο πεδίο εφαρμογής του παρόντος, βάσει των πιστωτικών ορίων που καθορίζονται με την Πράξη του Διοικητή της παρ. 1 του άρθρου 122. Ενδεικτικά, στην έννοια του «πιστωτή» εμπίπτουν:» και β) η υποπερ. ζγ) της περ. ζ) και η περ. ζ΄ διαμορφώνεται ως εξής:
«ζ) Ως «πιστωτές» νοούνται:
ζα) πιστωτικά ιδρύματα, κατά την έννοια της περ. 1 της παρ. 1 του άρθρου 3 του ν. 4261/2014 (Α΄ 107) και της παρ. 1 του άρθρου 4 του Κανονισμού (ΕΕ) 575/2013 του Ευρωπαϊκού Κοινοβουλίου και του Συμβουλίου της 26ης Ιουνίου 2013 σχετικά με τις απαιτήσεις προληπτικής εποπτείας για πιστωτικά ιδρύματα και επιχειρήσεις επενδύσεων και την τροποποίηση του κανονισμού (ΕΕ) 648/2012, με έδρα στην Ελλάδα,
ζβ) υποκαταστήματα στην Ελλάδα πιστωτικών ιδρυμάτων με έδρα στην αλλοδαπή, 
ζγ) [Καταργείται]
ζδ) εταιρείες παροχής πιστώσεων, κατά την έννοια της παρ. 4 του άρθρου 153 του ν. 4261/2014,
ζε) εταιρείες πρακτορείας επιχειρηματικών απαιτήσεων, κατά την έννοια της παρ. 2 του άρθρου 4 του ν. 1905/1990 (Α΄ 147),
ζστ) εταιρείες χρηματοδοτικής μίσθωσης, κατά την έννοια της περ. α) της παρ. 1 του άρθρου 2 του ν. 1665/1986 (Α΄ 194),
ζζ) υποκαταστήματα στην Ελλάδα χρηματοδοτικών ιδρυμάτων, κατά την έννοια της περ. 22 της παρ. 1 του άρθρου 3 του ν. 4261/2014, με έδρα στην αλλοδαπή,
ζη) εταιρείες διαχείρισης απαιτήσεων από δάνεια και πιστώσεις, κατά την έννοια της υποπερ. αα) της περ. α) της παρ. 1 του άρθρου 1 του ν. 4354/2015 (Α΄ 176) και υποκαταστήματα της υποπερ. ββ) της περ. α) της παρ. 1 του άρθρου 1 του ν. 4354/2015,
ζθ) πιστωτικοί φορείς, κατά την έννοια της περ. 2 του άρθρου 3 του ν. 4438/2016 (Α΄ 220),
ζι) ιδρύματα μικροχρηματοδοτήσεων, κατά την έννοια της περ. β΄ του άρθρου 2 του ν. 4701/2020 (Α΄ 128),
ζια) ιδρύματα πληρωμών, κατά την έννοια της περ. 4 του άρθρου 4 του ν. 4537/2018 (Α΄ 84), εφόσον παρέχουν πίστη,
ζιβ) ιδρύματα ηλεκτρονικού χρήματος, κατά την έννοια της παρ. 3 του άρθρου 10 του ν. 4021/2011 (Α΄ 218), εφόσον παρέχουν πίστη,
ζιγ) εταιρείες έκδοσης και διαχείρισης καρτών, και
ζιδ) λοιπά χρηματοδοτικά ιδρύματα, κατά την έννοια της περ. 26 της παρ. 1 του άρθρου 4 του Κανονισμού (ΕΕ) 575/2013.»
4. Στην περ. η): α) στο τέλος του πρώτου εδαφίου προστίθεται η φράση «ή τυγχάνει διαχείρισης από πιστωτή», β) στο δεύτερο εδάφιο διαγράφεται η φράση «με απόφαση του Υπουργού Οικονομικών και εξειδικεύονται» και η περ. η) διαμορφώνεται ως εξής:
«η) Ως «πίστωση» νοείται το δάνειο και κάθε εν γένει οφειλή που απορρέει από οικονομική διευκόλυνση οποιασδήποτε μορφής από πιστωτή ή τυγχάνει διαχείρισης από πιστωτή. Για την εφαρμογή του παρόντος, ως πίστωση νοείται αυτή που εμπίπτει στο πεδίο εφαρμογής του, βάσει των πιστωτικών ορίων που καθορίζονται στην Πράξη του Διοικητή της παρ. 1 του άρθρου 122.».
Άρθρο 62
Παροχή δεδομένων στο Κεντρικό Μητρώο 
Πιστώσεων - Τροποποίηση παρ. 2 άρθρου 115 
και παρ. 1 άρθρου 118 ν. 4972/2022
1. Στο πρώτο εδάφιο της παρ. 2 του άρθρου 115 του ν. 4972/2022 (A΄ 181), διαγράφονται οι λέξεις «περ. β΄ της» και η παρ. 2 διαμορφώνεται ως εξής:
«2. Οι πιστωτές υποχρεούνται να διασφαλίζουν την πρόσβαση, να διαβιβάζουν προς καταχώριση στο Μητρώο έγκαιρα και με ακρίβεια, σε ηλεκτρονική μορφή, και να επικαιροποιούν ανά μήνα, κατά τα αναφερόμενα στην παρ. 1 του άρθρου 122, τα δεδομένα οικονομικής συμπεριφοράς, περιλαμβανομένων των πληροφοριών ταυτοποίησης και των γενικών πληροφοριών, που τηρούνται στα αρχεία τους για τους οφειλέτες τους για το χρονικό διάστημα των τελευταίων δώδεκα (12) μηνών τουλάχιστον. Η παροχή των δεδομένων, όπως και η επικαιροποίηση των ήδη τηρουμένων δεδομένων λαμβάνουν χώρα σε μηνιαία βάση, εντός της προθεσμίας που ορίζεται στην Πράξη του Διοικητή της παρ. 1 του άρθρου 122.»
2. Στο δεύτερο εδάφιο της παρ. 1 του άρθρου 118 του ν. 4972/2022, διαγράφονται οι λέξεις «περ. στ΄ της» και η παρ. 1 διαμορφώνεται ως εξής:
«1. Η Τράπεζα χορηγεί στον αιτούντα την Πιστωτική Έκθεση του υποκειμένου δεδομένων οικονομικής συμπεριφοράς, βάσει των δεδομένων που διαθέτει, ύστερα από αίτηση που υποβάλλεται στο Μητρώο από τα πρόσωπα των περ. β) έως στ) της παρ. 1 του άρθρου 117. Σε κάθε περίπτωση, η Πιστωτική Έκθεση χορηγείται υπό τις ειδικότερες διακρίσεις της Πράξης του Διοικητή της Τράπεζας της Ελλάδος που εκδίδεται σύμφωνα με τα προβλεπόμενα στην παρ. 1 του άρθρου 122. Η αίτηση στο Μητρώο υποβάλλεται ηλεκτρονικά και το υποκείμενο δεδομένων οικονομικής συμπεριφοράς απολαμβάνει όλων των δικαιωμάτων του κατά τον Γ.Κ.Π.Δ. και τον ν. 4624/2019 (Α΄ 137). Η Τράπεζα, ως υπεύθυνος επεξεργασίας, σύμφωνα με την παρ. 3 του άρθρου 114, υποχρεούται να ενημερώνει το υποκείμενο δεδομένων οικονομικής συμπεριφοράς για την αίτηση, προκειμένου να είναι σε θέση να ασκήσει τα εν λόγω δικαιώματα.».
Άρθρο 63
Εξουσιοδοτικές διατάξεις ν. 4972/2022 - 
Τροποποίηση άρθρου 122 ν. 4972/2022
Στο τέλος της περ. ι΄ της παρ. 1 του άρθρου 122 του ν. 4972/2022 (Α΄ 181) προστίθεται η φράση: «, καθώς και παρεκκλίσεις με βάση την αρχή της αναλογικότητας, αναφορικά με την υποχρέωση παροχής δεδομένων στο Κεντρικό Μητρώο Πιστώσεων» και η περ. ι΄ της παρ. 1 του άρθρου 122 διαμορφώνεται ως εξής:
«ι. Κάθε άλλη πρόσφορη και αναγκαία λεπτομέρεια για τη λειτουργία του Μητρώου, καθώς και παρεκκλίσεις με βάση την αρχή της αναλογικότητας, αναφορικά με την υποχρέωση παροχής δεδομένων στο Κεντρικό Μητρώο Πιστώσεων.».
Άρθρο 64
Επέκταση προσωπικής 
διαφοράς σε υπαλλήλους
1. Η προσωπική διαφορά της παρ. 1 του άρθρου 27 του ν. 4354/2015 (Α΄ 176), όπως διαμορφώθηκε κατ’ εφαρμογή της παρ. 2 του άρθρου 29 του ν. 4024/2011 (Α΄ 226), χορηγείται, από 1ης.4.2023, σε όλους τους υπαλλήλους με σχέση εργασίας δημοσίου δικαίου ή ιδιωτικού δικαίου αορίστου χρόνου, συμπεριλαμβανομένων των αποφοίτων της Εθνικής Σχολής Δημόσιας Διοίκησης και Αυτοδιοίκησης (Ε.Σ.Δ.Δ.Α.), που έχουν διοριστεί ή μεταταχθεί μετά την 1η.11.2011 και έως την 31η.3.2023, στις υπηρεσίες του Υπουργείου Οικονομικών και των εποπτευομένων από αυτό νομικών προσώπων δημοσίου δικαίου (ν.π.δ.δ.), της Γενικής Γραμματείας Πληροφοριακών Συστημάτων του Υπουργείου Ψηφιακής Διακυβέρνησης, της Επιτροπής Κεφαλαιαγοράς, του Ελληνικού Δημοσιονομικού Συμβουλίου, της Ελληνικής Στατιστικής Αρχής, του Εθνικού Οργανισμού Φαρμάκων (Ε.Ο.Φ.), του Υπουργείου Ανάπτυξης και Επενδύσεων, καθώς επίσης και στο διοικητικό προσωπικό του Ελεγκτικού Συνεδρίου και του Νομικού Συμβουλίου του Κράτους. 
2. Η προσωπική διαφορά της παρ. 1 του άρθρου 27 του ν. 4354/2015, όπως διαμορφώθηκε κατ’ εφαρμογή της παρ. 2 του άρθρου 29 του ν. 4024/2011 και της παρ. 3 του άρθρου 9 του ν. 4205/2013 (Α΄ 242) χορηγείται, από 1ης.4.2023, με τον ίδιο τρόπο υπολογισμού, στους υπαλλήλους των Ειδικών Υπηρεσιών του ν. 4314/2014 (Α΄ 265), του ν. 4738/2020 (Α΄ 207) και του ν. 4914/2022 (Α΄ 61) και της Κεντρικής Υπηρεσίας της Μονάδας Οργάνωσης της Διαχείρισης Αναπτυξιακών Προγραμμάτων (Μ.Ο.Δ. Α.Ε.) με σχέση εργασίας δημοσίου δικαίου ή ιδιωτικού δικαίου αορίστου χρόνου, ανεξαρτήτως ειδικότητας και κλάδου, που έχουν διοριστεί ή μεταταχθεί μετά την 1η.11.2011 και έως την 31η.3.2023. 
3. Για τους σκοπούς του παρόντος και για τον υπολογισμό της προσωπικής διαφοράς των παρ.1 και 2 εφαρμόζονται αναλογικά τα άρθρα 28 και 29 του ν. 4024/2011, όπως ίσχυαν πριν την κατάργησή τους, καθώς και τα άρθρα 26 και 27 του ν. 4354/2015, χωρίς να είναι δυνατός ο υπολογισμός πλασματικού χρόνου για την περαιτέρω μισθολογική εξέλιξη των υπαλλήλων της παρ. 1 και χωρίς να είναι δυνατή η αναδρομική λήψη διαφοράς αποδοχών για το χρονικό διάστημα πραγματικής υπηρεσίας πριν την 31η.3.2023. 
4. Η παραπάνω προσωπική διαφορά συμψηφίζεται με κάθε άλλη προσωπική διαφορά που είχε χορηγηθεί στους εν λόγω υπαλλήλους δυνάμει άλλων διατάξεων.
5. Το παρόν δεν έχει εφαρμογή στους υπαγόμενους στην υποπαρ. ΙΔ.3 της παρ. ΙΔ του άρθρου πρώτου του ν. 4152/2013 (Α΄ 107), στο άρθρο 188 του ν. 4261/2014 (Α΄ 107), στο άρθρο 14 του ν. 4350/2015 (Α΄ 161) και στο άρθρο 45 του ν. 4569/2018 (Α΄ 179).
Άρθρο 65
Φορολόγηση αναδρομικών εξαιτίας 
της κατάργησης των μειώσεων ν. 4093/2012
για τα Μετοχικά Ταµεία Στρατού, Ναυτικού 
και Αεροπορίας και τους οικείους Ειδικούς 
Κλάδους - Τροποποίηση παρ. 4 άρθρου 60 
ν. 4172/2013
Στην παρ. 4 του άρθρου 60 του Κώδικα Φορολογίας Εισοδήματος (ν. 4172/2013, Α΄ 167), προστίθενται εδάφια τέταρτο και πέμπτο, και η παρ. 4 διαμορφώνεται ως εξής: 
«4. Στα εισοδήματα από μισθωτή εργασία και συντάξεις που καταβάλλονται αναδρομικά, σύμφωνα με το άρθρο 12, καθώς και στις πρόσθετες αμοιβές που δεν συμπεριλαμβάνονται στις τακτικές αποδοχές διενεργείται παρακράτηση με συντελεστή είκοσι τοις εκατό (20%) στο καταβαλλόμενο ποσό ανεξάρτητα από το έτος στο οποίο ανάγονται για να φορολογηθούν τα εισοδήματα αυτά.
Ειδικά, στις καθαρές αμοιβές που καταβάλλονται σε αμειβόμενους με ημερομίσθιο, οι οποίοι παρέχουν υπηρεσίες ορισμένου χρόνου αλλά διάρκειας μικρότερης από ένα έτος, καθώς και σε ξεναγούς που υπάγονται στις διατάξεις του άρθρου 37 του ν. 1545/1985, διενεργείται παρακράτηση φόρου με συντελεστή πέντε τοις εκατό (5%).
Εξαιρετικά, στα εφάπαξ χρηματικά ποσά που καταβάλλονται στους δικαιούχους του εφάπαξ χρηματικού ποσού των άρθρων 10 έως και 15 του ν. 4575/2018 (A΄ 192), μετά την παρακράτηση με συντελεστή είκοσι τοις εκατό (20%) που ορίζεται από τις διατάξεις της παραγράφου αυτής, εξαντλείται η φορολογική υποχρέωση των δικαιούχων για τα εισοδήματα αυτά, συμπεριλαμβανομένης και της ειδικής εισφοράς αλληλεγγύης του άρθρου 43Α.
Τα αναδρομικά ποσά, τα οποία προκύπτουν από την 1η.1.2021, μετά την κατάργηση των µειώσεων που είχαν επιβληθεί, σύµφωνα µε την υποπαρ. Β.3 της παρ. Β΄ του άρθρου πρώτου του ν. 4093/2012 (Α΄ 222), στα µερίσµατα και στην οικονοµική ενίσχυση, που κατέβαλαν στους µερισµατούχους τους, τα Μετοχικά Ταµεία Στρατού, Ναυτικού και Αεροπορίας και οι Ειδικοί Κλάδοι Οικονοµικής Ενίσχυσης Μερισµατούχων Στρατού, Ναυτικού και Αεροπορίας, κατ’ εφαρμογή του άρθρου 34 του ν. 5018/2023 (Α΄ 25), φορολογούνται εντός του έτους που καταβάλλονται. Κατά την καταβολή τους διενεργείται παρακράτηση με συντελεστή είκοσι τοις εκατό (20%) και με την παρακράτηση αυτή εξαντλείται η φορολογική υποχρέωση των δικαιούχων για τα εισοδήματα αυτά.».
Άρθρο 66
Διευκρίνιση ως προς την παραγωγή ούζου, 
τσίπουρου και τσικουδιάς με άμβικες 
ασυνεχούς λειτουργίας - Αντικατάσταση 
παρ. 3 άρθρου 81 Εθνικού Τελωνειακού Κώδικα
Η παρ. 3 του άρθρου 81 του Εθνικού Τελωνειακού Κώδικα (ν. 2960/2001, Α΄ 265) αντικαθίσταται ως εξής:
«3. Εφαρμόζεται συντελεστής Ειδικού Φόρου Κατανάλωσης (Ε.Φ.Κ.) αιθυλικής αλκοόλης, μειωμένος κατά πενήντα τοις εκατό (50%), έναντι του ισχύοντος κανονικού συντελεστή: 
α) στην αιθυλική αλκοόλη για την παρασκευή ούζου. Στο ούζο, η αιθυλική αλκοόλη ή μέρος αυτής έχει αρωματιστεί με απόσταξη σε παραδοσιακούς χάλκινους άμβικες ασυνεχούς λειτουργίας με χωρητικότητα έως χίλια (1.000) λίτρα,
β) στο τσίπουρο ή στην τσικουδιά. Η παραγωγή του τσίπουρου ή της τσικουδιάς πραγματοποιείται με απόσταξη σε παραδοσιακούς άμβικες ασυνεχούς λειτουργίας. 
Ο μειωμένος συντελεστής καθορίζεται σε χίλια διακόσια είκοσι πέντε (1.225) ευρώ, ανά εκατόλιτρο, άνυδρης αιθυλικής αλκοόλης.».
Άρθρο 67
Δυνατότητα παράτασης προθεσμιών υποβολής
φορολογικών και ασφαλιστικών δηλώσεων 
και καταστάσεων, σε περίπτωση ασθένειας, 
τοκετού ή θανάτου λογιστή φοροτεχνικού
1. Σε περίπτωση που λογιστής - φοροτεχνικός νοσηλεύεται για διάστημα τουλάχιστον τριών (3) ημερών σε δημόσιο ή ιδιωτικό νοσοκομείο, λόγω ασθένειας ή τοκετού, που αποδεικνύεται από τα σχετικά έγγραφα του νοσοκομείου νοσηλείας του, οι προθεσμίες υποβολής των φορολογικών και ασφαλιστικών δηλώσεων και καταστάσεων του ιδίου και των εντολέων - πελατών του, οι οποίες λήγουν εντός του διαστήματος από την πρώτη (1η) μέχρι και την τριακοστή (30ή), κατ’ ανώτατο όριο, ημέρα νοσηλείας του, παρατείνονται μέχρι το τέλος του επόμενου μήνα από αυτόν της έκδοσης του εξιτηρίου, εφόσον η νοσηλεία δεν υπερβαίνει τις τριάντα (30) ημέρες ή μέχρι το τέλος του επόμενου μήνα από αυτόν εντός του οποίου συμπληρώθηκε νοσηλεία τριάντα (30) ημερών, για μεγαλύτερης διάρκειας νοσηλεία.
 2. Η παρ. 1 ισχύει για τους εντολείς - πελάτες για τους οποίους ο λογιστής - φοροτεχνικός αποδεδειγμένα ήταν εξουσιοδοτημένος μέσω της ψηφιακής πύλης myAADE, ήδη κατά τον προηγούμενο μήνα της ημερομηνίας εισαγωγής του στο νοσοκομείο και παραμένει εξουσιοδοτημένος, σύμφωνα με τα στοιχεία της σχετικής εξουσιοδότησης. 
 3. Σε περίπτωση θανάτου λογιστή - φοροτεχνικού, οι προθεσμίες της παρ. 1 παρατείνονται μέχρι το τέλος του μεθεπόμενου μήνα από αυτόν του θανάτου. 
4. Με κοινή απόφαση των Υπουργών Οικονομικών, Εργασίας και Κοινωνικών Υποθέσεων και του Διοικητή της Ανεξάρτητης Αρχής Δημοσίων Εσόδων, δύναται να εξειδικεύονται οι λεπτομέρειες για την εφαρμογή του παρόντος.
5. Από την έναρξη ισχύος του παρόντος καταργείται το άρθρο 93 του ν. 4764/2020 (Α΄ 256).
Άρθρο 68
Παραχώρηση κυριότητας δημοσίων κτημάτων
στον Δήμο Λαυρεωτικής
1. Παραχωρείται, άνευ ανταλλάγματος, στον Δήμο Λαυρεωτικής της Περιφερειακής Ενότητας Ανατολικής Αττικής της Περιφέρειας Αττικής, η κυριότητα των δημοσίων κτημάτων, Γενικού Βιβλίου Καταγραφής της Κτηματικής Υπηρεσίας Αθηνών Ανατολικής Αττικής, α) ΑΒΚ 685Θ, εμβαδού δύο χιλιάδων τριακοσίων τεσσάρων και εξήντα τεσσάρων τετραγωνικών μέτρων (2.304,64 τ.μ.) με ΚΑΕΚ 050790824001, β) ΑΒΚ 619, εμβαδού εξακοσίων τριάντα και τριάντα έξι τετραγωνικών μέτρων (630,36 τ.μ.) με ΚΑΕΚ 050790818007, και γ) ΑΒΚ 705, εμβαδού οκτακοσίων δύο και ογδόντα τριών τετραγωνικών μέτρων (802,83 τ.μ.), με ΚΑΕΚ 050790818008, που βρίσκονται στον Δήμο Λαυρεωτικής της Περιφερειακής Ενότητας Ανατολικής Αττικής της Περιφέρειας Αττικής, με τα συστατικά και τα Παραρτήματά τους, όπως αυτά εμφαίνονται στο απόσπασμα κτηματολογικού διαγράμματος κλίμακας 1:500, το οποίο επισυνάπτεται στον παρόντα ως Παράρτημα I, για την κάλυψη των στεγαστικών αναγκών των υπηρεσιών του Δήμου Λαυρεωτικής.
2. Το δημοτικό συμβούλιο του δήμου της παρ. 1 αποφασίζει την αποδοχή της παραχώρησης των ακινήτων της παρ. 1 και την καταχώριση αυτής στο αρμόδιο υποθηκοφυλακείο και κτηματολογικό γραφείο, αντίστοιχα. Το απόσπασμα της απόφασης του δημοτικού συμβουλίου, στο οποίο περιγράφονται τα ακίνητα που παραχωρούνται και το δικαίωμα του δήμου της παρ. 1 επ’ αυτών, καθώς και όσα στοιχεία προβλέπονται από την ισχύουσα νομοθεσία, αποτελούν τον τίτλο για τη μεταγραφή της παραχώρησης των ακινήτων στο αρμόδιο υποθηκοφυλακείο και κτηματολογικό γραφείο, αντίστοιχα.
3. Με αιτιολογημένη απόφαση του αρμοδίου οργάνου του Υπουργείου Οικονομικών, η οποία αποτελεί τίτλο μεταγραφής στο αρμόδιο υποθηκοφυλακείο και κτηματολογικό γραφείο, αντίστοιχα, ανακαλείται η παραχώρηση της κυριότητας των ακινήτων της παρ. 1, εάν αυτά δεν χρησιμοποιηθούν εντός πενταετίας από την έναρξη ισχύος του παρόντος, για τους σκοπούς για τους οποίους παραχωρούνται, καθώς και για καθυστέρηση, ματαίωση ή πλημμελή εκπλήρωση του σκοπού της παραχώρησης, αλλαγή της προβλεπόμενης χρήσης, για λόγους ανωτέρας βίας ή για σπουδαίο λόγο. 
Άρθρο 69
Επέκταση χωρικής αρμοδιότητας 
των Κτηματικών Υπηρεσιών - 
Εξουσιοδοτική διάταξη
Με απόφαση του Υπουργού Οικονομικών δύναται να επεκτείνεται, για διάστημα το οποίο δεν υπερβαίνει το ένα (1) έτος, η χωρική αρμοδιότητα των Κτηματικών Υπηρεσιών της Γενικής Διεύθυνσης Δημόσιας Περιουσίας και Κοινωφελών Περιουσιών της Γενικής Γραμματείας Φορολογικής Πολιτικής και Δημόσιας Περιουσίας του Υπουργείου Οικονομικών σε έτερη περιφερειακή ενότητα, προκειμένου να αντιμετωπισθούν σοβαρές και επείγουσες υπηρεσιακές ανάγκες.
Άρθρο 70
Ρυθμίσεις για τους συνεταιρισμούς
φαρμακοποιών -Τροποποίηση παρ. 3 
άρθρου 3 και παρ. 3 άρθρου 4 ν. 1667/1986
1. Στην παρ. 3 του άρθρου 3 του ν. 1667/1986 (Α΄ 196) προστίθεται πέμπτο εδάφιο και η παρ. 3 διαμορφώνεται ως εξής:
«3. Το καταστατικό μπορεί να επιτρέπει την απόκτηση από κάθε συνεταίρο έως πέντε προαιρετικών μερίδων, εκτός από την υποχρεωτική μερίδα. Προκειμένου για καταναλωτικούς συνεταιρισμούς, το καταστατικό μπορεί να επιτρέπει την απόκτηση από κάθε συνεταίρο μέχρι εκατό προαιρετικών μερίδων, για μεταφορικούς ναυτιλιακούς συνεταιρισμούς μέχρι το 1% του συνόλου των συνεταιριστικών μερίδων, για πιστωτικούς συνεταιρισμούς μέχρι χιλίων πεντακοσίων και μίας προαιρετικών μερίδων και για πιστωτικούς συνεταιρισμούς που λειτουργούν ως πιστωτικά ιδρύματα, το καταστατικό μπορεί να επιτρέπει την απόκτηση από κάθε συνεταίρο απεριόριστου αριθμού προαιρετικών μερίδων. Επιτρέπεται επίσης να ορίζει, χωρίς περιορισμό, τον αριθμό των προαιρετικών μερίδων που μπορεί να αποκτήσουν νομικά πρόσωπα δημοσίου δικαίου. Η αξία κάθε προαιρετικής μερίδας είναι ίση με την αξία της υποχρεωτικής. Προκειμένου για συνεταιρισμούς φαρμακοποιών, το καταστατικό μπορεί να επιτρέπει στο μέλος να αποκτήσει προαιρετικές μερίδες, η αξία καθεμίας εκ των οποίων μπορεί να διαφέρει από την αξία της υποχρεωτικής συνεταιριστικής μερίδας της παρ. 1 του άρθρου 3, υπό την επιφύλαξη ότι η συνολική αξία του συνόλου των προαιρετικών μερίδων, τις οποίες κατέχει το μέλος, δεν υπερβαίνει το πενταπλάσιο της αξίας της υποχρεωτικής συνεταιριστικής μερίδας της παρ. 1 του άρθρου 3.»
2. Στο τρίτο εδάφιο της παρ. 3 του άρθρου 4 του ν. 1667/1986, προστίθενται οι λέξεις «και συνεταιρισμούς φαρμακοποιών», και η παρ. 3 διαμορφώνεται ως εξής:
«3. Κάθε νέος συνεταίρος υποχρεούται να καταβάλει, εκτός από το ποσό της μερίδας του και εισφορά ανάλογη προς την καθαρή περιουσία του συνεταιρισμού, όπως αυτή προκύπτει από τον ισολογισμό της τελευταίας χρήσης. Η εισφορά αυτή φέρεται σε ειδικό αποθεματικό. Προκειμένου για καταναλωτικούς συνεταιρισμούς και συνεταιρισμούς φαρμακοποιών το καταστατικό μπορεί να ορίζει καταβολή μικρότερης εισφοράς. Το καταστατικό μπορεί να ορίζει ότι οι συνεταίροι υποχρεούνται να καταβάλουν ορισμένο χρηματικό ποσό για την κάλυψη ζημιών του συνεταιρισμού. Το ποσό αυτό καταβάλλεται όταν το αποθεματικό είναι ανεπαρκές για την κάλυψη ζημιών και ύστερα από απόφαση της γενικής συνέλευσης.
Προκειμένου για πιστωτικούς συνεταιρισμούς του παρόντος νόμου, που έχουν λάβει άδεια ίδρυσης και λειτουργίας ως πιστωτικό ίδρυμα, κατόπιν έγκρισης από την Τράπεζα της Ελλάδος, σύμφωνα με τον ν. 3601/2007, κάθε νέος συνεταίρος υποχρεούται κατά την είσοδο του να καταβάλει, εκτός από το ποσό της μερίδας του, και εισφορά ανάλογη προς την καθαρή περιουσία του συνεταιρισμού, όπως αυτή προκύπτει από τον ισολογισμό της τελευταίας, ελεγμένης από νόμιμο ελεγκτή ή ελεγκτικό γραφείο χρήσης και με μέθοδο αποτίμησης η οποία αναφέρεται στο καταστατικό, στο οποίο προβλέπεται επίσης ότι ο υπολογισμός της τυχόν υπεραξίας πιστοποιείται από νόμιμο ελεγκτή ή ελεγκτικό γραφείο.
Ο συνεταίρος έχει υποχρέωση να συμμετέχει και να συνεργάζεται στη λειτουργία του συνεταιρισμού και να μην προβαίνει σε ενέργειες που βλάπτουν τα συμφέροντα του συνεταιρισμού.».
Άρθρο 71
Διεύρυνση του σκοπού του ΤΑΙΠΕΔ - 
Τροποποίηση παρ. 1 και 2 
άρθρου 1 ν. 3986/2011
Στο άρθρο 1 του ν. 3986/2011 (Α΄ 152) επέρχονται οι ακόλουθες τροποποιήσεις:
1. Στην παρ. 1 προστίθεται περ. γ΄, περί διεύρυνσης του σκοπού της ανώνυμης εταιρείας με την επωνυμία «ΤΑΜΕΙΟ ΑΞΙΟΠΟΙΗΣΗΣ ΙΔΙΩΤΙΚΗΣ ΠΕΡΙΟΥΣΙΑΣ ΤΟΥ ΔΗΜΟΣΙΟΥ Α.Ε.», και η παρ. 1 διαμορφώνεται ως εξής:
«1. Συνιστάται ανώνυμη εταιρεία με την επωνυμία «ΤΑΜΕΙΟ ΑΞΙΟΠΟΙΗΣΗΣ ΙΔΙΩΤΙΚΗΣ ΠΕΡΙΟΥΣΙΑΣ ΤΟΥ ΔΗΜΟΣΙΟΥ Α.Ε.» (Ταμείο). Το Ταμείο έχει σκοπό:
α) Την αξιοποίηση περιουσιακών στοιχείων της ιδιωτικής περιουσίας του Δημοσίου, καθώς και περιουσιακών στοιχείων νομικών προσώπων δημοσίου δικαίου (ν.π.δ.δ.) ή δημοσίων επιχειρήσεων των οποίων το μετοχικό κεφάλαιο ανήκει, άμεσα ή έμμεσα, στο Δημόσιο ή σε ν.π.δ.δ., όπως ορίζεται στην παρ. 1 του άρθρου 5, σύμφωνα με τις επικρατούσες συνθήκες της αγοράς και με εγγυήσεις πλήρους διαφάνειας, προκειμένου να επιτευχθούν οι στόχοι των εσόδων. Τα περιουσιακά στοιχεία μεταβιβάζονται στο Ταμείο, σύμφωνα με τις επόμενες διατάξεις.
β) Την ωρίμανση Συμβάσεων Στρατηγικής Σημασίας που έχουν ενταχθεί στο «Αναπτυξιακό Πρόγραμμα Συμβάσεων Στρατηγικής Σημασίας» (Πρόγραμμα) του ν. 4799/2021 (Α΄ 78), σύμφωνα με τη διαδικασία που ορίζεται στο άρθρο 5Β, τη διενέργεια των σχετικών διαγωνιστικών διαδικασιών και την παρακολούθηση της εκτέλεσης των έργων που ανατίθενται στο πλαίσιο αυτών. Κατά την επιδίωξη του σκοπού του Ταμείου λαμβάνεται μέριμνα για τη συμβολή του στην επίτευξη των στόχων της Ευρωπαϊκής Πράσινης Συμφωνίας και των 17 Παγκόσμιων Στόχων για τη Βιώσιμη Ανάπτυξη του Οργανισμού Ηνωμένων Εθνών (SDGs).»
γ) Την ωρίμανση και τη διενέργεια διαγωνιστικών διαδικασιών, σύμφωνα με τη διαδικασία που ορίζεται στο άρθρο 5Γ, για την αξιοποίηση ακινήτων, τα οποία ανήκουν στην ιδιωτική περιουσία:
γα) των φορέων της Γενικής Κυβέρνησης, κατά την έννοια της περ. β) της παρ. 1 του άρθρου 14 του ν. 4270/2014 (Α΄ 143), 
γβ) των λοιπών θυγατρικών εταιρειών του χαρτοφυλακίου της Ελληνικής Εταιρείας Συμμετοχών και Περιουσίας ΑΕ (ΕΕΣΥΠ) του τέταρτου εδαφίου της παρ. 1 του άρθρου 188 του ν. 4389/2016 (Α΄ 94), με την εξαίρεση των άμεσων θυγατρικών εταιρειών της Ελληνικής Εταιρείας Συμμετοχών και Περιουσίας ΑΕ (ΕΕΣΥΠ) των περ. α΄, β΄ και γ΄ της παρ. 1 του ίδιου άρθρου, 
γγ) φορέων της Κεντρικής Διοίκησης και έχουν παραχωρηθεί κατά την έναρξη ισχύος της παρούσας και με την επιφύλαξη του άρθρου 12 του ν. 5006/2022 (Α΄ 239), κατά κυριότητα, σε φορείς της Γενικής Κυβέρνησης, κατά την έννοια της περ. β) της παρ. 1 του άρθρου 14 του ν. 4270/2014, εφόσον η ανάθεση στο Ταμείο αποσκοπεί αποκλειστικά στην επιτέλεση του σκοπού της παραχώρησης και υπό τον όρο ότι κατά τον χρόνο υπογραφής της σύμβασης της παρ. 1 του άρθρου 5Γ: 
α) δεν έχει ανακληθεί η παραχώρηση και 
β) υφίσταται σχετική έγκριση του φορέα της Κεντρικής Διοίκησης, ο οποίος προέβη στην παραχώρηση.»
2. Προστίθεται παρ. 2Α, ως εξής:
«2Α. Η παρ. 2 δεν εφαρμόζεται ως προς τον σκοπό των περ. β) και γ) της παρ. 1.».
Άρθρο 72
Ωρίμανση και διενέργεια διαδικασιών 
για την αξιοποίηση ακινήτων - 
Προσθήκη άρθρου 5Γ στον ν. 3986/2011
Στον ν. 3986/2011 (Α΄ 152), προστίθεται άρθρο 5Γ ως εξής:
«Άρθρο 5Γ
Ωρίμανση και διενέργεια διαδικασιών 
για την αξιοποίηση ακινήτων
1. Το ΤΑΙΠΕΔ, μέσω της Μονάδας Συμβάσεων Στρατηγικής Σημασίας, δύναται να ορίζεται ως φορέας ωρίμανσης ή διενέργειας διαγωνισμών για την αξιοποίηση ακινήτων της περ. γ΄ της παρ. 1 του άρθρου 1, τα οποία παραμένουν στην ιδιοκτησία των οικείων φορέων, σύμφωνα με το παρόν και τους όρους της σύμβασης, η οποία συνάπτεται μεταξύ του ΤΑΙΠΕΔ και του κυρίου του ακινήτου ή του παραχωρησιούχου ακινήτου της υποπερ. γγ΄ της περ. γ΄ της παρ. 1 του ίδιου άρθρου. 
2. Η διαδικασία εκκινεί, κατόπιν υποβολής αιτήματος προς το Διοικητικό Συμβούλιο του ΤΑΙΠΕΔ από τον κύριο του ακινήτου ή τον παραχωρησιούχο ακινήτου της υποπερ. γγ΄ της περ. γ΄ της παρ. 1 του άρθρου 1, για ένα ή περισσότερα ακίνητα. Το αίτημα περιλαμβάνει ενδεικτικά την περιγραφή του ακινήτου, τον σκοπό και τον τρόπο της αξιοποίησης, τα στάδια και το ειδικότερο περιεχόμενο της ανάθεσης προς το ΤΑΙΠΕΔ. Στην περίπτωση αυτή, για την ανάθεση απαιτείται έγκριση του αιτήματος από το Διοικητικό Συμβούλιο του ΤΑΙΠΕΔ. Η ανάθεση ισχύει από την υπογραφή της σύμβασης μεταξύ του ΤΑΙΠΕΔ και του κυρίου του ακινήτου ή του παραχωρησιούχου ακινήτου της υποπερ. γγ΄ της περ. γ΄ της παρ. 1 του ίδιου άρθρου, σύμφωνα με την παρ. 3 του άρθρου 5Β, η οποία εφαρμόζεται αναλογικά, και υπό τους όρους που προβλέπονται στη σύμβαση αυτή.
3. Το συνολικό κόστος των αρμοδιοτήτων ωρίμανσης ή διενέργειας διαγωνισμών, οι οποίοι ανατίθενται στο Ταμείο και υπάγονται στην περ. γ΄ της παρ. 1 του άρθρου 1, καλύπτεται πλήρως από τον κύριο του ακινήτου ή τον παραχωρησιούχο ακινήτου της υποπερ. γγ’ της περ. γ΄ της παρ. 1 του ίδιου άρθρου. Κατά τα λοιπά, ως προς τη σύμβαση και τις αρμοδιότητες του Ταμείου εφαρμόζεται αναλογικά το άρθρο 5Β. 
4. Για την ωρίμανση και την αξιοποίηση των ακινήτων του παρόντος, εφαρμόζονται αναλογικά η παρ. 6 του άρθρου 8 και η παρ. 3 του άρθρου 127 του ν. 4799/2021 (Α΄ 78). 
5. Το ΤΑΙΠΕΔ υποχρεούται να τηρεί Μητρώο Αξιοποίησης Ακινήτων, στο οποίο καταχωρίζονται οι διαδικασίες, η πορεία της ωρίμανσης ή αξιοποίησης, καθώς και τα στοιχεία και ειδικότερα χαρακτηριστικά των ακινήτων του παρόντος. Με βάση τα στοιχεία των φακέλων των ακινήτων και τα στοιχεία που είναι καταχωρισμένα στο Μητρώο, το Ταμείο υποβάλλει, στο τέλος κάθε ημερολογιακού έτους, έκθεση πεπραγμένων προς τον Υπουργό Οικονομικών. Ακολούθως, ο Υπουργός Οικονομικών διαβιβάζει την έκθεση πεπραγμένων προς το Κυβερνητικό Συμβούλιο Οικονομικής Πολιτικής του άρθρου 7 του ν. 4622/2019 (Α΄ 133).
Άρθρο 73
Ένταξη οφειλετών σε προγράμματα 
οικειοθελούς στήριξης πιστωτικών 
και χρηματοδοτικών ιδρυμάτων
Με απόφαση του Υπουργού Οικονομικών δύνανται να προβλέπονται τα κριτήρια καθορισμού των οικονομικά ασθενέστερων οφειλετών, προκειμένου για την ένταξή τους σε προγράμματα οικειοθελούς στήριξης πιστωτικών και χρηματοδοτικών ιδρυμάτων. Εφόσον η διαπίστωση πλήρωσης των κριτηρίων αυτών γίνεται μέσω ψηφιακής πλατφόρμας ηλεκτρονικής υποβολής και διαχείρισης αιτήσεων του Δημοσίου, η υποβολή της αίτησης του παρόντος συνεπάγεται αυτοδίκαια την άρση του απορρήτου των τραπεζικών καταθέσεων του άρθρου 1 του ν.δ. 1059/1971 (Α΄ 270) και του φορολογικού απορρήτου του άρθρου 17 του Κώδικα Φορολογικής Διαδικασίας (ν. 4987/2022, Α΄ 206) για τον έλεγχο της πλήρωσης των κριτηρίων αυτών, καθώς και την παροχή πρόσβασης στα πιστωτικά και χρηματοδοτικά ιδρύματα για επεξεργασία και διασταύρωση των δεδομένων που περιλαμβάνονται στην αίτηση, η οποία υπέχει θέση υπεύθυνης δήλωσης για την ακρίβεια και την πληρότητα του περιεχομένου και των εγγράφων που υποβάλλονται.
Άρθρο 74
Απόδοση λογαριασμού Χρηματικών 
Ενταλμάτων Προπληρωμής (Χ.Ε.Π.) - 
Τροποποίηση παρ. 2 άρθρου 103 ν. 4270/2014
Στην παρ. 2 του άρθρου 103 του ν. 4270/2014 (Α΄ 143), προστίθεται δεύτερο εδάφιο και η παρ. 2 διαμορφώνεται ως εξής: 
«2. Με προεδρικό διάταγμα, το οποίο εκδίδεται ύστερα από πρόταση του Υπουργού Οικονομικών μπορεί να προβλέπονται εξαιρέσεις από τα οριζόμενα στην παρ. 1 του άρθρου 102 και στο πρώτο εδάφιο της προηγούμενης παραγράφου.
Η υπαγωγή στην εξαιρετική διαδικασία του πρώτου εδαφίου, προϋποθέτει, είτε τη διενέργεια πληρωμής από το προϊόν του Χ.Ε.Π., είτε την πραγματοποίηση μέρους του αντικειμένου της δαπάνης, είτε τη μεταφορά του ποσού του σε τραπεζικό λογαριασμό του ελληνικού δημοσίου στο εξωτερικό, στο πλαίσιο εκτέλεσης συμβατικής υποχρέωσης, εντός του έτους έκδοσης του Χ.Ε.Π..».
Άρθρο 75
Χρηματοδότηση μέτρων και ενεργειών 
από το Αποθεματικό Προσαρμογής 
στο «Brexit» - Προσθήκη παρ. 5Α 
στο άρθρο 27 του ν. 4914/2022
Στο άρθρο 27 του ν. 4914/2022 (Α΄ 61), περί μηχανισμών χρηματοδότησης, προστίθεται παρ. 5Α για τη χρηματοδότηση μέτρων και ενεργειών από το Αποθεματικό Προσαρμογής στο «Brexit», και το άρθρο 27 διαμορφώνεται ως εξής:
«5Α. α) Τα μέτρα και οι ενέργειες που είναι επιλέξιμα για το Αποθεματικό Προσαρμογής στο «Brexit» δύναται να χρηματοδοτούνται είτε από τον τακτικό προϋπολογισμό, είτε από το συγχρηματοδοτούμενο σκέλος του Προγράμματος Δημοσίων Επενδύσεων (ΠΔΕ), σύμφωνα με τις διαδικασίες του σχετικού Συστήματος Διαχείρισης και Ελέγχου. 
β) Διαχειριστική Αρχή του Αποθεματικού Προσαρμογής στο «Brexit» είναι η Μονάδα E΄ της Ειδικής Υπηρεσίας Συντονισμού του Σχεδιασμού, της Αξιολόγησης και της Εφαρμογής του άρθρου 21. Για έργα χρηματοδοτούμενα από το ΠΔΕ, η σχετική απόφαση ένταξης που εκδίδεται συνιστά αυτοδίκαιη πρόταση εγγραφής στο συγχρηματοδοτούμενο σκέλος του ΠΔΕ.
γ) Τα καθήκοντα του Ανεξάρτητου Ελεγκτικού Μηχανισμού, σύμφωνα με τις παρ. 1 και 4 του άρθρου 14 του Κανονισμού (EE) 2021/1755 του Ευρωπαϊκού Κοινοβουλίου και του Συμβουλίου της 6ης Οκτωβρίου 2021 για τη θέσπιση του αποθεματικού προσαρμογής στο Brexit (L 357), αναλαμβάνει η Επιτροπή Δημοσιονομικού Ελέγχου του άρθρου 17 του παρόντος.».
Άρθρο 76
Σημαντικά Έργα Κοινού Ευρωπαϊκού 
Ενδιαφέροντος - Τροποποίηση παρ. 2 
άρθρου 42 ν. 4811/2021
Στην παρ. 2 του άρθρου 42 του ν. 4811/2021 (A΄ 108), περί Σημαντικών Έργων Κοινού Ευρωπαϊκού Ενδιαφέροντος (Σ.Ε.Κ.Ε.Ε.), προστίθεται τελευταίο εδάφιο, και η παρ. 2 διαμορφώνεται ως εξής:
«2. Η Γενική Γραμματεία Βιομηχανίας του Υπουργείου Ανάπτυξης και Επενδύσεων αποτελεί το εθνικό σημείο επαφής για την παρακολούθηση των Σ.Ε.Κ.Ε.Ε. Φορέας διαχείρισης των Σ.Ε.Κ.Ε.Ε. που χρηματοδοτούνται από εθνικούς πόρους, είναι η Ειδική Υπηρεσία Διαχείρισης και Εφαρμογής Τομέων Βιομηχανίας, Εμπορίου και Προστασίας Καταναλωτή (Ε.Υ.Δ.Ε. Β.Ε.Κ.) του Υπουργείου Ανάπτυξης και Επενδύσεων. Για τα έργα που εντάσσονται εξ αρχής ή σε επόμενο στάδιο σε Επιχειρησιακό Πρόγραμμα του Εθνικού Στρατηγικού Πλαισίου Αναφοράς (Ε.Σ.Π.Α.) 2014 - 2020 ή σε Πρόγραμμα του Ε.Σ.Π.Α. 2021 - 2027, οι αρμοδιότητες διαχείρισης και ελέγχου ασκούνται σύμφωνα με το θεσμικό πλαίσιο των συγχρηματοδοτούμενων προγραμμάτων.
Για τα Σ.Ε.Κ.Ε.Ε. τα οποία χωροθετούνται εντός των Εδαφικών Σχεδίων Δίκαιης Μετάβασης Δυτικής Μακεδονίας και Μεγαλόπολης, που συνοδεύουν το Πρόγραμμα Ε.Σ.Π.Α. - Δ.Α.Μ. 2021-2027, ως αρμόδια διαχειριστική αρχή ορίζεται η διαχειριστική αρχή του Προγράμματος Ε.Σ.Π.Α. - Δ.Α.Μ. 2021 - 2027, του άρθρου 5 του ν. 4872/2021 (Α΄ 247).».
Άρθρο 77
Ρυθμίσεις για τη διάρκεια διμελών Εταιρειών 
Περιορισμένης Ευθύνης - Τροποποίηση 
παρ. 3 άρθρου 6Α ν. 3190/1955
Στην περ. β) της παρ. 3 του άρθρου 6Α του ν. 3190/1955 (Α΄ 91), περί διάρκειας των Εταιρειών Περιορισμένης Ευθύνης (ΕΠΕ), προστίθεται ειδική ρύθμιση ως προς τις διμελείς ΕΠΕ, και το άρθρο 6Α διαμορφώνεται ως εξής: 
«Άρθρο 6Α
Διάρκεια εταιρείας
1. Η διάρκεια της εταιρείας είναι ορισμένου χρόνου ή αόριστη.
2. Αν η διάρκεια της εταιρείας είναι ορισμένου χρόνου, αυτή ορίζεται στο καταστατικό και αποδίδεται σε έτη.
3. Η διάρκεια της εταιρείας είναι αόριστη, εφόσον:
α) έχει οριστεί ρητά στο καταστατικό ως αόριστη,
β) έχει παρέλθει ο χρόνος διάρκειας που έχει οριστεί στο καταστατικό και οι εταίροι δεν αποφασίσουν τη λύση της εταιρείας ή εφόσον πρόκειται για διμελή εταιρεία, ο ένας εκ των εταίρων που κατέχει τουλάχιστον το πενήντα τοις εκατό (50%) των εταιρικών μεριδίων δεν επιδώσει στον άλλο εταίρο, εντός του τελευταίου εξαμήνου της διάρκειας που έχει οριστεί στο καταστατικό, έγγραφη δήλωση ότι επιθυμεί τη λύση της εταιρίας με την πάροδο του χρόνου της διάρκειάς της.».
Άρθρο 78
Ρύθμιση ζητημάτων απώλειας θέσεων 
σε λαϊκές αγορές λόγω μη πληρωμής τέλους 
δραστηριοποίησης - Προσθήκη παρ. 17 
άρθρου 66 στον ν. 4849/2021
Στο άρθρο 66 του ν. 4849/2021 (Α΄ 207), περί μεταβατικών διατάξεων, προστίθεται παρ. 17 ως εξής:
«17. Οι πωλητές λαϊκών αγορών, οι οποίοι, σύμφωνα με την παρ. 2 του άρθρου 21, απώλεσαν την άδεια δραστηριοποίησής τους μετά την 1η Φεβρουαρίου 2022 λόγω μη καταβολής του τέλους του άρθρου 23, δύνανται να ανανεώσουν την ισχύ της, αν:
α) εξοφλήσουν το σύνολο των σχετικών οφειλών τους, μέχρι την 31η Μαΐου 2023, και
β) πληρούν τις προϋποθέσεις ανανέωσής της.». 
Άρθρο 79
Κήρυξη απαλλοτρίωσης για έργα αναβάθμισης
και επέκτασης πολιτικών αεροδρομίων -
Προσθήκη παρ. 9 στο άρθρο 7Α 
του ν. 2882/2001
Στο άρθρο 7Α του Κώδικα Αναγκαστικών Απαλλοτριώσεων Ακινήτων (ν. 2882/2001, Α΄ 17), προστίθεται παρ. 9 ως εξής:
«9. Επιτρέπεται, κατ’ εξαίρεση κάθε γενικής ή ειδικής διάταξης, η κήρυξη αναγκαστικής απαλλοτρίωσης ακινήτων εντός σχεδίου πόλεως, καθώς και η σύσταση εμπράγματου δικαιώματος σε βάρος αυτών, με κοινή απόφαση των Υπουργών Υποδομών και Μεταφορών, Οικονομικών, Περιβάλλοντος και Ενέργειας, και Εσωτερικών για την εκτέλεση έργων αναβάθμισης και επέκτασης πολιτικών αεροδρομίων, που συνδέονται άμεσα με την προστασία της δημόσιας ασφάλειας και του δημοσίου συμφέροντος.
Η απαλλοτρίωση κηρύσσεται υπέρ του Δημοσίου και με δαπάνες του φορέα που ορίζεται στην πράξη απαλλοτρίωσης και θεωρείται κατεπείγουσα, εφαρμοζόμενων κατά τα λοιπά των παρ. 1 έως και 6.
Μετά την κήρυξη της απαλλοτρίωσης, το Υπουργείο Περιβάλλοντος και Ενέργειας προβαίνει στην τροποποίηση του σχεδίου πόλεως, σύμφωνα με την ισχύουσα νομοθεσία, λαμβάνοντας υπόψη το όριο της απαλλοτρίωσης που κηρύχθηκε κατ’ εφαρμογή του παρόντος και σύμφωνα με τις ειδικές συνθήκες που διαμορφώνονται λόγω του έργου, στο οποίο αφορά η απαλλοτρίωση.».
Άρθρο 80
Τρόποι διενέργειας μισθώσεων - Τροποποίηση 
περ. στ) παρ. 2 άρθρου 3 ν. 3130/2003
Στην περ. στ) της παρ. 2 του άρθρου 3 του ν. 3130/2003 (Α΄ 76), περί μισθώσεων, προστίθεται το Υπουργείο Κλιματικής Κρίσης και Πολιτικής Προστασίας, και η περ. στ) διαμορφώνεται ως εξής:
«στ) συντρέχει κατεπείγουσα ανάγκη μίσθωσης καταλυμάτων ενισχυτικών δυνάμεων, αρμοδιότητας Υπουργείου Προστασίας του Πολίτη και Υπουργείου Κλιματικής Κρίσης και Πολιτικής Προστασίας. Η μίσθωση δεν μπορεί να υπερβαίνει τους δώδεκα μήνες, ή».
Άρθρο 81
Παράταση προθεσμίας προσαρμογής
των καταστατικών των Αγροτικών 
Συνεταιρισμών - Τροποποίηση παρ. 2 
άρθρου 36 ν. 4673/2020
Στο πρώτο εδάφιο της παρ. 2 του άρθρου 36 του ν. 4673/2020 (Α΄ 52), παρατείνεται, από τη λήξη της, η προθεσμία προσαρμογής των καταστατικών των Αγροτικών Συνεταιρισμών (ΑΣ), και η παρ. 2 διαμορφώνεται ως εξής:
«2. Όσοι ΑΣ λειτουργούν και είναι εγγεγραμμένοι στο Μητρώο του άρθρου 19 του ν. 4384/2016 κατά την έναρξη ισχύος του παρόντος νόμου, υποχρεούνται να προσαρμόσουν τα καταστατικά τους στις διατάξεις του παρόντος νόμου έως τις 30.9.2023. Η προσαρμογή του καταστατικού γίνεται με απόφαση της Γενικής Συνέλευσης του ΑΣ που λαμβάνεται με την απαρτία των παραγράφων 1 και 2 του άρθρου 13 και με την πλειοψηφία της παρ. 2 του άρθρου 14. Μετά την πάροδο της προθεσμίας του πρώτου εδαφίου, για τους ΑΣ που δεν έχουν προσαρμόσει το καταστατικό τους, εφαρμόζεται η παρ. 1 του άρθρου 31 και διαγράφονται από το ΕΜΑΣ.».
Άρθρο 82
Καθορισμός τιμολογιακής πολιτικής 
των Οργανισμών Λιμένων - 
Εξουσιοδοτική διάταξη
Με κοινή απόφαση των Υπουργών Ναυτιλίας και Νησιωτικής Πολιτικής και Οικονομικών εγκρίνεται η τιμολογιακή πολιτική των Οργανισμών Λιμένων Α.Ε. που υπάγονται στην παρ. 1 του άρθρου 3 του ν. 4972/2022 (Α΄ 181), καθώς και των Οργανισμών Λιμένων Α.Ε., των οποίων οι μετοχές έχουν μεταβιβαστεί με την υπ’ αρ. 222/5.11.2012 απόφαση της Διυπουργικής Επιτροπής Αναδιαρθρώσεων και Αποκρατικοποιήσεων (Β΄ 2996), στο Ταμείο Αξιοποίησης Ιδιωτικής Περιουσίας του Δημοσίου. Η ως άνω έγκριση αφορά στο χρονικό διάστημα που οι Οργανισμοί Λιμένων ανήκουν στην κυριότητα του Ταμείου και μέχρι την αξιοποίησή τους.
ΜΕΡΟΣ Ε΄
ΕΝΑΡΞΗ ΙΣΧΥΟΣ
Άρθρο 83
Έναρξη ισχύος
1. Η ισχύς των άρθρων 1 έως και 5, 26 έως και 63 αρχίζει από τη δημοσίευση του παρόντος στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις.
2. Η ισχύς των άρθρων 6 έως και 25 αρχίζει από την 1η Ιανουαρίου 2024.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 8 Απριλίου 2023
H Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
	Αναπληρωτής Υπουργός	
Οικονομικών	Οικονομικών	Ανάπτυξης και Επενδύσεων
XΡΗΣΤΟΣ ΣΤΑΪΚΟΥΡΑΣ	ΘΕΟΔΩΡΟΣ ΣΚΥΛΑΚΑΚΗΣ	ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ
Αναπληρωτής Υπουργός	Αναπληρωτής Υπουργός	
Ανάπτυξης και Επενδύσεων	Εξωτερικών	Παιδείας και Θρησκευμάτων
NIKOΛAOΣ ΠΑΠΑΘΑΝΑΣΗΣ	ΜΙΛΤΙΑΔΗΣ ΒΑΡΒΙΤΣΙΩΤΗΣ	ΝΙΚΗ ΚΕΡΑΜΕΩΣ
Εργασίας	
και Κοινωνικών Υποθέσεων	Υγείας	Περιβάλλοντος και Ενέργειας
ΚΩΝΣΤΑΝΤΙΝΟΣ ΧΑΤΖΗΔΑΚΗΣ	ΑΘΑΝΑΣΙΟΣ ΠΛΕΥΡΗΣ	ΚΩΝΣΤΑΝΤΙΝΟΣ ΣΚΡΕΚΑΣ
Προστασίας του Πολίτη	Πολιτισμού και Αθλητισμού	Δικαιοσύνης
ΠΑΝΑΓΙΩΤΗΣ ΘΕΟΔΩΡΙΚΑΚΟΣ	ΣΤΥΛΙΑΝΗ ΜΕΝΔΩΝΗ	ΚΩΝΣΤΑΝΤΙΝΟΣ ΤΣΙΑΡΑΣ
	Αναπληρωτής Υπουργός	Υφυπουργός
Εσωτερικών	Εσωτερικών	Υποδομών και Μεταφορών
ΜΑΥΡΟΥΔΗΣ ΒΟΡΙΔΗΣ	ΣΤΥΛΙΑΝΟΣ ΠΕΤΣΑΣ	ΜΙΧΑΗΛ ΠΑΠΑΔΟΠΟΥΛΟΣ
Υφυπουργός	Ναυτιλίας	Αγροτικής Ανάπτυξης
Υποδομών και Μεταφορών	και Νησιωτικής Πολιτικής	και Τροφίμων
ΓΕΩΡΓΙΟΣ ΚΑΡΑΓΙΑΝΝΗΣ	ΙΩΑΝΝΗΣ ΠΛΑΚΙΩΤΑΚΗΣ	ΓΕΩΡΓΙΟΣ ΓΕΩΡΓΑΝΤΑΣ
	Κλιματικής Κρίσης
Τουρισμού	και Πολιτικής Προστασίας	Επικρατείας
ΒΑΣΙΛΕΙΟΣ ΚΙΚΙΛΙΑΣ	ΧΡΗΣΤΟΣ ΣΤΥΛΙΑΝΙΔΗΣ	ΓΕΩΡΓΙΟΣ ΓΕΡΑΠΕΤΡΙΤΗΣ
Επικρατείας	
ΚΥΡΙΑΚΟΣ ΠΙΕΡΡΑΚΑΚΗΣ	
Θεωρήθηκε και τέθηκε η Μεγάλη Σφραγίδα του Κράτους.
Αθήνα, 10 Απριλίου 2023
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

