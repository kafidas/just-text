NOMOΣ ΥΠ’ ΑΡΙΘΜ. 5027	
Σύστημα Καινοτομίας στον δημόσιο τομέα - Ρυθμίσεις Γενικής Γραμματείας Ανθρωπίνου Δυναμικού Δημοσίου Τομέα - Ρυθμίσεις για τη λειτουργία των Ο.Τ.Α. α’ και β’ βαθμού και των αποκεντρωμένων διοικήσεων και για την ευζωία των ζώων συντροφιάς - Λοιπές επείγουσες ρυθμίσεις του Υπουργείου Εσωτερικών και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ A’: ΣΥΣΤΗΜΑ ΚΑΙΝΟΤΟΜΙΑΣ ΔΗΜΟΣΙΟΥ ΤΟΜΕΑ
ΚΕΦΑΛΑΙΟ Α’: ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β’: ΓΕΝΙΚΕΣ ΔΙΑΤΑΞΕΙΣ
Άρθρο 3 Πεδίο εφαρμογής
Άρθρο 4 Ορισμοί
ΚΕΦΑΛΑΙΟ Γ’: ΘΕΣΠΙΣΗ ΣΥΣΤΗΜΑΤΟΣ ΚΑΙΝΟΤΟΜΙΑΣ ΣΤΟΝ ΔΗΜΟΣΙΟ ΤΟΜΕΑ
Άρθρο 5 Εθνικό Σχέδιο Δράσης για την Καινοτομία στον Δημόσιο Τομέα
Άρθρο 6 Ένταξη προτάσεων καινοτομίας στο Εθνικό Σχέδιο Δράσης για την Καινοτομία στον Δημόσιο Τομέα
Άρθρο 7 Προγράμματα Επιτάχυνσης Καινοτομίας και Εργαστήρια Καινοτομίας Δημόσιου Τομέα
Άρθρο 8 Πληροφοριακό Σύστημα για την Καινοτομία στον Δημόσιο Τομέα
Άρθρο 9 Αποθετήριο Πρακτικών Καινοτομίας Δημόσιου Τομέα - Πιστοποίηση
Άρθρο 10 Βραβεία Καινοτομίας Δημόσιου Τομέα
Άρθρο 11 Εθνικός Διαγωνισμός Πρωτοτύπων και Καινοτομίας
Άρθρο 12 Οργανικές μονάδες για την καινοτομία στο Υπουργείο Εσωτερικών
ΚΕΦΑΛΑΙΟ Δ’: ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 13 Εξουσιοδοτικές διατάξεις
ΜΕΡΟΣ Β’: ΡΥΘΜΙΣΗ ΘΕΜΑΤΩΝ ΑΡΜΟΔΙΟΤΗΤΑΣ ΓΕΝΙΚΗΣ ΓΡΑΜΜΑΤΕΙΑΣ ΑΝΘΡΩΠΙΝΟΥ ΔΥΝΑΜΙΚΟΥ ΔΗΜΟΣΙΟΥ ΤΟΜΕΑ
ΚΕΦΑΛΑΙΟ Α’: ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 14 Σκοπός
Άρθρο 15 Αντικείμενο
ΚΕΦΑΛΑΙΟ Β’: ΔΙΑΤΑΞΕΙΣ ΑΡΜΟΔΙΟΤΗΤΑΣ ΓΕΝΙΚΗΣ ΓΡΑΜΜΑΤΕΙΑΣ ΑΝΘΡΩΠΙΝΟΥ ΔΥΝΑΜΙΚΟΥ ΔΗΜΟΣΙΟΥ ΤΟΜΕΑ
Άρθρο 16 Προσωπικό αναπτυξιακών Οργανισμών Τοπικής Αυτοδιοίκησης - Τροποποίηση περ. στ’ παρ. 5 άρθρου 2 ν. 4674/2020 και παρ. 3 άρθρου 15 ν. 4257/2014
Άρθρο 17 Εξατομικευμένη στήριξη και πρόβλεψη μέτρων σε εργαζομένους με αναπηρία στον δημόσιο τομέα
Άρθρο 18 Επέκταση της δυνατότητας ανακατανομής κενών θέσεων στα νομικά πρόσωπα ιδιωτικού δικαίου
Άρθρο 19 Προσαρμογή άρθρου 20 ν. 4622/2019 στο νέο προσοντολόγιο - κλαδολόγιο του Δημοσίου - Τροποποίηση παρ. 4 άρθρου 20 ν. 4622/2019
Άρθρο 20 Προγραμματισμός προσλήψεων ανθρώπινου δυναμικού δημόσιας διοίκησης - Αντικατάσταση άρθρου 51 ν. 4622/2019
Άρθρο 21 Πλήρωση θέσεων στην Α.Α.Δ.Ε. βάσει της υπό στοιχεία 1Γ/2022 προκήρυξης του Α.Σ.Ε.Π.
Άρθρο 22 Συμμετοχή επιτυχόντων πανελλήνιου γραπτού διαγωνισμού Α.Σ.Ε.Π. σε προκηρύξεις - Προσθήκη παρ. 4 στο άρθρο 8 του ν. 4765/2021
Άρθρο 23 Ανανεώσεις αποσπάσεων υπαλλήλων σε θέσεις Επιθεωρητών - Ελεγκτών της Εθνικής Αρχής Διαφάνειας (Ε.Α.Δ.)
Άρθρο 24 Πλήρωση θέσεων ιδιωτικού δικαίου στα γραφεία μονομελών οργάνων διοίκησης νομικών προσώπων ιδιωτικού δικαίου
Άρθρο 25 Τοποθέτηση σε προσωποπαγείς θέσεις του e-ΕΦΚΑ - Προσθήκη παρ. 4 στο άρθρο 104 του ν. 4764/2020
Άρθρο 26 Πίνακας προακτέων δημοτικών αστυνομικών - Προσθήκη παρ. 10 στο άρθρο 36 του ν. 5003/2022
Άρθρο 27 Δικαίωμα διορισμού στον δημόσιο τομέα εξαιτίας του σεισμού της 27ης.9.2021 στον Δήμο Μίνωα Πεδιάδος Κρήτης και των ακραίων πλημμυρικών φαινομένων της 15ης.10.2022 στον Δήμο Μαλεβιζίου
Άρθρο 28 Διάρκεια προσλήψεων ατόμων κατηγορίας ΠΕ ή ΤΕ με συμβάσεις Ιδιωτικού Δικαίου Ορισμένου Χρόνου με βάση τον πίνακα κατάταξης προσληπτέων μηχανικών της Ε.Ε.Τ.Α.Α. Α.Ε. δυνάμει του άρθρου 131 του ν. 4714/2020 - Προσθήκη παρ. 2 στο άρθρο 8 του ν. 4915/2022
Άρθρο 29 Συνδικαλιστικές ελευθερίες και δικαιώματα δημοσίων υπαλλήλων - Τροποποίηση παρ. 1 άρθρου 30 ν. 1264/1982
Άρθρο 30 Άδεια γονέων δημοσίων υπαλλήλων λόγω θανάτου τέκνου τους - Τροποποίηση παρ. 1 άρθρου 50 Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.
Άρθρο 31 Απονομή ηθικών αμοιβών σε δημοσίους υπαλλήλους - Αντικατάσταση παρ. 1 άρθρου 62 Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.
Άρθρο 32 Άδεια γονέων δημοτικών υπαλλήλων λόγω θανάτου τέκνου τους - Τροποποίηση παρ. 1 άρθρου 57 ν. 3584/2007
Άρθρο 33 Σύσταση Μητρώου για Σωματεία Γενικού Σκοπού
Άρθρο 34 Συνυπηρέτηση τριτέκνων - πολυτέκνων - Προσθήκη άρθρου 11Α στον ν. 4440/2016
Άρθρο 35 Τελικές - Μεταβατικές διατάξεις
Άρθρο 36 Καταργούμενες διατάξεις
ΜΕΡΟΣ Γ’: ΡΥΘΜΙΣΗ ΘΕΜΑΤΩΝ ΟΡΓΑΝΙΣΜΩΝ ΤΟΠΙΚΗΣ ΑΥΤΟΔΙΟΙΚΗΣΗΣ ΚΑΙ ΑΠΟΚΕΝΤΡΩΜΕΝΩΝ ΔΙΟΙΚΗΣΕΩΝ
ΚΕΦΑΛΑΙΟ Α’: ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 37 Σκοπός
Άρθρο 38 Αντικείμενο
ΚΕΦΑΛΑΙΟ Β’: ΡΥΘΜΙΣΕΙΣ ΓΙΑ ΤΗ ΛΕΙΤΟΥΡΓΙΑ ΤΩΝ Ο.Τ.Α. Α’ ΚΑΙ Β’ ΒΑΘΜΟΥ ΚΑΙ ΤΩΝ ΑΠΟΚΕΝΤΡΩΜΕΝΩΝ ΔΙΟΙΚΗΣΕΩΝ
Άρθρο 39 Βεβαίωση και είσπραξη εσόδων δήμων - Προσθήκη άρθρου 166Α στον ν. 3463/2006
Άρθρο 40 Δάνεια Ο.Τ.Α. - Τροποποίηση παρ. 4 άρθρου 176 ν. 3463/2006
Άρθρο 41 Μίσθωση από Ο.Τ.Α. α’ βαθμού ακινήτων ιδιοκτησίας δημοσίου, νομικών προσώπων δημοσίου δικαίου, Ο.Τ.Α. α’ ή β’ βαθμού ή Ν.Π.Δ.Δ. αυτών - Τροποποίηση άρθρου 194 ν. 3463/2006
Άρθρο 42 Ρυθμίσεις για τα έργα, τις μελέτες, τις προμήθειες και τις υπηρεσίες Ο.Τ.Α. - Τροποποίηση άρθρου 209 ν. 3463/2006
Άρθρο 43 Χρόνος έκδοσης βεβαίωσης μόνιμης κατοικίας - Τροποποίηση άρθρου 279 ν. 3463/2006
Άρθρο 44 Ρυθμίσεις για την αποδοχή μελετών - Τροποποίηση παρ. 1 άρθρου 72 ν. 3852/2010
Άρθρο 45 Προγραμματικές συμβάσεις - Τροποποίηση περ. α’ παρ. 1 άρθρου 100 ν. 3852/2010
Άρθρο 46 Έλεγχος νομιμότητας - Τροποποίηση παρ. 1 άρθρου 225 ν. 3852/2010
Άρθρο 47 Προϋποθέσεις αναγνώρισης οικισμού ως δημοτικής κοινότητας - Αντικατάσταση παρ. 6 άρθρου 283 ν. 3852/2010
Άρθρο 48 Ειδική άδεια και αντιμισθία προέδρων δημοτικών συμβουλίων - Προσθήκη άρθρου 93Α στον ν. 3852/2010
Άρθρο 49 Επιχορήγηση δήμων και Δ.Ε.Υ.Α. για την εξόφληση δικαστικών και συναφών υποχρεώσεων
Άρθρο 50 Όμοιες ή ομοειδείς δαπάνες - Τροποποίηση άρθρου 6 ν. 4071/2012
Άρθρο 51 Αποκατάσταση κοινόχρηστου χώρου από αυθαίρετη κατάληψη και προσωρινή αφαίρεση άδειας χρήσης κοινόχρηστου χώρου, σε περίπτωση καθ’ υποτροπήν αυθαίρετης χρήσης από τον δικαιούχο - Τροποποίηση παρ. 8 άρθρου 13 από 20.10.1958 β.δ.
Άρθρο 52 Διοίκηση Νοσοκομείων Εθνικού Συστήματος Υγείας - Προσθήκη περ. στ’ στην παρ. 4 του άρθρου 7 του ν. 3329/2005
Άρθρο 53 Ρυθμίσεις σχετικά με τα πρόστιμα που επιβάλλονται σε δήμο ή στην ΕΤΑΔ Α.Ε. από λιμενική αρχή κατά την παρ. 2 του άρθρου 17 του π.δ. 71/2020
Άρθρο 54 Αδειοδότηση Κέντρων Φιλοξενίας Ασυνόδευτων Ανηλίκων - Τροποποίηση παρ. 1 άρθρου 66ΚΣΤ ν. 4939/2022
Άρθρο 55 Παράταση διάρκειας προγράμματος «ΘΗΣΕΑΣ»
Άρθρο 56 Εισφορές Ο.Τ.Α. α’ βαθμού υπέρ ΦΟ.Δ.Σ.Α. και διαδικασίες είσπραξης - Τροποποίηση άρθρου 239 ν. 4555/2018
Άρθρο 57 Κωλύματα εκλογιμότητας και ασυμβίβαστα Γραμματέα Αποκεντρωμένης Διοίκησης - Τροποποίηση παρ. 3 άρθρου 64 ν. 4954/2022
Άρθρο 58 Kωλύματα εκλογιμότητας όσων έχουν παυθεί από οποιοδήποτε αιρετό αξίωμα Ο.Τ.Α. α’ ή β’ βαθμού - Τροποποίηση παρ. 3 άρθρου 10 και παρ. 3 άρθρου 48 ν. 4804/2021
Άρθρο 59 Εκλογές δημοτικών αρχών - Κατάρτιση συνδυασμών - Υποβολή υποψηφιοτήτων - Τροποποίηση παρ. 1 και 11 άρθρου 15 ν. 4804/2021
Άρθρο 60 Αρμοδιότητες Γραμματέα Αποκεντρωμένης Διοίκησης
Άρθρο 61 Αποδεικτικό ασφαλιστικής ενημερότητας σε Ο.Τ.Α. για μεταβίβαση ακινήτου λόγω αναγκαστικής προσκύρωσης στο πλαίσιο της εφαρμογής πολεοδομικών σχεδίων
Άρθρο 62 Δωρεάν παραχώρηση κατά χρήση έργων λιμενικών υποδομών ποταμού Μεσογγής στον Δήμο Νότιας Κέρκυρας
Άρθρο 63 Εγκαταστάσεις Συνοριακής Διάβασης Πρεσπών
Άρθρο 64 Επείγουσες ρυθμίσεις για τη μεταφορά των μαθητών και τις διαδικασίες σύναψης δημοσίων συμβάσεων μεταφοράς μαθητών - Τροποποίηση άρθρων 391 ν. 4957/2022 και άρθρου 188 ν. 4972/2022
ΚΕΦΑΛΑΙΟ Γ’: ΡΥΘΜΙΣΕΙΣ ΓΙΑ ΤΗΝ ΕΥΖΩΙΑ ΤΩΝ ΖΩΩΝ ΣΥΝΤΡΟΦΙΑΣ
Άρθρο 65 Προσθήκη του Εργαστηρίου Φύλαξης και Ανάλυσης Γενετικού Υλικού Ζώων Συντροφιάς (ΕΦΑΓΥΖΣ) του Ιδρύματος Ιατροβιολογικών Ερευνών της Ακαδημίας Αθηνών (ΙΙΒΕΑΑ) ως χρήστη του Εθνικού Μητρώου Ζώων Συντροφιάς (ΕΜΖΣ) - Τροποποίηση παρ. 8 άρθρου 4 ν. 4830/2021
Άρθρο 66 Παράβολο για λήψη γενετικού υλικού από ζώα συντροφιάς - Τροποποίηση άρθρου 14 ν. 4830/2021
Άρθρο 67 Ρυθμίσεις για τους σκύλους εργασίας του Λιμενικού Σώματος - Ελληνικής Ακτοφυλακής και των διωκτικών υπηρεσιών της Ανεξάρτητης Αρχής Δημοσίων Εσόδων - Τροποποίηση άρθρων 2, 3, 4, 5, 8, 9 και 16 ν. 4830/2021
Άρθρο 68 Υπεύθυνος διαχείρισης και φροντίδας του ζώου συντροφιάς ή ζώου άλλης κατηγορίας κατά τη διάρκεια παραμονής του σε καταφύγιο αδέσποτων ζώων - Τροποποίηση παρ. 1 άρθρου 33 ν. 4830/2021
Άρθρο 69 Διόρθωση περιγραφών παραβάσεων - Ρυθμίσεις για τα πρόστιμα που επιβάλλονται σε περίπτωση παράβασης των προδιαγραφών λειτουργίας καταφυγίων ζώων συντροφιάς των άρθρων 28 και 29 ν. 4830/2021 - Τροποποίηση περ. 12 και 13 παρ. 1 και παρ. 9 άρθρου 35 ν. 4830/2021
Άρθρο 70 Ρυθμίσεις για τη σύνθεση της Ειδικής Επιτροπής Παρακολούθησης και την ανάδειξη των μελών της - Τροποποίηση παρ. 1 και 2 άρθρου 39 ν. 4830/2021
Άρθρο 71 Παράταση προθεσμιών για το ΕΜΖΣ και τα Υπομητρώα του και για την υποχρέωση στείρωσης ή αποστολής δείγματος γενετικού υλικού - Τροποποίηση παρ. 7, 8 και 9 και προσθήκη παρ. 10 στο άρθρο 46 του ν. 4830/2021
ΚΕΦΑΛΑΙΟ Δ’: ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 72 Μεταβατικές διατάξεις
Άρθρο 73 Καταργούμενες διατάξεις
ΜΕΡΟΣ Δ’: ΛΟΙΠΕΣ ΡΥΘΜΙΣΕΙΣ ΥΠΟΥΡΓΕΙΟΥ ΕΣΩΤΕΡΙΚΩΝ
Άρθρο 74 Προσθήκη πόρου χρηματοδότησης του Ερευνητικού Πανεπιστημιακού Ινστιτούτου Φυσικής του Στερεού Φλοιού της Γης - Προσθήκη περ. ι) στην παρ. 2 του άρθρου 13 του π.δ. 322/1994
Άρθρο 75 Επιτρεπόμενος αριθμός χρήσης πολιτικών γραφείων υποψηφίων βουλευτών κατά την προεκλογική περίοδο - Τροποποίηση περ. εγ’ παρ. 1 άρθρου 18 π.δ. 15/2022
Άρθρο 76 Προθεσμία ανακήρυξης εκλογικών συνδυασμών Τροποποίηση παρ. 1 άρθρου 35 π.δ. 26/2012
Άρθρο 77 Προσωπικό του προγράμματος «Βοήθεια στο Σπίτι»
Άρθρο 78 Ανασύνταξη πινάκων διοριστέων προκήρυξης 2Κ/2019 - Συμμόρφωση με δικαστική απόφαση
Άρθρο 79 Παράταση διάρκειας συμβάσεων εργασίας Ιδιωτικού Δικαίου Ορισμένου Χρόνου για την αντιμετώπιση των έκτακτων αναγκών που προέκυψαν από τις πυρκαγιές του καλοκαιριού του 2021
Άρθρο 80 Ειδική άδεια δημόσιων και δημοτικών υπαλλήλων εξαιτίας δυσμενών καιρικών συνθηκών - Τροποποίηση άρθρου 50 Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007) και άρθρου 57 Κώδικα Κατάστασης Κώδικα Κατάστασης Δημοτικών και Κοινοτικών Υπαλλήλων (ν. 3584/2007)
Άρθρο 81 Καταβολή επιδόματος ευθύνης Συμβούλου Ακεραιότητας - Τροποποίηση παρ. 2 άρθρου 29 ν. 4795/2021
Άρθρο 82 Μετάταξη σε θέση ανώτερης κατηγορίας υπαλλήλων κλάδου Τηλεφωνητών - Αντικατάσταση παρ. 4 άρθρου 16 ν. 1586/1986
Άρθρο 83 Κάλυψη θέσεων προϊσταμένων Ελληνικού Οργανισμού Ανακύκλωσης (Ε.Ο.ΑΝ.)
Άρθρο 84 Μετάθεση σε παραμεθόρια περιοχή - Τροποποίηση παρ. 2 άρθρου 42 ν. 3536/2007
Άρθρο 85 Διοίκηση Νοσοκομείων Εθνικού Συστήματος Υγείας - Ενιαίων Νομικών Προσώπων Δημοσίου Δικαίου - Τροποποίηση παρ. 8 άρθρου 2 ν. 4052/2012
Άρθρο 86 Διόρθωση παροράματος ως προς τις Υπηρεσίες Δόμησης - Τροποποίηση παρ. 7 άρθρου 97Α ν. 3852/2010
Άρθρο 87 Σύναψη συμπληρωματικής σύμβασης συντήρησης και δοκιμαστικής λειτουργίας του Μετρό Θεσσαλονίκης
Άρθρο 88 Διαδικασία υποβολής και περιεχόμενο πρότυπης πρότασης - Τροποποίηση παρ. 1 άρθρου 7 ν. 4903/2022
ΜΕΡΟΣ Ε’: ΡΥΘΜΙΣΕΙΣ ΥΠΟΥΡΓΕΙΟΥ ΠΕΡΙΒΑΛΛΟΝΤΟΣ ΚΑΙ ΕΝΕΡΓΕΙΑΣ
Άρθρο 89 Ποσό ειδικής εισφοράς ανά θερμική μεγαβατώρα υπέρ Ταμείου Ενεργειακής Μετάβασης - Αντικατάσταση παρ. 2 άρθρου 62 ν. 4986/2022
Άρθρο 90 Αντιστάθμιση κινδύνου από ενεργειακές κρίσεις - Αντικατάσταση παρ. 1 άρθρου 58Γ ν. 4001/2011
Άρθρο 91 Εφαρμογή Προσωρινού Μηχανισμού Επιστροφής Μέρους Εσόδων από τους Προμηθευτές Ηλεκτρικής Ενέργειας - Τροποποίηση άρθρου 40 ν. 4994/2022
Άρθρο 92 Εφαρμογή του Προσωρινού Μηχανισμού Επιστροφής Μέρους Εσόδων Αγορών Επόμενης Ημέρας και Ενδοημερήσιας σε συμβάσεις φυσικής παράδοσης πώλησης ηλεκτρικής ενέργειας - Τροποποίηση άρθρου 12Α ν. 4425/2016
Άρθρο 93 Περιορισμός επιδότησης καταναλωτών που έχουν συνάψει συμβάσεις φυσικής παράδοσης ηλεκτρικής ενέργειας που εμπίπτουν στην παρ. 3Α του ν. 4425/2016 - Τροποποίηση παρ. 3 άρθρου εξηκοστού πρώτου ν. 4839/2021
Άρθρο 94 Πρόγραμμα Παραγωγικών Επενδύσεων Πράσινης Οικονομίας («Produc-E Green»)
Άρθρο 95 Πρόγραμμα επιδότησης αντικατάστασης οικιακών συστημάτων παραγωγής ζεστού νερού χρήσης με ηλιοθερμικά συστήματα
ΜΕΡΟΣ ΣΤ’: ΕΝΑΡΞΗ ΙΣΧΥΟΣ
Άρθρο 96 Έναρξη ισχύος
ΠΑΡΑΡΤΗΜΑΤΑ
ΠΑΡΑΡΤΗΜΑ Ι
ΠΑΡΑΡΤΗΜΑ ΙΙ
ΜΕΡΟΣ Α’
ΣΥΣΤΗΜΑ ΚΑΙΝΟΤΟΜΙΑΣ ΔΗΜΟΣΙΟΥ ΤΟΜΕΑ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος Μέρους είναι ο συντονισμός και η υποστήριξη των φορέων της Κεντρικής Δημόσιας Διοίκησης του άρθρου 18 του ν. 4622/2019 (Α’ 133), των νομικών προσώπων δημοσίου δικαίου (Ν.Π.Δ.Δ.) που εποπτεύονται από αυτούς, καθώς και των Οργανισμών Τοπικής Αυτοδιοίκησης (Ο.Τ.Α.) α’ και β’ βαθμού και των Ν.Π.Δ.Δ. τους, για τον σχεδιασμό πρωτοτύπων της περ. β’ του άρθρου 4 του παρόντος και την ανάπτυξη καινοτομιών, ώστε να παρέχονται αποτελεσματικές δημόσιες υπηρεσίες στους πολίτες που ανταποκρίνονται στις σύγχρονες ανάγκες της κοινωνίας.
Άρθρο 2
Αντικείμενο
Αντικείμενο του παρόντος Μέρους είναι:
α) η θέσπιση του Εθνικού Σχεδίου Δράσης για την Καινοτομία στον Δημόσιο Τομέα, των Προγραμμάτων Επιτάχυνσης Καινοτομίας και των Εργαστηρίων Καινοτομίας Δημόσιου Τομέα, των Βραβείων Καινοτομίας Δημόσιου Τομέα, καθώς και του Εθνικού διαγωνισμού Πρωτοτύπων και Καινοτομίας,
β) η ανάπτυξη πληροφοριακού συστήματος για την καινοτομία,
γ) η λειτουργία του Αποθετηρίου Πρακτικών Καινοτομίας Δημόσιου Τομέα.
ΚΕΦΑΛΑΙΟ Β’
ΓΕΝΙΚΕΣ ΔΙΑΤΑΞΕΙΣ
Άρθρο 3
Πεδίο εφαρμογής
Το παρόν Μέρος εφαρμόζεται στους φορείς της Κεντρικής Δημόσιας Διοίκησης του άρθρου 18 του ν. 4622/2019 (Α’ 133), τα Ν.Π.Δ.Δ. που εποπτεύονται από αυτούς, καθώς και στους Ο.Τ.Α. α’ και β’ βαθμού και τα Ν.Π.Δ.Δ. τους.
Άρθρο 4
Ορισμοί
Για την εφαρμογή του παρόντος Μέρους ισχύουν οι ακόλουθοι ορισμοί:
α) «Καινοτομία»: η ανάπτυξη και υλοποίηση μιας νέας ή βελτιωμένης διαδικασίας, ενός νέου ή βελτιωμένου προϊόντος ή υπηρεσίας που διαφέρουν σημαντικά από προηγούμενη διαδικασία, προϊόν ή υπηρεσία και αα) γίνονται διαθέσιμα σε πιθανούς χρήστες, όπως τους υπαλλήλους του δημόσιου τομέα, όπως ορίζεται στην περ. α’ της παρ. 1 του άρθρου 14 του ν. 4270/2014 (Α’ 143), όταν μια καινοτομία αφορά στη βελτίωση μιας εσωτερικής διαδικασίας, τις δημόσιες οργανώσεις υπό την έννοια του άρθρου 10 του π.δ. 133/2017 (Α’ 161), όταν μια καινοτομία επιδρά στη λειτουργία μιας άλλης δημόσιας οργάνωσης και τους πολίτες ή τις επιχειρήσεις ή αβ) τίθενται σε λειτουργία, και τα οποία δημιουργούν προστιθέμενη αξία για τη δημόσια οργάνωση, τη δημόσια διοίκηση, τους χρήστες των καινοτομιών και την κοινωνία γενικότερα.
β) «Πρωτότυπο»: η ανάπτυξη ενός αυθεντικού μοντέλου που βασίζεται σε μια ιδέα, στο οποίο ενσωματώνονται όλα τα τεχνικά χαρακτηριστικά και τα αναμενόμενα αποτελέσματα της προτεινόμενης καινοτομίας.
ΚΕΦΑΛΑΙΟ Γ’
ΘΕΣΠΙΣΗ ΣΥΣΤΗΜΑΤΟΣ ΚΑΙΝΟΤΟΜΙΑΣ
 ΣΤΟΝ ΔΗΜΟΣΙΟ ΤΟΜΕΑ
Άρθρο 5
Εθνικό Σχέδιο Δράσης για την Καινοτομία 
στον Δημόσιο Τομέα
1. Το Εθνικό Σχέδιο Δράσης για την Καινοτομία στον Δημόσιο Τομέα (εφεξής Ε.Σ.Δ.Κ.) περιλαμβάνει οριζόντιες δράσεις, παρεμβάσεις και πρωτότυπα έργα και καταρτίζεται από τη Γενική Γραμματεία Ανθρώπινου Δυναμικού Δημόσιου Τομέα του Υπουργείου Εσωτερικών, η οποία ορίζεται Συντονιστής του Συστήματος Καινοτομίας. Η Γενική Γραμματεία Ανθρώπινου Δυναμικού Δημόσιου Τομέα σε συνεργασία με τη Γενική Γραμματεία Έρευνας και Καινοτομίας του Υπουργείου Ανάπτυξης και Επενδύσεων είναι αρμόδιες για την παρακολούθηση της προόδου υλοποίησης των δράσεων, του απολογισμού, της αξιολόγησης, της επικαιροποίησης και του ανασχεδιασμού του Ε.Σ.Δ.Κ., καθώς και για τον συντονισμό των ενεργειών για την υλοποίησή του με τη συνεργασία των συναρμόδιων φορέων. Για την κατάρτιση του Ε.Σ.Δ.Κ. λαμβάνονται υπόψη κείμενα εθνικών στρατηγικών σε άλλα θεματικά αντικείμενα, καλές πρακτικές σε υπερεθνικό επίπεδο στον τομέα της καινοτομίας του δημόσιου τομέα, καθώς και έργα ή δράσεις που περιλαμβάνονται στα Ετήσια Σχέδια Δράσης των φορέων του άρθρου 3.
2. Το Ε.Σ.Δ.Κ. είναι διετές και καταρτίζεται και επικαιροποιείται κατά το τελευταίο τρίμηνο του προηγούμενου έτους από το έτος υλοποίησης. Το Ε.Σ.Δ.Κ. εγκρίνεται με απόφαση του Υπουργού Εσωτερικών που δημοσιεύεται στην Εφημερίδα της Κυβερνήσεως.
3. Για τον αποτελεσματικότερο συντονισμό της διαδικασίας εκπόνησης και επικαιροποίησης του Ε.Σ.Δ.Κ. δύναται να συστήνεται στο Υπουργείο Εσωτερικών Ομάδα Καινοτομίας με τη συμμετοχή στελεχών της Γενικής Γραμματείας Έρευνας και Καινοτομίας του Υπουργείου Ανάπτυξης και Επενδύσεων.
4. Οι φορείς του άρθρου 3 που συμμετέχουν στην υλοποίηση δράσεων και έργων τα οποία έχουν συμπεριληφθεί στο Ε.Σ.Δ.Κ. υποχρεούνται να τα εντάσσουν στις στρατηγικές επιλογές, τις δράσεις και τους στόχους των Σχεδίων Δράσης που καταρτίζουν.
5. Τα Βραβεία Καινοτομίας Δημοσίου Τομέα του άρθρου 10 και ο Εθνικός Διαγωνισμός Πρωτοτύπων και Καινοτομίας του άρθρου 11 εντάσσονται ως οριζόντιες δράσεις στο Ε.Σ.Δ.Κ..
6. Στο πλαίσιο συμμετοχής των φορέων του άρθρου 3 στο Ε.Σ.Δ.Κ. η υποβολή προτάσεων καινοτομίας από αυτούς ορίζεται ως υποχρεωτικός στόχος της κατηγορίας β) της παρ. 5 του άρθρου 9 του ν. 4940/2022 (Α’ 112) για κάθε προϊστάμενο, αναφορικά με την εσωτερική οργάνωση και λειτουργία της οργανικής του μονάδας.
Άρθρο 6
Ένταξη προτάσεων καινοτομίας στο Εθνικό Σχέδιο Δράσης για την Καινοτομία στον Δημόσιο Τομέα
1. Για την ένταξη προτάσεων στο Ε.Σ.Δ.Κ., η Γενική Γραμματεία Ανθρώπινου Δυναμικού Δημόσιου Τομέα δημοσιεύει στην ιστοσελίδα του Υπουργείου Εσωτερικών πρόσκληση το πρώτο τρίμηνο του τελευταίου έτους εφαρμογής του Ε.Σ.Δ.Κ., με την οποία καθορίζονται τα πεδία προτεραιότητας για την υποβολή προτάσεων καινοτομίας, η διαδικασία και ο τρόπος υποβολής τους, οι όροι, τα κριτήρια και η διαδικασία αξιολόγησής τους.
2. Οι φορείς του άρθρου 3 σχεδιάζουν προτάσεις καινοτομίας σύμφωνα με τον Οδηγό Καινοτομίας της παρ. 5 και τις υποβάλλουν προς αξιολόγηση στη Διεύθυνση Καινοτομίας Δημόσιου Τομέα του άρθρου 12.
3. Η Διεύθυνση Καινοτομίας Δημοσίου Τομέα του άρθρου 12 αξιολογεί τις προτάσεις σύμφωνα με τον Οδηγό Καινοτομίας της παρ. 5 και την πρόσκληση της παρ. 1 και εισηγείται στον Συντονιστή του Συστήματος Καινοτομίας, προκειμένου ο τελευταίος να αποφασίσει για την ένταξή τους ή μη στο Ε.Σ.Δ.Κ..
4. Οι προτάσεις καινοτομίας που εντάσσονται στο Ε.Σ.Δ.Κ. σύμφωνα με το παρόν συνιστούν πρωτότυπα έργα και υπάγονται στο Πρόγραμμα Επιτάχυνσης Καινοτομίας του άρθρου 7.
5. Με απόφαση του Υπουργού Εσωτερικών εκδίδεται Οδηγός Καινοτομίας που συνιστά υπόδειγμα και περιλαμβάνει τις κατευθυντήριες γραμμές για τον σχεδιασμό και την υποβολή προτάσεων καινοτομίας από τους φορείς του άρθρου 3, με απώτερο στόχο την ένταξή τους στο Ε.Σ.Δ.Κ..
Άρθρο 7
Προγράμματα Επιτάχυνσης Καινοτομίας και
Εργαστήρια Καινοτομίας Δημόσιου Τομέα
1. Για την άμεση ανάπτυξη των πρωτοτύπων που εντάσσονται στο Ε.Σ.Δ.Κ. και την κατά προτεραιότητα υλοποίησή τους εφαρμόζονται Προγράμματα Επιτάχυνσης Καινοτομίας.
2. Για τη διάδοση της καινοτομίας στον δημόσιο τομέα και την επίτευξη συνεργασίας μεταξύ τόσο των φορέων του άρθρου 3 όσο και μεταξύ τμημάτων/οργανικών μονάδων εντός του ίδιου φορέα, υλοποιούνται Εργαστήρια Καινοτομίας.
3. Τα Προγράμματα και τα Εργαστήρια των παρ. 1 και 2 υλοποιούνται από το Ινστιτούτο Τεκμηρίωσης, Έρευνας και Καινοτομίας του Εθνικού Κέντρου Δημόσιας Διοίκησης και Αυτοδιοίκησης, σύμφωνα με τις οδηγίες της Γενικής Γραμματείας Ανθρώπινου Δυναμικού Δημόσιου Τομέα.
Άρθρο 8
Πληροφοριακό Σύστημα για την Καινοτομία στον Δημόσιο Τομέα
Στη Γενική Γραμματεία Ανθρώπινου Δυναμικού Δημοσίου Τομέα αναπτύσσεται πληροφοριακό σύστημα με την ονομασία «Κεντρικό Σύστημα Διαχείρισης Γνώσης και Ανοικτής Καινοτομίας Δημοσίου Τομέα», το οποίο διαλειτουργεί με το Ψηφιακό Αποθετήριο Διοικητικής Γνώσης του Ινστιτούτου Τεκμηρίωσης Έρευνας και Καινοτομίας του Εθνικού Κέντρου Δημόσιας Διοίκησης και Αυτοδιοίκησης, προκειμένου να υποστηρίζει το Σύστημα Καινοτομίας.
Άρθρο 9
Αποθετήριο Πρακτικών Καινοτομίας
Δημόσιου Τομέα - Πιστοποίηση
1. Το Αποθετήριο Πρακτικών Καινοτομίας Δημόσιου Τομέα αποτελεί ψηφιακή βιβλιοθήκη που αναπτύσσεται εντός του Πληροφοριακού Συστήματος του άρθρου 8, με σκοπό τη συγκέντρωση και διαμοίραση της γνώσης των καλών πρακτικών καινοτομίας που εφαρμόζουν οι φορείς του δημόσιου τομέα, όπως ορίζονται στην περ. α’ της παρ. 1 του άρθρου 14 του ν. 4270/2014 (Α’ 143).
2. Οι καλές πρακτικές καινοτομίας εντάσσονται στο Αποθετήριο Πρακτικών Καινοτομίας Δημόσιου Τομέα εφόσον πιστοποιηθούν από τη Διεύθυνση Καινοτομίας Δημόσιου Τομέα του Υπουργείου Εσωτερικών κατόπιν αξιολόγησής τους.
3. Οι πιστοποιημένες καινοτομίες του Αποθετηρίου Καινοτομιών Δημοσίου Τομέα αναγνωρίζονται ως καλές καινοτόμες πρακτικές για τη δημόσια διοίκηση και μπορούν να συμμετέχουν με ειδική σήμανση σε εθνικούς και διεθνείς διαγωνισμούς.
Άρθρο 10
Βραβεία Καινοτομίας Δημόσιου Τομέα
1. Θεσπίζονται τα Βραβεία Καινοτομίας Δημόσιου Τομέα που διοργανώνονται από το Υπουργείο Εσωτερικών ανά διετία με σκοπό τη βράβευση διακεκριμένων καινοτομιών.
2. Στα Βραβεία Καινοτομίας Δημόσιου Τομέα συμμετέχουν οι φορείς του άρθρου 3 για τις καινοτομίες που έχουν ενταχθεί στο Αποθετήριο Πρακτικών Καινοτομίας Δημόσιου Τομέα του άρθρου 9 μέχρι δύο (2) έτη πριν από την ημερομηνία διεξαγωγής των βραβεύσεων και έως έναν (1) μήνα πριν από την ημερομηνία διεξαγωγής των βραβεύσεων.
3. Η διαδικασία συμμετοχής στα Βραβεία Καινοτομίας Δημόσιου Τομέα, η σύνθεση της ομάδας αξιολογητών και τα κριτήρια βράβευσης καθορίζονται με πρόσκληση της Γενικής Γραμματείας Ανθρώπινου Δυναμικού Δημόσιου Τομέα.
Άρθρο 11
Εθνικός Διαγωνισμός 
Πρωτοτύπων και Καινοτομίας
1. Θεσπίζεται Εθνικός Διαγωνισμός Πρωτοτύπων και Καινοτομίας με σκοπό την ανάδειξη πρωτοτύπων σε σημαντικά πεδία της δημόσιας διακυβέρνησης.
2. Στον Εθνικό Διαγωνισμό Πρωτοτύπων και Καινοτομίας μπορούν να συμμετέχουν δημόσιοι υπάλληλοι από τους φορείς του άρθρου 3, μεμονωμένα ή σε ομάδες.
3. Η διαδικασία συμμετοχής στον Εθνικό Διαγωνισμό Πρωτοτύπων και Καινοτομίας και τα κριτήρια βράβευσης, καθώς και κάθε άλλη αναγκαία λεπτομέρεια για τη διεξαγωγή του καθορίζονται με πρόσκληση της Γενικής Γραμματείας Ανθρώπινου Δυναμικού Δημόσιου Τομέα.
4. Τα πρωτότυπα που βραβεύονται από τον Εθνικό Διαγωνισμό Πρωτοτύπων και Καινοτομίας, συγκεντρώνονται στο πληροφοριακό σύστημα του άρθρου 8 και δύναται να ενταχθούν στο Ε.Σ.Δ.Κ. με απόφαση του Γενικού Γραμματέα Ανθρώπινου Δυναμικού Δημόσιου Τομέα.
Άρθρο 12
Οργανικές μονάδες για την 
καινοτομία στο Υπουργείο Εσωτερικών
Στη Γενική Διεύθυνση Δημοσίων Οργανώσεων της Γενικής Γραμματείας Ανθρώπινου Δυναμικού Δημόσιου Τομέα του Υπουργείου Εσωτερικών λειτουργεί Διεύθυνση Καινοτομίας Δημόσιου Τομέα, στην οποία υπάγονται τα εξής Τμήματα:
α) Τμήμα Παρατηρητηρίου Καινοτομίας Δημοσίου Τομέα,
β) Τμήμα Προγραμματισμού και Αξιολόγησης Καινοτόμων Έργων και
γ) Τμήμα Ανάπτυξης, Διαχείρισης και Παρακολούθησης Καινοτομίας.
ΚΕΦΑΛΑΙΟ Δ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 13
Εξουσιοδοτικές διατάξεις
1. Με απόφαση του Υπουργού Εσωτερικών συστήνεται και συγκροτείται στο Υπουργείο Εσωτερικών η Ομάδα Καινοτομίας της παρ. 3 του άρθρου 5. Με την ίδια απόφαση καθορίζεται κάθε θέμα σχετικό με τη σύνθεση, τη λειτουργία, τις αρμοδιότητες της Ομάδας Καινοτομίας, καθώς και κάθε άλλη αναγκαία λεπτομέρεια για την αποτελεσματική άσκηση του έργου της.
2. Με κοινή απόφαση των Υπουργών Εσωτερικών, Οικονομικών και Ανάπτυξης και Επενδύσεων ρυθμίζεται κάθε θέμα σχετικό με τη χρηματοδότηση του Ε.Σ.Δ.Κ. του άρθρου 5.
3. Με κοινή απόφαση των Υπουργών Εσωτερικών και Οικονομικών καθορίζονται ο τρόπος και η διαδικασία χρηματοδότησης των έργων που εντάσσονται σε πρόγραμμα επιτάχυνσης καινοτομίας του άρθρου 7.
4. Με απόφαση του Υπουργού Εσωτερικών καθορίζεται η λειτουργία των εργαστηρίων καινοτομίας δημοσίου τομέα του άρθρου 7.
5. Με κοινή απόφαση των Υπουργών Εσωτερικών και Ψηφιακής Διακυβέρνησης καθορίζεται κάθε αναγκαίο θέμα για την ανάπτυξη και τη λειτουργία του πληροφοριακού συστήματος του άρθρου 8.
6. Με απόφαση του Υπουργού Εσωτερικών καθορίζεται η διαδικασία αξιολόγησης και πιστοποίησης των πρακτικών καινοτομίας που αναρτώνται στο Αποθετήριο Πρακτικών Καινοτομίας Δημόσιου Τομέα του άρθρου 9.
7. Με προεδρικό διάταγμα που εκδίδεται σύμφωνα με το άρθρο 20 του ν. 4622/2019 (Α’ 133), συστήνονται οι οργανικές μονάδες του άρθρου 12 και καθορίζονται οι αρμοδιότητές τους.
ΜΕΡΟΣ Β’
ΡΥΘΜΙΣΗ ΘΕΜΑΤΩΝ ΑΡΜΟΔΙΟΤΗΤΑΣ 
ΓΕΝΙΚΗΣ ΓΡΑΜΜΑΤΕΙΑΣ ΑΝΘΡΩΠΙΝΟΥ ΔΥΝΑΜΙΚΟΥ ΔΗΜΟΣΙΟΥ ΤΟΜΕΑ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 14
Σκοπός
Σκοπός του παρόντος Μέρους είναι η διασφάλιση της αποτελεσματικής λειτουργίας του ανθρώπινου δυναμικού του δημόσιου τομέα.
Άρθρο 15
Αντικείμενο
Αντικείμενο του παρόντος Μέρους είναι η ρύθμιση θεμάτων αρμοδιότητας της Γενικής Γραμματείας Ανθρώπινου Δυναμικού Δημόσιου Τομέα και, ιδίως:
α) η εξατομικευμένη στήριξη εργαζομένων με αναπηρία στον δημόσιο τομέα,
β) η ανακατανομή κενών θέσεων σε νομικά πρόσωπα ιδιωτικού δικαίου,
γ) ο προγραμματισμός προσλήψεων ανθρώπινου δυναμικού δημόσιου τομέα,
δ) η στελέχωση της Ανεξάρτητης Αρχής Δημοσίων Εσόδων (Α.Α.Δ.Ε.) στο πλαίσιο της υπό στοιχεία 1Γ/2022 προκήρυξης του Ανώτατου Συμβουλίου Επιλογής Προσωπικού (Α.Σ.Ε.Π.),
δ) η συμμετοχή επιτυχόντων στον γραπτό διαγωνισμό του Α.Σ.Ε.Π. όταν αυτός διενεργείται σε δύο διακριτά στάδια,
ε) η διευθέτηση ζητημάτων αποσπάσεων στην Εθνική Αρχή Διαφάνειας (Ε.Α.Δ.),
στ) η παροχή άδειας σε γονείς δημόσιους και δημοτικούς υπαλλήλους λόγω θανάτου τέκνου τους.
ΚΕΦΑΛΑΙΟ Β’
ΔΙΑΤΑΞΕΙΣ ΑΡΜΟΔΙΟΤΗΤΑΣ 
ΓΕΝΙΚΗΣ ΓΡΑΜΜΑΤΕΙΑΣ ΑΝΘΡΩΠΙΝΟΥ ΔΥΝΑΜΙΚΟΥ ΔΗΜΟΣΙΟΥ ΤΟΜΕΑ
Άρθρο 16
Προσωπικό αναπτυξιακών Οργανισμών Τοπικής Αυτοδιοίκησης - Τροποποίηση 
περ. στ’ παρ. 5 άρθρου 2 ν. 4674/2020 και παρ. 3 άρθρου 15 ν. 4257/2014
1. Το τέταρτο εδάφιο της περ. στ’ της παρ. 5 του άρθρου 2 του ν. 4674/2020 (Α’ 53) τροποποιείται, ώστε να περιλαμβάνεται στη ρύθμιση και το σύνολο των υποκείμενων οργανικών μονάδων των Διευθύνσεων των αναπτυξιακών οργανισμών τοπικής αυτοδιοίκησης και η περ. στ’ διαμορφώνεται ως εξής:
«στ. Ο γενικός διευθυντής και ο προϊστάμενος της Διεύθυνσης Τεχνικών Υπηρεσιών ορίζονται με απόφαση του Διοικητικού Συμβουλίου. Η θητεία τους ακολουθεί τη θητεία του Διοικητικού Συμβουλίου και μπορεί να ανανεώνεται. Ως προϊστάμενοι Διευθύνσεων Τεχνικών Υπηρεσιών ορίζονται πτυχιούχοι μηχανικοί πανεπιστημιακής ή τεχνολογικής εκπαίδευσης με ελάχιστη προϋπηρεσία πέντε (5) ετών στο γνωστικό τους αντικείμενο. Με όμοια απόφαση, ορίζονται οι προϊστάμενοι των λοιπών Διευθύνσεων, καθώς και οι προϊστάμενοι των υποκείμενων οργανικών μονάδων του συνόλου των Διευθύνσεων, όπως προβλέπονται στον Κανονισμό Εσωτερικής Υπηρεσίας (Κ.Ε.Υ.). Στις θέσεις ευθύνης των προηγουμένων εδαφίων δύνανται να ορίζονται υπάλληλοι που έχουν μετακινηθεί ή αποσπασθεί στον αναπτυξιακό οργανισμό, σύμφωνα με τα οριζόμενα στην περ. ε’.»
2. α) Το δεύτερο εδάφιο της παρ. 3 του άρθρου 15 του ν. 4257/2014 (Α’ 93) τροποποιείται ως προς την καταβολή του επιδόματος θέσης ευθύνης και η παρ. 3 διαμορφώνεται ως εξής:
«3. Με την απόφαση μετακίνησης καθορίζεται ο φορέας καταβολής των αποδοχών του προσωπικού που μετακινείται. Σε περίπτωση που ο δήμος καθορίζεται ως φορέας καταβολής των αποδοχών του μετακινούμενου υπαλλήλου, σύμφωνα με την απόφαση του πρώτου εδαφίου, ο δήμος καταβάλλει το σύνολο των αποδοχών του κάθε μετακινουμένου υπαλλήλου, περιλαμβανομένου και του επιδόματος σε θέση ευθύνης της περ. στ’ της παρ. 5 του άρθρου 2 του ν. 4674/2020 (Α’ 53).»
β) Το επίδομα θέσης ευθύνης της περ. α) καταβάλλεται από τον δήμο και στους υπαλλήλους, που έχουν ήδη μετακινηθεί πριν την έναρξη ισχύος του παρόντος, και για όσον χρόνο κατέχουν τη θέση ευθύνης, με φορέα καταβολής των αποδοχών τους τον δήμο και ασκούν καθήκοντα προϊσταμένου, από την ημέρα ανάληψης των καθηκόντων τους.
Άρθρο 17
Εξατομικευμένη στήριξη και πρόβλεψη 
μέτρων σε εργαζομένους με αναπηρία 
στον δημόσιο τομέα
Τα άτομα με αναπηρία που είναι μόνιμοι υπάλληλοι ή υπάλληλοι με σύμβαση ιδιωτικού δικαίου της Γενικής Κυβέρνησης, όπως ορίζεται στην περ. β’ της παρ. 1 του άρθρου 14 του ν. 4270/2014 (Α’ 143), και αντιμετωπίζουν κινητικά προβλήματα ή είναι τυφλά ή άτομα με προβλήματα όρασης ή άτομα κωφά ή βαρήκοα, κατά τη διάρκεια υπηρεσιακών αποστολών στο εσωτερικό ή στο εξωτερικό, στο πλαίσιο των καθηκόντων τους, συνοδεύονται από εξειδικευμένο προσωπικό βοηθό. Με κοινή απόφαση των Υπουργών Εσωτερικών και Οικονομικών καθορίζεται ο τρόπος κάλυψης της δαπάνης για τον προσωπικό βοηθό του πρώτου εδαφίου, καθώς και κάθε άλλο αναγκαίο θέμα για την καταβολή της.
Άρθρο 18
Επέκταση της δυνατότητας 
ανακατανομής κενών θέσεων 
στα νομικά πρόσωπα ιδιωτικού δικαίου
Οι κενές θέσεις προσωπικού των νομικών προσώπων ιδιωτικού δικαίου, η οργάνωση και η λειτουργία των οποίων ρυθμίζονται από οργανισμό ή κανονισμό που τίθεται σε ισχύ με προεδρικό διάταγμα, μπορεί να ανακατανέμονται σε κατηγορίες, κλάδους και ειδικότητες με κοινή απόφαση του Γενικού Γραμματέα του αρμόδιου για τη δημόσια διοίκηση Υπουργείου και του Υπηρεσιακού Γραμματέα του Υπουργείου που εποπτεύει το νομικό πρόσωπο ιδιωτικού δικαίου.
Άρθρο 19
Προσαρμογή άρθρου 20 ν. 4622/2019 στο νέο προσοντολόγιο - κλαδολόγιο του Δημοσίου - Τροποποίηση παρ. 4 άρθρου 20 ν. 4622/2019 
Η παρ. 4 του άρθρου 20 του ν. 4622/2019 (Α’ 133) τροποποιείται: α) στο πρώτο εδάφιο με αναφορά και στην περίπτωση της εισήγησης του προϊσταμένου αυτοτελούς τμήματος, β) στο δεύτερο εδάφιο με την προσθήκη αναφοράς σε ειδικότητες ως προς την κατανομή των κενών θέσεων προσωπικού και η παρ. 4 διαμορφώνεται ως εξής:
«4. Η κατανομή των θέσεων προσωπικού ανά εργασιακή σχέση, κατηγορία, κλάδο και ειδικότητα σε οργανικές μονάδες και η τοποθέτηση των υπαλλήλων διενεργείται με απόφαση του οικείου Υπηρεσιακού Γραμματέα του Υπουργείου ή του αρμόδιου οργάνου διοίκησης, μετά από εισήγηση των προϊσταμένων Γενικής Διεύθυνσης ή Διεύθυνσης ή αυτοτελούς τμήματος, με βάση την αποστολή κάθε οργανικής μονάδας και τις ανάγκες της υπηρεσίας. Οι κενές θέσεις προσωπικού μπορεί να ανακατανέμονται σε εργασιακές σχέσεις, κατηγορίες, κλάδους και ειδικότητες με κοινή απόφαση του Υπηρεσιακού Γραμματέα του αρμόδιου για τη δημόσια διοίκηση Υπουργείου και του οικείου Υπηρεσιακού Γραμματέα, στο πλαίσιο της αποτελεσματικής λειτουργίας της υπηρεσίας.»
Άρθρο 20
Προγραμματισμός προσλήψεων 
ανθρώπινου δυναμικού δημόσιας διοίκησης - Αντικατάσταση άρθρου 51 ν. 4622/2019
Το άρθρο 51 του ν. 4622/2019 (Α’ 133) αντικαθίσταται ως εξής:
«Άρθρο 51
Ετήσιος προγραμματισμός ανθρώπινου δυναμικού του δημόσιου τομέα
1. Προσλήψεις του πάσης φύσεως τακτικού προσωπικού των φορέων του δημόσιου τομέα, όπως αυτός οριοθετείται στην περ. α’ της παρ. 1 του άρθρου 14 του ν. 4270/2014 (Α’ 143), καθώς και των νομικών προσώπων ιδιωτικού δικαίου του δημόσιου τομέα που δεν περιλαμβάνονται στη Γενική Κυβέρνηση, όπως αυτή ορίζεται στο ανωτέρω άρθρο, διενεργούνται βάσει ετήσιου προγραμματισμού. Σε κάθε περίπτωση, δεν περιλαμβάνεται στο πεδίο εφαρμογής του παρόντος η Βουλή των Ελλήνων.
2. Για την έγκριση οποιουδήποτε αιτήματος πρόσληψης τακτικού προσωπικού από τους φορείς της παρ. 1, απαιτείται η προηγούμενη ανάρτηση της οικείας κενής θέσης στο Ψηφιακό Οργανόγραμμα του άρθρου 16 του ν. 4440/2016 (Α’ 224).
3. Κατ’ εξαίρεση, σε περίπτωση που είναι αντικειμενικά αδύνατον να πληρωθούν οι προϋποθέσεις της παρ. 2, είναι δυνατή η έγκριση του αιτήματος με κοινή απόφαση των αρμόδιων υπουργών για θέματα δημόσιας διοίκησης και προϋπολογισμού, μετά από αιτιολογημένη εισήγηση του κατά περίπτωση αρμόδιου Υπουργού, που συνοδεύεται από: α) βεβαίωση του Γενικού Λογιστηρίου του Κράτους για την ύπαρξη των αναγκαίων πιστώσεων στον Τακτικό Προϋπολογισμό, για δαπάνες που βαρύνουν απευθείας τις πιστώσεις των παροχών σε εργαζομένους του Τακτικού Προϋπολογισμού ή β) από έγγραφο παροχής απόψεων για τον τρόπο κάλυψης της δαπάνης από το Γενικό Λογιστήριο του Κράτους, που συνοδεύεται από εισήγηση του αρμόδιου προϊσταμένου των οικονομικών υπηρεσιών, σύμφωνα με το άρθρο 24 του ν. 4270/2014, για τον τρόπο κάλυψης δαπάνης, για δαπάνες που δεν βαρύνουν απευθείας τον Τακτικό Προϋπολογισμό.
4. Μέχρι το τέλος του μηνός Μαΐου κάθε έτους, τα αρμόδια Υπουργεία καταρτίζουν, λαμβάνοντας υπόψη τον πολυετή προγραμματισμό του άρθρου 3 του ν. 4590/2019 (Α’ 17), καταστάσεις με το τακτικό προσωπικό που αιτούνται να εγκριθεί προς πρόσληψη για το επόμενο έτος, ανά κατηγορία, κλάδο και ειδικότητα, στο πλαίσιο των προσχεδίων δράσης τους. Στις καταστάσεις του πρώτου εδαφίου συμπεριλαμβάνεται και το προσωπικό για τους εποπτευόμενους από αυτά φορείς, καθώς και τις οικείες ανεξάρτητες αρχές. Για τους Ο.Τ.Α. α’ και β’ βαθμού και τους εποπτευόμενους φορείς αυτών συντάσσεται χωριστό ετήσιο αίτημα, το οποίο υποβάλλεται από το αρμόδιο για τους Ο.Τ.Α. Υπουργείο, στο Υπουργείο που είναι αρμόδιο για τα θέματα διαχείρισης ανθρωπίνου δυναμικού του δημοσίου. Τα αιτήματα κάθε Υπουργείου συνοδεύονται από συνοπτική έκθεση που περιλαμβάνει:
(α) Τεκμηρίωση αναγκαιότητας, για την πρόσληψη του προσωπικού, βάσει των στρατηγικών προτεραιοτήτων και αναγκών του, στην οποία συνεκτιμάται η προσκόμιση από τον φορέα πιστοποιητικού ορθής και ολοκληρωμένης εφαρμογής του Κοινού Πλαισίου Αξιολόγησης (Κ.Π.Α.),
(β) τον αριθμό των κενών θέσεων του φορέα,
(γ) το ύψος της ετήσιας προκαλούμενης δαπάνης για την πρόσληψη και τον τρόπο κάλυψης αυτής,
(δ) τις ανάγκες που καλύπτονται από τη διαδικασία της κινητικότητας και
(ε) τον αριθμό των προσλήψεων που πραγματοποιήθηκαν σε συμμόρφωση προς δικαστικές αποφάσεις.
5. Το αρμόδιο για θέματα ανθρώπινου δυναμικού δημόσιου τομέα Υπουργείο, σε συνεργασία με το αρμόδιο για θέματα προϋπολογισμού Υπουργείο, λαμβάνοντας υπόψη τα αιτήματα των φορέων, σε συνδυασμό με τις στρατηγικές προτεραιότητες για τη διαχείριση του ανθρώπινου δυναμικού, διαμορφώνουν τον ετήσιο προγραμματισμό για τις προσλήψεις του επόμενου έτους.
6. Κατόπιν, το σχέδιο αυτό αποστέλλεται μέχρι το τέλος Ιουλίου στην Προεδρία της Κυβέρνησης ως μέρος του Προσχεδίου Δράσης του Υπουργείου που είναι αρμόδιο για τα θέματα ανθρώπινου δυναμικού δημόσιου τομέα και εγκρίνεται από το τακτικό Υπουργικό Συμβούλιο Σεπτεμβρίου στο πλαίσιο έγκρισης του ενοποιημένου προγράμματος κυβερνητικής πολιτικής.
7. Μετά τη γνωστοποίηση του ετήσιου προγραμματισμού για τις προσλήψεις του επόμενου έτους από το αρμόδιο για θέματα ανθρώπινου δυναμικού δημόσιου τομέα Υπουργείο, οι λοιποί φορείς της Γενικής Κυβέρνησης εντάσσουν την προκαλούμενη από αυτές δαπάνη στον προϋπολογισμό του επόμενου οικονομικού έτους. Για τις προσλήψεις τακτικού προσωπικού που βαρύνουν απευθείας τον Τακτικό Προϋπολογισμό, προβλέπονται σχετικές πιστώσεις στον οικείο κωδικό του Υπουργείου Οικονομικών.
8. Κατ’ εξαίρεση, προσλήψεις τακτικού προσωπικού που δεν έχουν ενταχθεί στον ετήσιο προγραμματισμό, σύμφωνα με τις διατάξεις του παρόντος, εγκρίνονται με κοινή απόφαση των αρμόδιων υπουργών για θέματα ανθρώπινου δυναμικού δημόσιου τομέα και προϋπολογισμού, εφόσον έχουν όλως έκτακτο και κατεπείγοντα χαρακτήρα, και συνοδεύονται από ειδικά αιτιολογημένο αίτημα του κατά περίπτωση αρμόδιου Υπουργού καθώς και από: α) βεβαίωση του Γενικού Λογιστηρίου του Κράτους για την ύπαρξη των αναγκαίων πιστώσεων στον Τακτικό Προϋπολογισμό, για δαπάνες που βαρύνουν απευθείας τις πιστώσεις των παροχών σε εργαζομένους του Τακτικού Προϋπολογισμού ή β) από έγγραφο παροχής απόψεων για τον τρόπο κάλυψης της δαπάνης από το Γενικό Λογιστήριο του Κράτους, που συνοδεύεται από εισήγηση του αρμόδιου προϊσταμένου των οικονομικών υπηρεσιών, σύμφωνα με το άρθρο 24 του ν. 4270/2014 για τον τρόπο κάλυψης δαπάνης, για δαπάνες που δεν βαρύνουν απευθείας τον Τακτικό Προϋπολογισμό.
9. Προσλήψεις προσωπικού με σχέση εργασίας Ιδιωτικού Δικαίου Ορισμένου Χρόνου, συμπεριλαμβανομένου και του εποχικού προσωπικού, ή σύμβασης μίσθωσης έργου ή προσωπικού ωριαίας αποζημίωσης των φορέων της Γενικής Κυβέρνησης, όπως αυτή οριοθετείται στην περ. β’ της παρ. 1 του άρθρου 14 του ν. 4270/2014, πραγματοποιούνται βάσει ετήσιου προγραμματισμού, σύμφωνα με τις διατάξεις του παρόντος.
10. Ο μέγιστος επιτρεπόμενος αριθμός προσλήψεων του προσωπικού της παρ. 9 εκάστου έτους εγκρίνεται από το τακτικό Υπουργικό Συμβούλιο του μηνός Σεπτεμβρίου του προηγούμενου έτους. Στον ως άνω μέγιστο αριθμό προσλήψεων περιλαμβάνονται και αιτήματα παράτασης ή ανανέωσης της διάρκειας συμβάσεων ανά φορέα. Η κατανομή των ως άνω προσλήψεων ανά Υπουργείο διενεργείται με κοινή απόφαση των αρμόδιων υπουργών για θέματα δημόσιας διοίκησης και προϋπολογισμού, με την οποία εγκρίνεται και ο αντίστοιχος αριθμός προσλήψεων προσωπικού βάσει του προγραμματισμού της παρ. 9. Tα αιτήματα των προσλήψεων συνοδεύονται από βεβαίωση του Γενικού Λογιστηρίου του Κράτους: α) για την ύπαρξη των αναγκαίων πιστώσεων στον Τακτικό Προϋπολογισμό για δαπάνες που βαρύνουν απευθείας τις πιστώσεις των παροχών σε εργαζομένους του Τακτικού Προϋπολογισμού ή β) από έγγραφο παροχής απόψεων για τον τρόπο κάλυψης της δαπάνης από το Γενικό Λογιστήριο του Κράτους, που συνοδεύεται από εισήγηση του αρμόδιου προϊσταμένου των οικονομικών υπηρεσιών, σύμφωνα με το άρθρο 24 του ν. 4270/2014 για τον τρόπο κάλυψης δαπάνης για δαπάνες που δεν βαρύνουν απευθείας τον Τακτικό Προϋπολογισμό.»
Άρθρο 21
Πλήρωση θέσεων στην Α.Α.Δ.Ε. βάσει της υπό στοιχεία 1Γ/2022 προκήρυξης του Α.Σ.Ε.Π.
Ειδικά για την υπό στοιχεία 1Γ/2022 προκήρυξη του Ανωτάτου Συμβουλίου Επιλογής Προσωπικού (Α.Σ.Ε.Π. 9/2022) για την πλήρωση συνολικά οκτακοσίων είκοσι δύο (822) θέσεων μόνιμου προσωπικού Πανεπιστημιακής, Τεχνολογικής και Δευτεροβάθμιας Εκπαίδευσης με γραπτό διαγωνισμό στην Ανεξάρτητη Αρχή Δημοσίων Εσόδων, σύμφωνα με το άρθρο 43 του ν. 4765/2021 (Α’ 6), είναι δυνατή η πλήρωση των κενών θέσεων που τυχόν προκύπτουν μετά την έκδοση των οριστικών αποτελεσμάτων, με υποψηφίους του εν λόγω διαγωνισμού κατά τη φθίνουσα σειρά της βαθμολογίας τους, εφόσον το άθροισμα της σταθμισμένης βαθμολογίας που συγκέντρωσε ο υποψήφιος στα επιμέρους μαθήματα είναι τουλάχιστον πενήντα (50) μονάδες, ανεξάρτητα από τη βαθμολογία σε καθένα από αυτά. Η σχετική διαδικασία ξεκινά με αίτημα της Α.Α.Δ.Ε. προς το Α.Σ.Ε.Π., το οποίο υποβάλλεται εντός δύο (2) μηνών από την έκδοση των οριστικών αποτελεσμάτων.
Άρθρο 22
Συμμετοχή επιτυχόντων πανελλήνιου 
γραπτού διαγωνισμού Α.Σ.Ε.Π. σε προκηρύξεις - Προσθήκη παρ. 4 
στο άρθρο 8 του ν. 4765/2021
Στο άρθρο 8 του ν. 4765/2021 (Α’ 6) προστίθεται παρ. 4 ως εξής:
«4. Σε περίπτωση διεξαγωγής του πανελλήνιου γραπτού διαγωνισμού σε δύο στάδια, σύμφωνα με το δεύτερο εδάφιο της παρ. 3, οι επιτυχόντες του πρώτου σταδίου δύναται να μετέχουν στο δεύτερο στάδιο για την πλήρωση θέσεων αντίστοιχων ή συναφών κλάδων και ειδικοτήτων με τους περιλαμβανόμενους στην πρόσκληση - προκήρυξη του πρώτου σταδίου, σε φορείς της παρ. 1 του άρθρου 2, εφόσον διαθέτουν τα απαιτούμενα τυπικά προσόντα, καθώς και για την πλήρωση θέσεων Ειδικού Επιστημονικού Προσωπικού, με την προϋπόθεση ότι κατέχουν την ανά γνωστικό αντικείμενο απαιτούμενη εξειδίκευση.»
Άρθρο 23
Ανανεώσεις αποσπάσεων υπαλλήλων 
σε θέσεις Επιθεωρητών - Ελεγκτών της 
Εθνικής Αρχής Διαφάνειας (Ε.Α.Δ.)
1. Η περ. α) της παρ. 6 και η παρ. 6Α του άρθρου 44 του ν. 4674/2020 (Α’ 53), περί απαγόρευσης απόσπασης τακτικού υπαλλήλου Ο.Τ.Α. α’ βαθμού και περί απόσπασης ή μετάταξης τακτικού υπαλλήλου Ο.Τ.Α. α’ βαθμού, κατά παρέκκλιση, αντιστοίχως, και η παρ. 1 του άρθρου 177 του ν. 4876/2021 (Α’ 251), περί αποσπάσεων και μετατάξεων τακτικών υπαλλήλων Ο.Τ.Α. β’ βαθμού, που διενεργούνται κατά παρέκκλιση των κύκλων κινητικότητας του Ενιαίου Συστήματος Κινητικότητας, δεν καταλαμβάνουν τις ανανεώσεις αποσπάσεων υπαλλήλων που υπηρετούν κατά την έναρξη ισχύος του παρόντος σε θέσεις Επιθεωρητών - Ελεγκτών της Εθνικής Αρχής Διαφάνειας (Ε.Α.Δ.), σύμφωνα με το άρθρο 96 του ν. 4622/2019 (Α’ 133). Οι ανανεώσεις αποσπάσεων υπαλλήλων που υπηρετούν κατά την έναρξη ισχύος του παρόντος σε θέσεις Επιθεωρητών-Ελεγκτών της Ε.Α.Δ., διενεργούνται με μόνη απόφαση του Διοικητή της.
2. Οι ανανεώσεις αποσπάσεων που διενεργούνται βάσει ειδικών διατάξεων για τους Επιθεωρητές - Ελεγκτές που προέρχονται από τους υπόλοιπους φορείς του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143), και οι οποίοι σωρευτικά: α) έχουν υπηρετήσει ως Επιθεωρητές-Ελεγκτές αθροιστικά περισσότερα από πέντε (5) έτη είτε στην Εθνική Αρχή Διαφάνειας είτε στους φορείς που αυτή διαδέχθηκε και β) υπηρετούν στην Εθνική Αρχή Διαφάνειας σε θέση προϊσταμένου οργανικής μονάδας, διενεργούνται κατά παρέκκλιση κάθε αντίθετης γενικής ή ειδικής διάταξης με μόνη απόφαση του Διοικητή της, χωρίς να απαιτείται απόφαση ή σύμφωνη γνώμη των αρμόδιων Υπηρεσιακών Συμβουλίων του φορέα προέλευσης, καθώς και του οργάνου διοίκησης του.»
Άρθρο 24
Πλήρωση θέσεων ιδιωτικού δικαίου στα γραφεία μονομελών οργάνων διοίκησης νομικών προσώπων ιδιωτικού δικαίου
Για την πλήρωση των θέσεων με σύμβαση εργασίας ιδιωτικού δικαίου που προβλέπονται σε προεδρικά διατάγματα που εκδόθηκαν σύμφωνα με το άρθρο 22 του ν. 2190/1994 (Α’ 28) εφαρμόζεται αναλόγως το άρθρο 47 του ν. 4622/2019 (Α’ 133), περί στελέχωσης ιδιαίτερων γραφείων. Ειδικά για την απόσπαση εκδίδεται κοινή απόφαση του αρμόδιου προς διορισμού οργάνου του φορέα προέλευσης και του μονομελούς οργάνου διοίκησης του Ν.Π.Ι.Δ.. Για τα ελάχιστα προσόντα διορισμού στις ως άνω θέσεις εφαρμόζεται το άρθρο 48 του ν. 4622/2019. Το προσωπικό που στελεχώνει τις ως άνω θέσεις, αποχωρεί αυτοδικαίως ταυτόχρονα με την αποχώρηση, για οποιονδήποτε λόγο, του μονομελούς οργάνου διοίκησης στο γραφείο του οποίου υπάγεται χωρίς να γεννάται κανένα δικαίωμα αποζημίωσης στον υπάλληλο που αποχωρεί.
Άρθρο 25
Τοποθέτηση σε προσωποπαγείς 
θέσεις του e-ΕΦΚΑ - Προσθήκη παρ. 4 στο 
άρθρο 104 του ν. 4764/2020
Στο άρθρο 104 του ν. 4764/2020 (Α’ 256) προστίθεται παρ. 4 αναφορικά με την κάλυψη προσωποπαγών θέσεων στον Ηλεκτρονικό Εθνικό Φορέα Κοινωνικής Ασφάλισης (e-ΕΦΚΑ) κατόπιν παραίτησης από ένδικα μέσα και βοηθήματα ως εξής:
«4. Τις προσωποπαγείς θέσεις στον e-ΕΦΚΑ που προβλέπονται στην παρ. 3, με τους όρους και τις προϋποθέσεις που προβλέπονται σε αυτήν, καταλαμβάνουν και εργαζόμενοι οι οποίοι δεν κατέχουν το τυπικό προσόν του τίτλου σπουδών δευτεροβάθμιας εκπαίδευσης.»
Άρθρο 26
Πίνακας προακτέων δημοτικών αστυνομικών - Προσθήκη παρ. 10 στο άρθρο 36 του ν. 5003/2022
Στο άρθρο 36 του ν. 5003/2022 (Α’ 230) προστίθεται παρ. 10, αναφορικά με την έναρξη ισχύος των πινάκων προακτέων των δημοτικών αστυνομικών, ως εξής:
«10. Κατά την πρώτη εφαρμογή του άρθρου 18, η ισχύς των πινάκων προακτέων αρχίζει την 1η.1.2023 και σε αυτούς εγγράφονται όσοι δημοτικοί αστυνομικοί συμπληρώνουν τον απαιτούμενο για την προαγωγή χρόνο υπηρεσίας από 1ης.1. 2023 έως τις 30.4.2024.»
Άρθρο 27
Δικαίωμα διορισμού στον δημόσιο τομέα εξαιτίας του σεισμού της 27ης.9.2021 στον Δήμο Μίνωα Πεδιάδος Κρήτης και των 
ακραίων πλημμυρικών φαινομένων της 15ης.10.2022 στον Δήμο Μαλεβιζίου
Η παρ. 20 του άρθρου 14 του ν. 2266/1994 (Α’ 218), περί του δικαιώματος διορισμού συγγενών αποθανόντων στο δημόσιο, εφαρμόζεται αναλόγως και επί συζύγων ή συμβίων, καθώς και επί συγγενών μέχρι β’ βαθμού, προσώπων που απεβίωσαν εξαιτίας του σεισμού που έπληξε τον Δήμο Μίνωα Πεδιάδος στις 27.9.2021 και εξαιτίας των ακραίων πλημμυρικών φαινομένων που σημειώθηκαν στις 15.10.2022 στην Κρήτη και ιδιαίτερα στον ΔήμοΜελεβιζίου. Με απόφαση του Υπουργού Εσωτερικών ορίζονται οι φορείς υποδοχής, τα απαιτούμενα δικαιολογητικά, ο τρόπος βεβαίωσης της αιτίας του θανάτου, η σειρά προτεραιότητας των δικαιούχων, η προθεσμία και η διαδικασία υποβολής των δικαιολογητικών, καθώς και κάθε άλλη αναγκαία λεπτομέρεια για την εφαρμογή του παρόντος.
Άρθρο 28
Διάρκεια προσλήψεων ατόμων 
κατηγορίας ΠΕ ή ΤΕ με συμβάσεις 
Ιδιωτικού Δικαίου Ορισμένου Χρόνου με βάση τον πίνακα κατάταξης προσληπτέων μηχανικών της Ε.Ε.Τ.Α.Α. Α.Ε. δυνάμει του άρθρου 131 του ν. 4714/2020 - 
Προσθήκη παρ. 2 στο άρθρο 8 
του ν. 4915/2022
1.Στο άρθρο 8 του ν. 4915/2022 (Α’ 63) προστίθεται παρ. 2 και το άρθρο 8 διαμορφώνεται ως εξής:
«Άρθρο 8
Ισχύς πινάκων κατάταξης προσληπτέων μηχανικών από την Ελληνική Εταιρεία Τοπικής Ανάπτυξης και Αυτοδιοίκησης Α.Ε.
1. Οι πίνακες κατάταξης των προσληπτέων μηχανικών από την Ελληνική Εταιρεία Τοπικής Ανάπτυξης και Αυτοδιοίκησης (Ε.Ε.Τ.Α.Α.) Α.Ε. δυνάμει του άρθρου 131 του ν. 4714/2020 (Α’ 148) έχουν ισχύ για ένα (1) έτος από τη δημοσίευσή τους.
2. Οι συμβάσεις Ιδιωτικού Δικαίου Ορισμένου Χρόνου υπαλλήλων κατηγορίας ΠΕ ή ΤΕ, που προσλαμβάνονται με βάση τον πίνακα κατάταξης προσληπτέων μηχανικών που τηρεί η Ε.Ε.Τ.Α.Α. Α.Ε., κατόπιν της διαδικασίας επιλογής που πραγματοποίησε δυνάμει του άρθρου 131 του ν. 4714/2020, για την κάλυψη έως πενήντα (50) θέσεων, διαρκούν έως είκοσι τέσσερις (24) μήνες.»
2. Η παρ. 1 του άρθρου 8 του ν. 4915/2022 ισχύει για ένα (1) έτος από τη δημοσίευση του παρόντος.
Άρθρο 29
Συνδικαλιστικές ελευθερίες και δικαιώματα δημοσίων υπαλλήλων - Τροποποίηση 
παρ. 1 άρθρου 30 ν. 1264/1982
Στην παρ. 1 του άρθρου 30 του ν. 1264/1982 (Α’ 79) προστίθεται δεύτερο εδάφιο σχετικά με τη νομιμοποίηση του ελληνικού Δημοσίου να προσφύγει ενώπιον του Μονομελούς Πρωτοδικείου και να ζητήσει να κηρυχθεί ως παράνομη και καταχρηστική μια απεργία και η παρ. 1 διαμορφώνεται ως εξής:
«1. Ο νόμος αυτός, όπως είναι, εκτός από τις διατάξεις των άρθρων 14 παρ. 3 - 10, 16 παρ. 7 - 9, 22 παρ. 1 και 2, 24 και 27, εφαρμόζεται με τις ειδικές ρυθμίσεις που προβλέπονται παρακάτω ανάλογα και στους έμμισθους πολιτικούς υπαλλήλους του Δημοσίου, με εξαίρεση τους υπαλλήλους της Εθνικής Υπηρεσίας Πληροφοριών (Ε.Υ.Π.), όπως και στους μόνιμους ή με θητεία υπαλλήλους των Οργανισμών τοπικής Αυτοδιοίκησης, των Ανωτάτων Εκπαιδευτικών Ιδρυμάτων, των εκκλησιαστικών Νομικών Προσώπων Δημοσίου Δικαίου και λοιπών Νομικών Προσώπων Δημοσίου Δικαίου, ακόμη δε και στους υπαλλήλους με σχέση ιδιωτικού δικαίου που κατέχουν οργανικές θέσεις, σύμφωνα με το άρθρο 103 παρ. 3 του Συντάγματος. Το ελληνικό Δημόσιο νομιμοποιείται σε κάθε περίπτωση να προσφύγει ενώπιον του Μονομελούς Πρωτοδικείου, σύμφωνα με την παρ. 4 του άρθρου 22, και δια του Υπουργού που ασκεί τη σχετική εποπτεία, και όταν έχει εκχωρήσει τις σχετικές κρατικές αρμοδιότητες σε Ο.Τ.Α. ή άλλα Ν.Π.Δ.Δ., ακόμη και με μεταφορά προς αυτούς των κατ’ αντικείμενο αρμόδιων υπαλλήλων.»
Άρθρο 30
Άδεια γονέων δημοσίων υπαλλήλων 
λόγω θανάτου τέκνου τους - Τροποποίηση παρ. 1 άρθρου 50 Κώδικα Κατάστασης Δημοσίων Πολιτικών Διοικητικών 
Υπαλλήλων και Υπαλλήλων Ν.Π.Δ.Δ.
Μετά το πρώτο εδάφιο της παρ. 1 του άρθρου 50 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) προστίθεται δεύτερο εδάφιο σχετικά με τη χορήγηση άδειας σε γονείς δημοσίους υπαλλήλους λόγω θανάτου τέκνου τους και η παρ. 1 διαμορφώνεται ως εξής:
«1. Οι υπάλληλοι έχουν δικαίωμα άδειας απουσίας με αποδοχές πέντε (5) εργάσιμων ημερών σε περίπτωση γάμου και τριών (3) εργάσιμων ημερών σε περίπτωση θανάτου συζύγου τους ή και συγγενούς έως και β’ βαθμού. Ειδικότερα, οι γονείς υπάλληλοι δικαιούνται αυτοτελώς συνεχόμενη άδεια είκοσι (20) ημερών με αποδοχές από την ημέρα θανάτου του τέκνου τους. Επίσης, δικαιούνται, κατόπιν τεκμηριωμένης αίτησης, ειδική άδεια με αποδοχές διάρκειας μίας (1) έως τριών (3) ημερών, κατά περίπτωση, για την άσκηση του εκλογικού δικαιώματος ή για τη συμμετοχή σε δίκη ενώπιον οποιουδήποτε δικαστηρίου. Στον πατέρα υπάλληλο χορηγείται υποχρεωτικά άδεια δεκατεσσάρων (14) εργάσιμων ημερών, με αποδοχές, η οποία πρέπει να λαμβάνεται κατά τη γέννηση του τέκνου. Η άδεια αυτή δύναται να χορηγείται είτε α) δύο (2) ημέρες πριν από την αναμενόμενη ημερομηνία τοκετού, οπότε οι υπόλοιπες δώδεκα (12) χορηγούνται, συνολικά ή τμηματικά, εντός τριάντα (30) ημερών από την ημερομηνία γέννησης είτε β) μετά την ημερομηνία γέννησης, συνολικά ή τμηματικά, εντός τριάντα (30) ημερών από την ημερομηνία γέννησης. Για την εύρυθμη λειτουργία της υπηρεσίας, ο υπάλληλος γνωστοποιεί αρμοδίως την πιθανολογούμενη ημέρα τοκετού, προκειμένου η υπηρεσία να λάβει εγκαίρως γνώση. Σε περίπτωση υιοθεσίας ή αναδοχής τέκνου, ηλικίας έως οκτώ (8) ετών, η άδεια των προηγούμενων εδαφίων χορηγείται από την ένταξη του παιδιού στην οικογένεια.»
Άρθρο 31
Απονομή ηθικών αμοιβών σε δημοσίους υπαλλήλους - Αντικατάσταση παρ. 1 άρθρου 62 Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.
Η παρ. 1 του άρθρου 62 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) αντικαθίσταται ως εξής:
«1. Ο έπαινος απονέμεται με ειδικώς αιτιολογημένη απόφαση του αρμόδιου Υπουργού. Αν δεν προκύπτουν από τα στοιχεία του εισηγητικού φακέλου τα πραγματικά στοιχεία που στοιχειοθετούν τα προβλεπόμενα στην παρ. 1 του άρθρου 61, περί απονομής ηθικής αμοιβής, ο αρμόδιος Υπουργός δύναται να ζητήσει ειδικά αιτιολογημένη σύμφωνη γνώμη του αρμόδιου υπηρεσιακού συμβουλίου.»
Άρθρο 32
Άδεια γονέων δημοτικών υπαλλήλων λόγω θανάτου τέκνου τους - Τροποποίηση παρ. 1 άρθρου 57 ν. 3584/2007
Μετά από το πρώτο εδάφιο της παρ. 1 του άρθρου 57 του του Κώδικα Κατάστασης Δημοτικών και Κοινοτικών Υπαλλήλων (ν. 3854/2007, Α’ 143), προστίθεται νέο δεύτερο εδάφιο σχετικά με τη χορήγηση άδειας σε γονείς δημοτικούς υπαλλήλους λόγω θανάτου τέκνου τους και η παρ. 1 διαμορφώνεται ως εξής:
«1. Οι υπάλληλοι έχουν δικαίωμα άδειας απουσίας με αποδοχές πέντε (5) εργασίμων ημερών σε περίπτωση γάμου και τριών (3) εργασίμων ημερών σε περίπτωση θανάτου συζύγου τους ή και συγγενούς έως και β’ βαθμού. Ειδικότερα, οι γονείς υπάλληλοι δικαιούνται αυτοτελώς συνεχόμενη άδεια είκοσι (20) ημερών με αποδοχές από την ημέρα θανάτου του τέκνου τους. Επίσης, δικαιούνται κατόπιν τεκμηριωμένης αίτησης ειδική άδεια με αποδοχές διάρκειας μίας (1) έως τριών (3) ημερών, κατά περίπτωση, για την άσκηση του εκλογικού δικαιώματος ή για τη συμμετοχή σε δίκη ενώπιον οποιουδήποτε δικαστηρίου. Στον πατέρα υπάλληλο χορηγείται υποχρεωτικά άδεια δεκατεσσάρων (14) εργάσιμων ημερών, με αποδοχές, η οποία πρέπει να λαμβάνεται κατά τη γέννηση του τέκνου. Η άδεια αυτή δύναται να χορηγείται: είτε α) δύο (2) ημέρες πριν από την αναμενόμενη ημερομηνία τοκετού, οπότε οι υπόλοιπες δώδεκα (12) χορηγούνται, συνολικά ή τμηματικά, εντός τριάντα (30) ημερών από την ημερομηνία γέννησης είτε β) μετά την ημερομηνία γέννησης, συνολικά ή τμηματικά, εντός τριάντα (30) ημερών από την ημερομηνία γέννησης. Για την εύρυθμη λειτουργία της υπηρεσίας, ο υπάλληλος γνωστοποιεί αρμοδίως την πιθανολογούμενη ημέρα τοκετού, προκειμένου η υπηρεσία να λάβει εγκαίρως γνώση. Σε περίπτωση υιοθεσίας ή αναδοχής τέκνου, ηλικίας έως οκτώ (8) ετών, η άδεια των προηγούμενων εδαφίων χορηγείται από την ένταξη του παιδιού στην οικογένεια.»
Άρθρο 33
Σύσταση Μητρώου για Σωματεία 
Γενικού Σκοπού
1. Στο Υπουργείο Εσωτερικών συστήνεται και τηρείται ειδικό ηλεκτρονικό μητρώο, προσβάσιμο μέσω της Ενιαίας Ψηφιακής Πύλης της Δημόσιας Διοίκησης (gov.gr ΕΨΠ), με σκοπό την καταχώριση, την εγγραφή και την επικαιροποίηση στοιχείων των Σωματείων Γενικού Σκοπού του ν. 281/1914 (Α’ 171) και των άρθρων 61 έως 108 του Αστικού Κώδικα (π.δ. 456/1984, Α’ 164), τα οποία εποπτεύονται από τις αρμόδιες υπηρεσίες των Περιφερειών της χώρας. Το ειδικό ηλεκτρονικό μητρώο αποτελεί λειτουργικό μέρος της δημόσιας βάσης δεδομένων Ο.Κοι.Π., του ν. 4873/2021 (Α’ 248) και οι αρμόδιες υπηρεσίες των Περιφερειών της χώρας αποτελούν τον υπεύθυνο επεξεργασίας δεδομένων προσωπικού χαρακτήρα, σύμφωνα με το άρθρο 5 του ν. 4624/2019 (Α’ 137).
2. Με κοινή απόφαση των Υπουργών Εσωτερικών και Ψηφιακής Διακυβέρνησης ρυθμίζονται οι ειδικότεροι όροι, οι προϋποθέσεις και οι τεχνικές λεπτομέρειες της λειτουργίας του ειδικού ηλεκτρονικού μητρώου, καθορίζονται τα δικαιολογητικά και οι πληροφορίες που υποβάλλονται ή αντλούνται ηλεκτρονικά, καθώς και κάθε άλλο αναγκαίο ζήτημα για την εφαρμογή του παρόντος.
3. Έως την έναρξη λειτουργίας του ειδικού ηλεκτρονικού μητρώου, τα Σωματεία Γενικού Σκοπού που εμπίπτουν στις ρυθμίσεις του παρόντος, εξακολουθούν να υποβάλλουν στοιχεία προς την αρμόδια υπηρεσία εποπτείας τους, η οποία εδρεύει στην οικεία περιφέρεια.
Άρθρο 34
Συνυπηρέτηση τριτέκνων - πολυτέκνων - Προσθήκη άρθρου 11Α στον ν. 4440/2016 
1. Μετά από το άρθρο 11 του ν. 4440/2016 (Α’ 224) προστίθεται άρθρο 11Α ως εξής:
«Άρθρο 11Α
Μετάταξη για λόγους συνυπηρέτησης
1. Αποκλειστικά οι τρίτεκνοι ή πολύτεκνοι υπάλληλοι, που αποσπώνται για λόγους συνυπηρέτησης κατ’ εφαρμογή του άρθρου 11, δύνανται προ της λήξης της παράτασης απόσπασης για λόγους συνυπηρέτησης, να υποβάλλουν αίτηση μετάταξης για λόγους συνυπηρέτησης στην Υπηρεσία, όπου υπηρετούν με απόσπαση. Προϋπόθεση για την ολοκλήρωση της μετάταξης είναι η ύπαρξη κενής οργανικής θέσης στον φορέα υποδοχής αντίστοιχης κατηγορίας, κλάδου και ειδικότητας.
Σε περίπτωση μη ύπαρξης αντίστοιχης κενής οργανικής θέσης, η μετάταξη πραγματοποιείται σε κενή οργανική θέση άλλου κλάδου ίδιας ή ανώτερης κατηγορίας, για την οποία ο υπάλληλος έχει τα απαιτούμενα τυπικά προσόντα, άλλως σε συνιστώμενη προσωποπαγή θέση υφιστάμενου κλάδου με δέσμευση κενής οργανικής θέσης ίδιας ή ανώτερης κατηγορίας. Ειδικά, οι τρίτεκνοι ή πολύτεκνοι υπάλληλοι που ανήκουν οργανικά σε υπηρεσίες ανταποδοτικού χαρακτήρα των ΟΤΑ α’ βαθμού δύνανται να αιτηθούν μετάταξη για λόγους συνυπηρέτησης μόνο σε υπηρεσίες ανταποδοτικού χαρακτήρα άλλων ΟΤΑ α’ βαθμού. Η μετάταξη πραγματοποιείται με απόφαση του αρμοδίου οργάνου του φορέα υποδοχής κατά παρέκκλιση οποιασδήποτε άλλης διάταξης με μόνη προϋπόθεση κατά το χρόνο έκδοσης της απόφασης μετάταξης να υφίστανται οι λόγοι για τους οποίους χορηγήθηκε η παράταση απόσπασης για λόγους συνυπηρέτησης.
2. Εφόσον η παράταση της απόσπασης λήγει προ της ολοκλήρωσης της πράξης μετάταξης, η απόσπαση παρατείνεται αυτοδικαίως μέχρι την ολοκλήρωση της μετάταξης.
3. Ειδικά για τη μετάταξη σε ανώτερη κατηγορία κατά τα οριζόμενα στην παρ. 2 του παρόντος ισχύουν οι περιορισμοί της παρ. 2 του αρ. 70 του Κώδικα Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (v. 3528/2007)
4. Υπάλληλοι που μετατάσσονται κατ’ εφαρμογή της παρούσας υποχρεούνται να παραμείνουν στην Υπηρεσία μετάταξης για μια δεκαετία από την ολοκλήρωση της μετάταξης».
2. Τρίτεκνοι ή πολύτεκνοι υπάλληλοι, των οποίων η απόσπαση για λόγους συνυπηρέτησης κατ’εφαρμογή των διατάξεων του άρθρου 11 του ν. 4440/2016, έχει ήδη λήξει κατά την έναρξη ισχύος του παρόντος, δύνανται να υποβάλουν αίτηση μετάταξης για λόγους συνυπηρέτησης υπό τις προϋποθέσεις και τους όρους του αρ. 11Α του ν. 4440/2016 εντός αποκλειστικής προθεσμίας δύο μηνών από την έναρξη ισχύος του παρόντος. Η αίτηση υποβάλλεται και εξετάζεται από την Κεντρική Επιτροπή Κινητικότητας του αρ. 5 του ν. 4440/2016. Την αίτηση συνοδεύει υποχρεωτικά, πέραν των άλλων δικαιολογητικών, και βεβαίωση ύπαρξης θέσης κατά τα οριζόμενα στις διατάξεις του άρθρου 11Α του ν. 4440/2016.
Άρθρο 35
Τελικές - Μεταβατικές διατάξεις
1. Έως τις 30.6.2023 επανεξετάζονται οι εξαιρέσεις του άρθρου 4 της υπ’ αρ. 33/2006 Πράξης του Υπουργικού Συμβουλίου (Α’ 280) και της παρ. 3 του άρθρου 25 του ν. 4829/2021 (Α’ 166) και δύναται, με κοινή απόφαση των Υπουργών Εσωτερικών και Οικονομικών, να προβλέπεται η διατήρηση αυτών, εν όλω ή εν μέρει, σε ισχύ. Όπου στις κείμενες διατάξεις γίνεται αναφορά στην ανωτέρω Πράξη ή στο άρθρο 25 του ν. 4829/2021, νοούνται από την 1η.7.2023 τα προβλεπόμενα στο άρθρο 51 του ν. 4622/2019 (Α’ 133), όπως διαμορφώνεται με το άρθρο 20 του παρόντος.
2. Όπου στις κείμενες διατάξεις προβλέπεται κλάδος ΤΕ Τεχνολογικών Εφαρμογών, αυτός μετονομάζεται σε κλάδο ΤΕ Μηχανικών.
3. Εκκρεμείς μετατάξεις ολοκληρώνονται βάσει του άρθρου 17 του ν. 4440/2016 (Α’ 224), όπως ισχύει έως την έναρξη ισχύος του παρόντος, εφόσον στο χρονικό αυτό σημείο έχει γνωμοδοτήσει το αρμόδιο υπηρεσιακό συμβούλιο.
Άρθρο 36
Καταργούμενες διατάξεις
1. Από την έναρξη ισχύος του παρόντος καταργούνται:
α) Οι παρ. 1, 2 και 4 του άρθρου 25 του ν. 4829/2021 (Α’ 166), περί προγραμματισμού προσλήψεων προσωπικού Ιδιωτικού Δικαίου Ορισμένου Χρόνου και σύμβασης μίσθωσης έργου.
β) Το άρθρο 17 του ν. 4440/2016 (Α’ 224), περί σύντμησης οκταετίας για μετάταξη των διοριστέων του Ανώτατου Συμβουλίου Επιλογής Προσωπικού μετά την 1η.1.2009.
2. Από την 1η.7.2023 καταργούνται:
α) Η παρ. 3 του άρθρου 25 του ν. 4829/2021 και
β) κάθε ειδική διάταξη που προβλέπει πρόσληψη προσωπικού κατ’ εξαίρεση της διαδικασίας έγκρισης της Επιτροπής της υπ’ αρ. 33/2006 Πράξης Υπουργικού Συμβουλίου (Α’ 280), με την επιφύλαξη της παρ. 1 του άρθρου 41 του ν. 4521/2018 (Α’ 38).
ΜΕΡΟΣ Γ’
ΡΥΘΜΙΣΗ ΘΕΜΑΤΩΝ ΟΡΓΑΝΙΣΜΩΝ 
ΤΟΠΙΚΗΣ ΑΥΤΟΔΙΟΙΚΗΣΗΣ ΚΑΙ ΑΠΟΚΕΝΤΡΩΜΕΝΩΝ ΔΙΟΙΚΗΣΕΩΝ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 37
Σκοπός
Σκοπός του παρόντος Μέρους είναι:
α) η διασφάλιση της εύρυθμης λειτουργίας των Ο.Τ.Α. α’ και β’ βαθμού,
β) η αποτελεσματική ρύθμιση θεμάτων που αφορούν στη διαδικασία υποβολής υποψηφιότητας, ψηφοφορίας και ανάδειξης των αιρετών προσώπων κατά τη διεξαγωγή των εκλογών των δημοτικών και των περιφερειακών αρχών, καθώς και
γ) η εξασφάλιση της φροντίδας των ζώων συντροφιάς και της εφαρμογής επιμέρους διατάξεων του ν. 4830/2021 (Α’ 169) μέχρι τη θέση σε λειτουργία του Εθνικού Μητρώου Ζώων Συντροφιάς.
Άρθρο 38
Αντικείμενο
Αντικείμενο του παρόντος Μέρους είναι:
α) η τροποποίηση του Κώδικα Δήμων και Κοινοτήτων (ν. 3463/2006, Α’ 114) και του ν. 3852/2010 (Α’ 87), ιδίως όσον αφορά στη βεβαίωση και είσπραξη εσόδων των δήμων, τη συνομολόγηση δανείων Ο.Τ.Α., τη ρύθμιση ζητημάτων που αφορούν στην ανάθεση δημοσίων συμβάσεων, τον έλεγχο νομιμότητας αποφάσεων των συλλογικών οργάνων των Ο.Τ.Α. και των νομικών προσώπων δημοσίου δικαίου αυτών, την ειδική άδεια του άρθρου 93 του ν. 3852/2010 και την αντιμισθία των προέδρων του δημοτικού συμβούλιου,
β) η εισαγωγή ρυθμίσεων που αφορούν στη λειτουργία των Ο.Τ.Α. α’ και β’ βαθμού, όπως ενδεικτικά η αποκατάσταση κοινόχρηστου χώρου από αυθαίρετη κατάληψη σε περίπτωση καθ’ υποτροπήν αυθαίρετης χρήσης από τον δικαιούχο, η επιχορήγηση των δήμων και των Δ.Ε.Υ.Α. για την εξόφληση δικαστικών και συναφών υποχρεώσεων, η παράταση της διάρκειας του προγράμματος «ΘΗΣΕΑΣ», η αδειοδότηση των Κέντρων Φιλοξενίας Ασυνόδευτων Ανηλίκων και η δωρεάν παραχώρηση κατά χρήση έργων λιμενικών υποδομών ποταμού Μεσογγής στον Δήμο Νότιας Κέρκυρας,
γ) η τροποποίηση επιμέρους διατάξεων του ν. 4804/ 2021 (Α’ 90), σχετικά με τα κωλύματα εκλογιμότητας, που ισχύουν, κατά τη διενέργεια των εκλογών για την ανάδειξη των δημοτικών και περιφερειακών αρχών,
δ) ρυθμίσεις για τη μεταφορά των μαθητών και τις διαδικασίες σύναψης δημοσίων συμβάσεων μεταφοράς μαθητών και
ε) η ρύθμιση ζητημάτων, που αφορούν στην προσθήκη του Εργαστηρίου Φύλαξης και Ανάλυσης Γενετικού Υλικού Ζώων Συντροφιάς (ΕΦΑΓΥΖΣ) του Ιδρύματος Ιατροβιολογικών Ερευνών της Ακαδημίας Αθηνών (ΙΙΒΕΑΑ) ως χρήστη του Εθνικού Μητρώου Ζώων Συντροφιάς (ΕΜΖΣ), το παράβολο για λήψη γενετικού υλικού από ζώα συντροφιάς, τους σκύλους εργασίας του Λιμενικού Σώματος - Ελληνικής Ακτοφυλακής και των διωκτικών αρχών της Ανεξάρτητης Αρχής Δημοσίων Εσόδων, τον ορισμό υπευθύνου διαχείρισης και φροντίδας του ζώου συντροφιάς ή ζώου άλλης κατηγορίας κατά τη διάρκεια παραμονής του σε καταφύγιο αδέσποτων ζώων, τα πρόστιμα που επιβάλλονται σε περίπτωση παράβασης των προδιαγραφών λειτουργίας καταφυγίων ζώων συντροφιάς, τη σύνθεση της Ειδικής Επιτροπής Παρακολούθησης και την ανάδειξη των μελών της, τις παρατάσεις της ισχύος μεταβατικών διατάξεων και τον καθορισμό νέας προθεσμίας για την εκκίνηση της υποχρέωσης στείρωσης ή αποστολής δείγματος γενετικού υλικού και τη διάθεση πόρων για την προστασία των ζώων συντροφιάς.
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΤΗ ΛΕΙΤΟΥΡΓΙΑ ΤΩΝ Ο.Τ.Α. Α’ ΚΑΙ Β’ ΒΑΘΜΟΥ ΚΑΙ ΤΩΝ ΑΠΟΚΕΝΤΡΩΜΕΝΩΝ ΔΙΟΙΚΗΣΕΩΝ
Άρθρο 39
Βεβαίωση και είσπραξη εσόδων δήμων - Προσθήκη άρθρου 166Α στον ν. 3463/2006
Μετά από το άρθρο 166 του Κώδικα Δήμων και Κοινοτήτων (ν. 3463/2006, Α’ 114) προστίθεται άρθρο 166Α, ως εξής:
«Άρθρο 166Α
Βεβαίωση και είσπραξη εσόδων
1. Οι δήμοι βεβαιώνουν ταμειακά τα κάθε είδους οφειλόμενα ποσά, από οποιαδήποτε πηγή, που καθίστανται εισπρακτέα έσοδα, εντός αποσβεστικής προθεσμίας πέντε (5) ετών, που αρχίζει το επόμενο έτος από τη γένεση της οφειλής, εκτός αν με ειδικές διατάξεις ορίζονται μικρότερες προθεσμίες. Για τον ακριβή καθορισμό των υπόχρεων και του οφειλόμενου ποσού, οι δήμοι, πέραν της χρήσης των μητρώων τους, δύνανται να ζητούν το ονοματεπώνυμο του φυσικού προσώπου ή την επωνυμία του νομικού προσώπου ή της νομικής οντότητας, την ηλεκτρονική διεύθυνση επικοινωνίας, τον αριθμό φορολογικού μητρώου και τη διεύθυνση κατοικίας ή έδρας, από κάθε αρχή της Γενικής Κυβέρνησης κατά την έννοια της περ. β’ της παρ. 1 του άρθρου 14 του ν. 4270/2014 (Α’ 143), η οποία υποχρεούται να προσκομίσει τα αιτούμενα στοιχεία εντός ενός (1) μηνός, με κάθε πρόσφορο τρόπο. Η μη εμπρόθεσμη ανταπόκριση στο αίτημα του δήμου, σύμφωνα με το δεύτερο εδάφιο, συνιστά λόγο πειθαρχικού ελέγχου των αρμόδιων οργάνων της Γενικής Κυβέρνησης.
2. Αν οι υπόχρεοι δεν έχουν υποβάλει δήλωση αναγκαίων στοιχείων ή υπέβαλαν δήλωση με ανακριβή ή ελλιπή στοιχεία, βεβαιώνονται σε βάρος τους οι οφειλές από τη γένεση της υποχρέωσής τους και τα πρόστιμα που τους αναλογούν κατά περίπτωση επί των οφειλών των πέντε (5) τελευταίων ετών.
3. Οι δήμοι εξασφαλίζουν την είσπραξη των βεβαιωθέντων εσόδων εντός αποσβεστικής προθεσμίας πέντε (5) ετών, που αρχίζει από τη λήξη του έτους της ταμειακής τους βεβαίωσης. Η προθεσμία του πρώτου εδαφίου παρατείνεται για ίσο χρονικό διάστημα με την κοινοποίηση πράξης βεβαίωσης ή ατομικής ειδοποίησης εν ευρεία ή εν στενή έννοια, προς τον υπόχρεο, ή σε εφαρμογή της παρ. 1 του άρθρου 138 του ν. 4270/2014 (Α’ 143), περί του καθορισμού των περιπτώσεων διακοπής της παραγραφής των χρηματικών απαιτήσεων του Δημοσίου.
4. Για τα οφειλόμενα ποσά που έγιναν με οποιονδήποτε νόμιμο τρόπο γνωστά στον δήμο αλλά δεν βεβαιώθηκαν εντός της προθεσμίας της παρ. 1, καθώς και για τα ανείσπρακτα έσοδα μετά το πέρας της προθεσμίας της παρ. 3, συντάσσεται, με ευθύνη του Προϊσταμένου Οικονομικής Υπηρεσίας, έκθεση για τους λόγους της μη βεβαίωσης και της μη είσπραξης. Η έκθεση υποβάλλεται, εντός του πρώτου μήνα κάθε έτους, στην αρμόδια Διεύθυνση του Υπουργείου Εσωτερικών και αποστέλλεται στο αρμόδιο κλιμάκιο του Ελεγκτικού Συνεδρίου, το οποίο ενεργεί σύμφωνα με τον ν. 4820/2021 (Α’ 130).»
Άρθρο 40
Δάνεια Ο.Τ.Α. - Τροποποίηση παρ. 4 
άρθρου 176 ν. 3463/2006
Το τρίτο εδάφιο της παρ. 4 του άρθρου 176 του Κώδικα Δήμων και Κοινοτήτων (ν. 3463/2006, Α’ 114) τροποποιείται ως προς τις περιπτώσεις για τις οποίες δεν απαιτείται η αυξημένη πλειοψηφία των δύο τρίτων (2/3) των δημοτικών συμβουλίων για τη συνομολόγηση δανείων και η παρ. 4 διαμορφώνεται ως εξής:
«4. Για τη συνομολόγηση δανείου ποσού άνω του ενός εκατομμυρίου πεντακοσίων χιλιάδων (1.500.000) ευρώ από οργανισμό τοπικής αυτοδιοίκησης με πληθυσμό έως πενήντα χιλιάδες (50.000) κατοίκους ή άνω των τριών εκατομμυρίων (3.000.000) ευρώ με πληθυσμό άνω των πενήντα χιλιάδων (50.000) κατοίκων ή άνω των πέντε εκατομμυρίων (5.000.000) ευρώ με πληθυσμό άνω των ογδόντα χιλιάδων (80.000) κατοίκων ή άνω των δέκα εκατομμυρίων (10.000.000) ευρώ με πληθυσμό άνω των εκατόν πενήντα χιλιάδων (150.000) κατοίκων ή άνω των είκοσι εκατομμυρίων (20.000.000) ευρώ με πληθυσμό άνω των τριακοσίων χιλιάδων (300.000) κατοίκων, η σχετική απόφαση του οικείου συμβουλίου λαμβάνεται με αυξημένη πλειοψηφία των δύο τρίτων (2/3) των μελών του. Τα ανωτέρω ποσά μπορεί να αναπροσαρμόζονται με απόφαση του Υπουργού Εσωτερικών.
Η ανωτέρω αυξημένη πλειοψηφία των δύο τρίτων (2/3) δεν απαιτείται για δάνεια που συνομολογούνται προς: α) καταβολή αποζημιώσεων για αναγκαστικές απαλλοτριώσεις, β) εξαγορά ακινήτων που προορίζονται για τη δημιουργία κοινοχρήστων ή κοινωφελών εγκαταστάσεων, γ) υλοποίηση δράσεων βελτίωσης της ενεργειακής αποδοτικότητας εγκαταστάσεων, μηχανημάτων ή οχημάτων και δ) αναχρηματοδότηση συναφθέντων δανείων με ευνοϊκότερους όρους.»
Άρθρο 41
Μίσθωση από Ο.Τ.Α. α’ βαθμού ακινήτων ιδιοκτησίας δημοσίου, νομικών προσώπων δημοσίου δικαίου, Ο.Τ.Α. α’ ή β’ βαθμού ή Ν.Π.Δ.Δ. αυτών - Τροποποίηση 
άρθρου 194 ν. 3463/2006
Στην περ. β) του άρθρου 194 του Κώδικα Δήμων και Κοινοτήτων (ν. 3463/2006, Α’ 114) διαγράφονται οι λέξεις «και του περιφερειακού συμβουλίου αντιστοίχως,» και το άρθρο 194 διαμορφώνεται ως εξής:
«Άρθρο 194
Μίσθωση ακινήτων από τους δήμους
Για ακίνητα που μισθώνουν οι δήμοι, γίνεται δημοπρασία. Αν η δημοπρασία που διεξήχθη δεν απέφερε αποτέλεσμα, μπορεί να γίνει απευθείας μίσθωση με ειδικά αιτιολογημένη απόφαση του συμβουλίου τους, η οποία λαμβάνεται με την απόλυτη πλειοψηφία του συνόλου των μελών του. Επιτρέπεται η μίσθωση κτιρίου για τη στέγαση σχολικής μονάδας πρωτοβάθμιας ή και δευτεροβάθμιας εκπαίδευσης, ανεξάρτητα από τη θεσμοθετημένη χρήση της περιοχής, εφόσον μετά από δύο (2) άγονες δημοπρασίες δεν βρέθηκε κατάλληλο κτήριο σε περιοχή όπου επιτρέπεται η ζητούμενη χρήση. Για τη μίσθωση του προηγούμενου εδαφίου εφαρμόζονται ανάλογα οι διατάξεις της παρ. 4 του άρθρου 27 του ν. 3130/2003 (Α’ 76) και της παρ. 9 του άρθρου 16 του ν. 627/1968 (Α’ 266). Κατ’ εξαίρεση, επιτρέπεται η απευθείας και χωρίς δημοπρασία μίσθωση ακινήτου:
α) Για την προσωρινή κάλυψη αναγκών στέγασης σχολικών μονάδων πρωτοβάθμιας και δευτεροβάθμιας εκπαίδευσης, στην περίπτωση που δεν έχουν ολοκληρωθεί οι διαδικασίες της δημοπρασίας έως και δύο (2) μήνες πριν την έναρξη του σχολικού έτους ή προκύπτουν επείγοντες και απρόβλεπτοι λόγοι κατά τη διάρκεια αυτού, που υπαγορεύουν την προσωρινή μεταστέγαση του σχολείου σε άλλο κτίριο. Για τη σύναψη της σύμβασης απαιτείται ειδικά αιτιολογημένη απόφαση του Δημοτικού Συμβουλίου, που λαμβάνεται με τα δύο τρίτα (2/3) του συνόλου των μελών του, καθώς και εκτίμηση της αρμόδιας επιτροπής καταλληλότητας, σύμφωνα με τις ισχύουσες κάθε φορά διατάξεις. Κατά παρέκκλιση των κειμένων διατάξεων, η διάρκεια της μίσθωσης ορίζεται για ένα (1) έτος με δυνατότητα παράτασης για άλλο ένα (1) έτος, εφόσον εξακολουθούν να υφίστανται οι ανωτέρω λόγοι. Αναμίσθωση δεν επιτρέπεται.
β) Όταν το προς μίσθωση ακίνητο είναι ιδιοκτησίας του Δημοσίου, νομικών προσώπων δημοσίου δικαίου, Ο.Τ.Α. α’ ή β’ βαθμού ή Ν.Π.Δ.Δ. αυτών, κατόπιν αιτιολογημένης απόφασης του Δημοτικού Συμβουλίου, η οποία λαμβάνεται με την απόλυτη πλειοψηφία του συνόλου των μελών του.»
Άρθρο 42
Ρυθμίσεις για τα έργα, τις μελέτες, τις προμήθειες και τις υπηρεσίες Ο.Τ.Α. - Τροποποίηση άρθρου 209 ν. 3463/2006
Στο άρθρο 209 του Κώδικα Δήμων και Κοινοτήτων (ν. 3463/2006, Α’ 114) επέρχονται οι εξής αλλαγές: α) αντικαθίσταται ο τίτλος του άρθρου, β) στην παρ. 4: βα) αντικαθίσταται η περ. α’, ββ) στην υποπερ. i της περ. β’ προστίθεται η φράση: «των συνδέσμων τους, των νομικών προσώπων δημοσίου δικαίου τους, των ιδρυμάτων τους και των Δ.Ε.Υ.Α.,» βγ) στην υποπερ. ii της περ. β’ διαγράφονται οι ιδρυτικοί νόμοι των Δ.Ε.Υ.Α., βδ) στην περ. γ’ αντικαθίσταται η αναφορά στον Συντονιστή της Αποκεντρωμένης Διοίκησης με αναφορά στον Γραμματέα της Αποκεντρωμένης Διοίκησης, βε) στην περ. ζ’ τροποποιείται το όργανο που εκδίδει την προβλεπόμενη απόφαση και επέρχονται νομοτεχνικές βελτιώσεις στις λοιπές περιπτώσεις, γ) στην παρ. 5 η φράση «η παροχή υπηρεσιών και η διενέργεια προμηθειών» αντικαθίσταται από τη φράση «η διεξαγωγή των διαδικασιών σύναψης, η εποπτεία και η παρακολούθηση δημοσίων συμβάσεων παροχής υπηρεσιών και προμηθειών», μετά τη λέξη «δήμους» διαγράφονται οι λέξεις «και κοινότητες» και επικαιροποιείται η νομοθετική παραπομπή με αναφορά στον ν. 4412/2016 (Α’ 147), δ) στην παρ. 7 διαγράφονται οι λέξεις «ή τον πρόεδρο της Κοινότητας», ε) στην παρ. 8 διαγράφονται οι λέξεις «και Κοινότητες», στ) στην παρ. 9: στα) τροποποιούνται τα εδάφια πρώτο και δεύτερο με τη διαγραφή της αναφοράς στον Πρόεδρο Κοινότητας, στα κοινοτικά πρόσωπα δημοσίου δικαίου ή ιδρύματα και στις κοινότητες και με τον προσδιορισμό του νομοθετικού πλαισίου που εφαρμόζεται για την απευθείας ανάθεση συμβάσεων έργων, μελετών, προμηθειών και παροχής τεχνικών και γενικών υπηρεσιών, με αναφορά στον ν. 4412/2016, στβ) αντικαθίσταται το τρίτο εδάφιο ως εξής: «Τα ως άνω αρμόδια όργανα αποφασίζουν για κάθε ζήτημα που ανακύπτει τόσο κατά το στάδιο που προηγείται της σύναψης των συμβάσεων απευθείας ανάθεσης έργων, μελετών, υπηρεσιών και προμηθειών, όσο και κατά το στάδιο εκτέλεσης αυτών.» και το άρθρο 209 διαμορφώνεται ως εξής:
«Άρθρο 209
Έργα - Μελέτες - Προμήθειες - Υπηρεσίες
1. [Έχει καταργηθεί].
2. [Έχει καταργηθεί].
3. [Έχει καταργηθεί].
4. α. (αα) Με την επιφύλαξη του άρθρου 189 του ν. 4412/2016 (Α’ 147), περί έγκρισης των μελετών και παραλαβής του αντικειμένου των συμβάσεων, οι μελέτες έργων και παροχής τεχνικών και συναφών επιστημονικών υπηρεσιών και τα τεύχη δημόσιου διαγωνισμού ανάθεσης μελετών ή παροχής τεχνικών και λοιπών συναφών επιστημονικών υπηρεσιών των δήμων συντάσσονται και θεωρούνται από τον προϊστάμενο της τεχνικής τους υπηρεσίας. Η μελέτη θεωρείται εντός χρονικού διαστήματος ενός (1) μηνός από την υποβολή της στον προϊστάμενο της τεχνικής υπηρεσίας. Αν παρέλθει άπρακτη η προθεσμία του δεύτερου εδαφίου, η θεώρηση λογίζεται ότι έχει εκδοθεί. Η μελέτη μετά τη θεώρησή της αποστέλλεται, με επιμέλεια του προϊσταμένου της τεχνικής υπηρεσίας, στην Οικονομική Επιτροπή για αποδοχή σύμφωνα με την περ. κε) της παρ. 1 του άρθρου 72 του ν. 3852/2010 (Α’ 87). Η απόφαση αποδοχής εκδίδεται από το αρμόδιο όργανο υποχρεωτικά εντός ενός (1) μηνός από την υποβολή της μελέτης από την τεχνική υπηρεσία του δήμου. Σε περίπτωση μη αποδοχής, η μελέτη επιστρέφεται στην τεχνική υπηρεσία που την έχει συντάξει με παρατηρήσεις.
(αβ) Οι μελέτες έργων και παροχής τεχνικών και λοιπών συναφών επιστημονικών υπηρεσιών και τα τεύχη δημόσιου διαγωνισμού ανάθεσης μελετών ή παροχής τεχνικών και λοιπών συναφών επιστημονικών υπηρεσιών των νομικών προσώπων δημοσίου δικαίου των δήμων, των Συνδέσμων, των ιδρυμάτων τους, των φορέων διαχείρισης στερεών αποβλήτων (ΦΟ.Δ.Σ.Α.) και των δημοτικών επιχειρήσεων ύδρευσης - αποχέτευσης (Δ.Ε.Υ.Α.) συντάσσονται από το προσωπικό της τεχνικής υπηρεσίας και θεωρούνται από τον προϊστάμενο της τεχνικής υπηρεσίας τους και, αν δεν υπάρχει τέτοια υπηρεσία ή αυτή αδυνατεί, από την τεχνική υπηρεσία του δήμου που τα έχει συστήσει ή, σε περίπτωση Συνδέσμου, από τεχνική υπηρεσία δήμου που συμμετέχει σε αυτούς. Η μελέτη θεωρείται εντός χρονικού διαστήματος ενός (1) μηνός από την υποβολή της στον προϊστάμενο της τεχνικής υπηρεσίας. Αν παρέλθει άπρακτη η προθεσμία του δεύτερου εδαφίου, η θεώρηση λογίζεται ότι έχει εκδοθεί. Η μελέτη μετά τη θεώρησή της αποστέλλεται, με επιμέλεια του προϊσταμένου της τεχνικής υπηρεσίας, στο Διοικητικό Συμβούλιο του νομικού προσώπου για αποδοχή. Η απόφαση αποδοχής εκδίδεται από το αρμόδιο όργανο υποχρεωτικά εντός ενός (1) μηνός, από την υποβολή της μελέτης από την τεχνική υπηρεσία των νομικών προσώπων του πρώτου εδαφίου. Σε περίπτωση μη αποδοχής, η μελέτη επιστρέφεται στην τεχνική υπηρεσία που την έχει συντάξει με παρατηρήσεις.
(αγ) Με αιτιολογημένη απόφαση των αρμοδίων για την αποδοχή της μελέτης οργάνων των υποπερ. (αα) και (αβ), που εκδίδεται εντός προθεσμίας ενός (1) μηνός από την υποβολή της μελέτης από την οικεία τεχνική υπηρεσία, μπορεί να παρατείνεται η προθεσμία αποδοχής, για δύο (2) ακόμα μήνες.
(αδ) Αν η τεχνική υπηρεσία του δήμου αδυνατεί να συντάξει τη μελέτη, όπως βεβαιώνεται από τον προϊστάμενό της, επιτρέπεται με ειδικά αιτιολογημένη απόφαση της Οικονομικής Επιτροπής ή του Δημάρχου σε περίπτωση απευθείας ανάθεσης, η ανάθεση εκπόνησης μελετών πάσης φύσης σε ιδιώτες μελετητές και ιδιωτικά γραφεία μελετών, σύμφωνα με τον ν. 4412/2016.
(αε) Εφόσον ο δήμος έχει αναθέσει με προγραμματική σύμβαση την τεχνική του υπηρεσία σε άλλον φορέα, κατά την παρ. 1 του άρθρου 44 του ν. 4412/2016, η σύνταξη και θεώρηση λαμβάνει χώρα από τη νέα τεχνική υπηρεσία, κατ’ ανάλογη εφαρμογή των υποπερ. αα έως αδ του παρόντος.
β. Από την έναρξη ισχύος του παρόντος, ορίζονται σε:
i. δέκα εκατομμύρια (10.000.000) ευρώ, μη συμπεριλαμβανομένου του ΦΠΑ, το όριο προϋπολογισμού των μελετών έργων και υπηρεσιών των Ο.Τ.Α. α’ βαθμού, των συνδέσμων τους, των νομικών προσώπων δημοσίου δικαίου τους, των ιδρυμάτων τους και των Δ.Ε.Υ.Α., πέραν του οποίου απαιτείται θεώρηση από την αρμόδια τεχνική υπηρεσία, κατόπιν γνώμης του Περιφερειακού Συμβουλίου Δημοσίων Έργων,
ii. είκοσι εκατομμύρια (20.000.000) ευρώ, μη συμπεριλαμβανομένου του ΦΠΑ, το όριο προϋπολογισμού των μελετών έργων και υπηρεσιών των Ο.Τ.Α. α’ βαθμού, πλην των Δήμων Αθηναίων, Πειραιά και Θεσσαλονίκης, των συνδέσμων τους, των νομικών προσώπων δημοσίου δικαίου τους, των ιδρυμάτων τους και των Δ.Ε.Υ.Α., πέραν του οποίου απαιτείται θεώρηση κατά την περ. γ’ του παρόντος, ύστερα από γνώμη του Τεχνικού Συμβουλίου,
iii. είκοσι πέντε εκατομμύρια (25.000.000) ευρώ, μη συμπεριλαμβανομένου του ΦΠΑ, το όριο προϋπολογισμού μελετών έργων και υπηρεσιών των Δήμων Αθηναίων, Πειραιά και Θεσσαλονίκης, των συνδέσμων στους οποίους συμμετέχουν οι ανωτέρω Ο.Τ.Α., των νομικών προσώπων δημοσίου δικαίου τους και των ιδρυμάτων τους, πέραν του οποίου απαιτείται θεώρηση κατά την περ. γ’, ύστερα από γνώμη του Τεχνικού Συμβουλίου.
Τα ως άνω χρηματικά όρια δύνανται να αναπροσαρμόζονται με απόφαση του Υπουργού Εσωτερικών.
γ. Όπου στην κείμενη νομοθεσία προβλέπεται θεώρηση από την Τεχνική Υπηρεσία του Υπουργείου Εσωτερικών, ύστερα από γνώμη του Συμβουλίου Δημοτικών και Κοινοτικών Έργων και Θεώρησης Μελετών του ιδίου Υπουργείου, η αρμοδιότητα της θεώρησης μεταβιβάζεται στην αρμόδια υπηρεσία της Αποκεντρωμένης Διοίκησης, ύστερα από σύμφωνη γνώμη Τεχνικού Συμβουλίου που συγκροτείται στην έδρα κάθε Αποκεντρωμένης Διοίκησης με απόφαση του Γραμματέα της και αποτελείται από:
i) Τον Γενικό Διευθυντή Χωροταξικής και Περιβαλλοντικής Πολιτικής της Αποκεντρωμένης Διοίκησης με αναπληρωτή του τον Προϊστάμενο της Διεύθυνσης Τεχνικού Ελέγχου της Αποκεντρωμένης Διοίκησης,
ii) έναν (1) μηχανικό της Αποκεντρωμένης Διοίκησης με τον αναπληρωτή του,
iii) έναν (1) μηχανικό της Περιφέρειας στην έδρα της Αποκεντρωμένης Διοίκησης με τον αναπληρωτή του,
iv) έναν (1) κοινό εκπρόσωπο των πανελλήνιων εργοληπτικών οργανώσεων, που υποδεικνύεται μαζί με τον αναπληρωτή του από τις οργανώσεις αυτές,
v) έναν (1) εκπρόσωπο της Περιφερειακής Ένωσης Δήμων με τον αναπληρωτή του.
δ. Η γνώμη του αρμοδίου κάθε φορά Τεχνικού Συμβουλίου, όταν ζητείται και αφορά το στάδιο πριν την ανάθεση της σύμβασης, παρέχεται μέσα σε αποκλειστική προθεσμία δεκαπέντε (15) εργάσιμων ημερών από την παραλαβή του αιτήματος που υποβλήθηκε. Αν εντός της προθεσμίας του πρώτου εδαφίου ζητηθούν συμπληρωματικά στοιχεία, η προθεσμία παρατείνεται κατά δέκα (10) εργάσιμες ημέρες από την αποστολή των συμπληρωματικών στοιχείων. Αν η ταχθείσα προθεσμία παρέλθει άπρακτη, η αναθέτουσα ή προϊσταμένη αρχή δύναται να προχωρήσει στις περαιτέρω ενέργειες, χωρίς τη γνώμη του Τεχνικού Συμβουλίου.
ε. Σε όσες περιπτώσεις στην κείμενη νομοθεσία προβλέπεται γνώμη από το αρμόδιο Τεχνικό Συμβούλιο, ως Τεχνικό Συμβούλιο για τα νομικά πρόσωπα του παρόντος νοείται το Περιφερειακό Συμβούλιο Δημοσίων Έργων της οικείας Περιφέρειας. Στις συμβάσεις που ο προϋπολογισμός υπερβαίνει το όριο των υποπερ. ii και iii της περ. β’, ως οικείο Τεχνικό Συμβούλιο νοείται το Τεχνικό Συμβούλιο της οικείας Αποκεντρωμένης Διοίκησης. Ειδικά για τους διαβαθμιδικούς συνδέσμους, ως οικείο Τεχνικό Συμβούλιο νοείται, σε κάθε περίπτωση, το Περιφερειακό Συμβούλιο Δημοσίων Έργων της οικείας Περιφέρειας.
στ. Η εγκριτική απόφαση της παρ. 1 του άρθρου 189 του ν. 4412/2016 εκδίδεται από τη Διευθύνουσα Υπηρεσία.
ζ. Οι μελέτες παροχής υπηρεσιών και τα τεύχη προμηθειών (περιγραφή, συγγραφές υποχρεώσεων και τεχνικές προδιαγραφές), για την εκτέλεση των οποίων δεν απαιτούνται τεχνικές γνώσεις ή τεχνική εμπειρία, μπορεί να συντάσσονται από υπάλληλο της υπηρεσίας που διαχειρίζεται την πίστωση, σύμφωνα με τις ισχύουσες διατάξεις και να θεωρούνται από τον Προϊστάμενο της αντίστοιχης κατά περίπτωση αρμόδιας υπηρεσίας του δήμου, τηρουμένων κατά τα λοιπά των ισχυουσών διατάξεων. Η επίβλεψη, η παρακολούθηση και εποπτεία των ανωτέρω συμβάσεων γίνεται από τις αντίστοιχες καθ’ ύλην αρμόδιες υπηρεσίες του δήμου, με ανάλογη εφαρμογή των σχετικών διατάξεων. Για τις ανωτέρω υπηρεσίες και προμήθειες, εφόσον η δαπάνη τους δεν υπερβαίνει το ποσό μέχρι του οποίου γίνεται απευθείας ανάθεση, η ανάθεση γίνεται με βάση την προϋπολογιζόμενη δαπάνη, την περιγραφή της υπηρεσίας, την περιγραφή της προμήθειας και τα λοιπά στοιχεία, τα οποία περιέχονται σε σχετική απόφαση του Δημάρχου, η οποία υποκαθιστά τη μελέτη και τα ανωτέρω τεύχη.
5. Επιτρέπεται η διεξαγωγή των διαδικασιών σύναψης, η εποπτεία και η παρακολούθηση δημοσίων συμβάσεων παροχής υπηρεσιών και προμηθειών από τους δήμους, με βάση τις ρυθμίσεις του ν. 4412/2016 για λογαριασμό ιδρύματος ή άλλου νομικού προσώπου που έχουν συστήσει, μετά από σχετική απόφαση του οικείου διοικητικού συμβουλίου με μεταφορά και της αντίστοιχης πίστωσης στον προϋπολογισμό των φορέων αυτών.
6. Κατά παρέκκλιση των πολεοδομικών διατάξεων, τα τεχνικά έργα και εγκαταστάσεις που εξυπηρετούν την ύδρευση και αποχέτευση, την τηλεθέρμανση δήμων, την άρδευση περιοχών τους, καθώς και η κατασκευή και λειτουργία χώρων υγειονομικής ταφής απορριμμάτων (Χ.Υ.Τ.Α.), Σταθμών Μεταφόρτωσης Απορριμμάτων και Κέντρων Υπερυψηλής Τάσης και Υποσταθμών, με τα συνοδά τους έργα, δεν υπόκεινται στους όρους και περιορισμούς των διατάξεων αυτών και για την κατασκευή τους δεν απαιτείται η έκδοση άδειας δόμησης από τις αρμόδιες αρχές, εφόσον προβλέπονται από τεχνικές μελέτες. Στη διάταξη του προηγούμενου εδαφίου υπάγονται και οι Πράσινες Γωνιές Ανακύκλωσης, τα Ολοκληρωμένα Κέντρα Ανακύκλωσης και τα Πολυκέντρα Ανακύκλωσης, συνολικού εμβαδού έως τριάντα (30) τετραγωνικών μέτρων, και οι συνοδοί αυτών χώροι αποθήκευσης ανακυκλώσιμου υλικού, συνολικού εμβαδού έως τριάντα (30) τετραγωνικών μέτρων και υπό την προϋπόθεση ότι, κατά την εγκατάστασή τους σε κοινόχρηστους χώρους παραμένει λωρίδα ελεύθερης διέλευσης πεζών τουλάχιστον ενός μέτρου και ογδόντα εκατοστών (1,80). Όσα από τα τεχνικά έργα και εγκαταστάσεις της παραγράφου αυτής έχουν μεγάλο όγκο ή ύψος, εκτελούνται ύστερα από γνωμοδότηση του αρμόδιου Συμβουλίου Αρχιτεκτονικής.
7. Με απόφαση του Υπουργού Εσωτερικών καθορίζεται το όριο προϋπολογισμού δαπάνης των καλλιτεχνικών έργων, που εκτελούνται με απευθείας ανάθεση από τον δήμαρχο ή τον πρόεδρο του διοικητικού συμβουλίου των φορέων της παρ. 1.
8. Οι Δήμοι που εφαρμόζουν το Κλαδικό Λογιστικό Σχέδιο των Ο.Τ.Α. πρώτου βαθμού, σύμφωνα με το π.δ. 315/1999, μπορούν, σε περίπτωση που δεν υπηρετεί υπάλληλος με την απαιτούμενη άδεια λογιστή ή όταν ο αριθμός των λοιπών υπαλλήλων δεν καλύπτει τις αντίστοιχες οργανικές θέσεις της οικείας υπηρεσίας, να αναθέτουν σε εξωτερικούς συνεργάτες που διαθέτουν τα αντίστοιχα προσόντα ή σε λογιστικά γραφεία που πληρούν τις οικείες προϋποθέσεις, την οργάνωση και υποστήριξη των λογιστικών και οικονομικών υπηρεσιών τους, τη σύνταξη των ετήσιων οικονομικών καταστάσεων τους, καθώς και τη διεξαγωγή κάθε εργασίας απαραίτητης για την εφαρμογή του ανωτέρω Σχεδίου.
9. Για την απευθείας ανάθεση συμβάσεων έργων, μελετών, προμηθειών και παροχής τεχνικών και γενικών υπηρεσιών του ν. 4412/2016 απαιτείται απόφαση δημάρχου, προέδρου συνδέσμων, νομικών τους προσώπων δημοσίου δικαίου και ιδρυμάτων, χωρίς προηγούμενη απόφαση του συμβουλίου. Στην περίπτωση αυτή τα συντασσόμενα τεύχη εγκρίνονται από τον δήμαρχο ή τον πρόεδρο του συνδέσμου, του δημοτικού προσώπου δημοσίου δικαίου ή ιδρύματος. Τα ως άνω αρμόδια όργανα αποφασίζουν για κάθε ζήτημα που ανακύπτει τόσο κατά το στάδιο που προηγείται της σύναψης των συμβάσεων απευθείας ανάθεσης έργων, μελετών, υπηρεσιών και προμηθειών, όσο και κατά το στάδιο εκτέλεσης αυτών.
10. [Έχει καταργηθεί]
11. Επιτρέπεται η εκχώρηση και η ενεχυρίαση εσόδων από ανταποδοτικά τέλη για την εξασφάλιση κάθε είδους δημοσίων συμβάσεων ιδίως έργου, προμήθειας, υπηρεσίας, παραχώρησης, σύμπραξης δημοσίου και ιδιωτικού τομέα κατά τον ν. 3389/2005 και σύμβασης ενεργειακής απόδοσης κατά τον ν. 3855/2010, οι οποίες συνάπτονται από τους Δήμους με σκοπό αποκλειστικά την εξυπηρέτηση της αντίστοιχης υπηρεσίας χάριν της οποίας επιβάλλονται τα ανταποδοτικά τέλη.»
Άρθρο 43
Χρόνος έκδοσης βεβαίωσης 
μόνιμης κατοικίας - Τροποποίηση 
άρθρου 279 ν. 3463/2006
Στο άρθρο 279 του Κώδικα Δήμων και Κοινοτήτων (ν. 3463/2006, Α’ 114) επέρχονται οι εξής αλλαγές: α) τροποποιείται το έκτο εδάφιο ως προς την προθεσμία έκδοσης της βεβαίωσης μόνιμης κατοικίας, β) προστίθεται νέο έβδομο εδάφιο και το άρθρο 279 διαμορφώνεται ως εξής:
«Άρθρο 279
Βεβαίωση μόνιμης κατοικίας
Για την απόδειξη της ιδιότητας μονίμου κατοίκου, όπου απαιτείται, εκδίδεται βεβαίωση μονίμου κατοικίας έγχαρτα από τον δήμαρχο ή ηλεκτρονικά, μέσω της Ενιαίας Ψηφιακής Πύλης της Δημόσιας Διοίκησης (gov.gr - gr - ΕΨΠ), μετά από έγχαρτη ή ηλεκτρονική αίτηση εκ μέρους του ενδιαφερομένου και προηγούμενη αυθεντικοποίησή του, με τη χρήση των κωδικών - διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης (ΓΓΠΣΔΔ) του Υπουργείου Ψηφιακής Διακυβέρνησης (taxisnet) σύμφωνα με τα οριζόμενα στο Κεφάλαιο ΣΤ’ του Μέρους Α’ του ν. 4727/2020 (taxisnet). Με την υποβολή της αίτησης ο ενδιαφερόμενος καταθέτει ή αναρτά στην ειδική εφαρμογή της ΕΨΠ αντίγραφο της δήλωσης φορολογίας εισοδήματος (έντυπο Ε1). Εάν, αιτιολογημένα, η ιδιότητα του μόνιμου κατοίκου δεν μπορεί να αποδειχθεί από το ανωτέρω δικαιολογητικό, αποδεικνύεται, εφόσον προκύπτει πραγματική εγκατάσταση στον δήμο, από τον ενδιαφερόμενο με κάθε άλλο πρόσφορο αποδεικτικό μέσο (όπως λογαριασμό σταθερής τηλεφωνίας, λογαριασμό ηλεκτρικού ρεύματος, λογαριασμό ύδρευσης ή φυσικού αερίου). Η υπεύθυνη δήλωση του ενδιαφερόμενου δεν μπορεί να χρησιμοποιηθεί ως μοναδικό αποδεικτικό μέσο. Τα στοιχεία της διεύθυνσης κατοικίας αντλούνται από το φορολογικό μητρώο που διαχειρίζεται η ΑΑΔΕ μέσω του Κέντρου Διαλειτουργικότητας της ΓΓΠΣΔΔ του Υπουργείου Ψηφιακής Διακυβέρνησης και σύμφωνα με όσα ορίζονται στο άρθρο 84 του ν. 4727/2020. Η βεβαίωση εκδίδεται έγχαρτα ή ηλεκτρονικά εντός αποκλειστικής προθεσμίας δέκα (10) ημερών από την υποβολή των προαναφερόμενων στοιχείων, κατά το οποίο χρονικό διάστημα ο δήμαρχος ελέγχει τα στοιχεία και μπορεί να αρνηθεί τη χορήγηση της βεβαίωσης ή να την απορρίψει ηλεκτρονικά με παράθεση ειδικής αιτιολογίας, και στις δύο περιπτώσεις, σε πράξη που κοινοποιείται, εγγράφως ή ηλεκτρονικά, αυθημερόν στον ενδιαφερόμενο. Μετά το πέρας της προθεσμίας του έκτου εδαφίου η βεβαίωση χορηγείται αυτόματα ηλεκτρονικά, και αν δεν είναι αυτό δυνατό, τότε χορηγείται έγχαρτα. Με κοινή απόφαση των Υπουργών Εσωτερικών και Ψηφιακής Διακυβέρνησης ρυθμίζονται οι απαιτούμενες διαλειτουργικότητες και κάθε αναγκαίο τεχνικό και λεπτομερειακό θέμα για την υλοποίηση της παρούσας διάταξης.»
Άρθρο 44
Ρυθμίσεις για την αποδοχή μελετών - Τροποποίηση παρ. 1 άρθρου 72 ν. 3852/2010
Στην παρ. 1 του άρθρου 72 του ν. 3852/2010 (Α’ 82), περί αρμοδιοτήτων της οικονομικής επιτροπής των δήμων, προστίθεται περ. κε) ως εξής:
«κε) Αποφασίζει την αποδοχή των πάσης φύσεως μελετών που αφορούν σε έργα και παροχές τεχνικών και λοιπών συναφών επιστημονικών υπηρεσιών, οι οποίες συντάσσονται από την τεχνική υπηρεσία του δήμου.»
Άρθρο 45
Προγραμματικές συμβάσεις - Τροποποίηση περ. α’ παρ. 1 άρθρου 100 ν. 3852/2010
Στην περ. α) της παρ. 1 του άρθρου 100 του ν. 3852/2010 (Α’ 87) επέρχονται οι εξής αλλαγές: α) στο δεύτερο εδάφιο η αναφορά στον «συντονιστή αποκεντρωμένης διοίκησης» αντικαθίσταται από την αναφορά στον «γραμματέα της αποκεντρωμένης διοίκησης», β) διαγράφεται το τέταρτο εδάφιο και η περ. α) διαμορφώνεται ως εξής:
«α) Για τη μελέτη και εκτέλεση έργων και προγραμμάτων ανάπτυξης μιας περιοχής, καθώς και για την παροχή υπηρεσιών και την υλοποίηση προμηθειών κάθε είδους, οι δήμοι, οι περιφέρειες, οι σύνδεσμοι δήμων, τα δίκτυα δήμων και περιφερειών του άρθρου 101, οι περιφερειακές ενώσεις δήμων, η Κεντρική Ένωση Δήμων Ελλάδος και η Ένωση Περιφερειών Ελλάδας, τα νομικά πρόσωπα δημοσίου δικαίου (Ν.Π.Δ.Δ.), τα οποία συνιστούν ή στα οποία συμμετέχουν οι προαναφερόμενοι φορείς, καθώς και νομικά πρόσωπα ιδιωτικού δικαίου (Ν.Π.Ι.Δ.), στα οποία συμμετέχουν ή συνιστούν η Κεντρική Ένωση Δήμων Ελλάδος και η Ένωση Περιφερειών Ελλάδας, οι δημοτικές επιχειρήσεις ύδρευσης και αποχέτευσης, η Ένωση Δημοτικών Επιχειρήσεων Ύδρευσης Αποχέτευσης (Ε.Δ.Ε.Υ.Α.), οι επιχειρήσεις των Ο.Τ.Α. που ανήκουν στον δημόσιο τομέα, σύμφωνα με την παρ. 6 του άρθρου 1 του ν. 1256/1982 (Α’ 65), τα δημοτικά και περιφερειακά ιδρύματα, καθώς και κοινωφελή ιδρύματα και κληροδοτήματα και τα ανώτατα εκπαιδευτικά ιδρύματα, μπορούν να συνάπτουν προγραμματικές συμβάσεις με το δημόσιο ή με την Εγνατία Οδό Α.Ε. ή με τη Μονάδα Οργάνωσης της Διαχείρισης Αναπτυξιακών Προγραμμάτων (ΜΟΔ) Α.Ε. ή με την Εταιρεία Ακινήτων Δημοσίων Α.Ε. (ΕΤΑΔ Α.Ε.) ή με την εταιρεία με την επωνυμία «ΓΑΙΑΟΣΕ - Ανώνυμη Εταιρεία Αστικών Ακινήτων, Κτηματικών, Οικοδομικών, Τουριστικών και Συναφών Επιχειρήσεων» (ΓΑΙΑΟΣΕ Α.Ε.), κατόπιν σύμπραξης της εταιρείας με την επωνυμία «Οργανισμός Σιδηροδρόμων Ελλάδος Ανώνυμη Εταιρεία» (Ο.Σ.Ε. Α.Ε.), όπου απαιτείται σύμφωνα με τον ν. 3891/2010 (Α’ 188), ή με το Ταμείο Παρακαταθηκών και Δανείων ή με τον ΕΛ.Γ.Ο. - ΔΗΜΗΤΡΑ ή μεταξύ τους ή με Ν.Π.Δ.Δ. ή με τους φορείς των παρ. 1, 2, 3, 4 και 5 του άρθρου 12 του ν. 4412/2016 (Α’ 147), μεμονωμένα ή από κοινού. Στις προγραμματικές συμβάσεις στις οποίες μετέχει το δημόσιο, μπορεί να εκπροσωπείται και από τον γραμματέα της αποκεντρωμένης διοίκησης, στην οποία εκτελείται η προγραμματική σύμβαση. Οι ανωτέρω συμβάσεις υπόκεινται στον προσυμβατικό έλεγχο νομιμότητας του Ελεγκτικού Συνεδρίου.»
Άρθρο 46
Έλεγχος νομιμότητας - Τροποποίηση 
παρ. 1 άρθρου 225 ν. 3852/2010
Στην παρ. 1 του άρθρου 225 του ν. 3852/2010 (Α’ 87) επέρχονται οι εξής αλλαγές: α) στο πρώτο εδάφιο, αα) στην υποπερ. (ββ) της περ. β) η λέξη «που» αντικαθίσταται από τις λέξεις «οι οποίες», αβ) στην περ. στ) διαγράφονται οι λέξεις «πάσης φύσεως», β) στο δεύτερο εδάφιο, στην υποπερ. (εβ) επέρχονται νομοτεχνικές βελτιώσεις και η παρ. 1 διαμορφώνεται ως εξής:
«1. Οι αποφάσεις των συλλογικών οργάνων των δήμων και των περιφερειών, καθώς και των Ν.Π.Δ.Δ. αυτών, αποστέλλονται υποχρεωτικά για έλεγχο νομιμότητας στην ΑΥΕ Ο.Τ.Α., εφόσον αφορούν: α) ρυθμίσεις κανονιστικού περιεχομένου, β) (βα) την ανάθεση συμβάσεων μελετών, παροχής τεχνικών και λοιπών συναφών επιστημονικών υπηρεσιών, προμήθειας αγαθών και παροχής γενικών υπηρεσιών η εκτιμώμενη αξία των οποίων υπερβαίνει το ποσό των τριάντα χιλιάδων (30.000) ευρώ χωρίς Φ.Π.Α. και μέχρι το ποσό των τριακοσίων χιλιάδων (300.000) ευρώ χωρίς Φ.Π.Α., (ββ) την ανάθεση συμβάσεων έργων και υπηρεσιών, οι οποίες εμπίπτουν στο πεδίο εφαρμογής των άρθρων 107 έως 110 του ν. 4412/2016 (Α’ 147), η εκτιμώμενη αξία των οποίων υπερβαίνει το ποσό των εξήντα χιλιάδων (60.000) ευρώ χωρίς Φ.Π.Α. και μέχρι το ποσό των τριακοσίων χιλιάδων (300.000) ευρώ χωρίς Φ.Π.Α., (βγ) την ανάθεση συμβάσεων, ανεξαρτήτως είδους αυτών, που συγχρηματοδοτούνται από ενωσιακούς πόρους, η εκτιμώμενη αξία των οποίων δεν υπερβαίνει το ποσό των πέντε εκατομμυρίων (5.000.000) ευρώ χωρίς Φ.Π.Α., γ) την αγορά και εκποίηση, λόγω πώλησης ή δωρεάς κατά κυριότητα, ακινήτων, δ) την κήρυξη αναγκαστικών απαλλοτριώσεων, ε) τη μίσθωση ακινήτων από τρίτους, στ) τη σύναψη δανείων, ζ) την ίδρυση πάσης φύσεως νομικών προσώπων, τη συμμετοχή σε υφιστάμενα νομικά πρόσωπα, καθώς και τη λύση και τη θέση σε εκκαθάριση νομικών προσώπων, η) τη σύναψη πάσης φύσεως προγραμματικών συμβάσεων η προϋπολογιζόμενη δαπάνη, των οποίων δεν υπερβαίνει το ποσό των τριακοσίων χιλιάδων (300.000) ευρώ χωρίς Φ.Π.Α. και θ) τη διεξαγωγή δημοτικού ή περιφερειακού δημοψηφίσματος. Στην ΑΥΕ Ο.Τ.Α. αποστέλλονται προς έλεγχο νομιμότητας και οι αποφάσεις των κοινωφελών επιχειρήσεων, των Δημοτικών Επιχειρήσεων Ύδρευσης - Αποχέτευσης και των μονομετοχικών ανωνύμων εταιρειών Ο.Τ.Α. που αφορούν: α) αύξηση του μετοχικού κεφαλαίου, β) εκποίηση παγίων περιουσιακών στοιχείων, γ) αγορά και εκποίηση ακινήτων, δ) σύναψη δανείων, ε) (εα) την ανάθεση συμβάσεων μελετών, παροχής τεχνικών και λοιπών συναφών επιστημονικών υπηρεσιών, προμήθειας αγαθών και παροχής γενικών υπηρεσιών η εκτιμώμενη αξία των οποίων υπερβαίνει το ποσό των τριάντα χιλιάδων (30.000) ευρώ χωρίς Φ.Π.Α. και μέχρι το ποσό των τριακοσίων χιλιάδων (300.000) ευρώ χωρίς Φ.Π.Α., (εβ) την ανάθεση συμβάσεων έργων και υπηρεσιών οι οποίες εμπίπτουν στο πεδίο εφαρμογής των άρθρων 107 έως 110 και 318 έως 321 του ν. 4412/2016, η εκτιμώμενη αξία των οποίων υπερβαίνει το ποσό των εξήντα χιλιάδων (60.000) ευρώ χωρίς Φ.Π.Α. και μέχρι το ποσό των τριακοσίων χιλιάδων (300.000) ευρώ χωρίς Φ.Π.Α., (εγ) την ανάθεση συμβάσεων, ανεξαρτήτως είδους αυτών, που συγχρηματοδοτούνται από ενωσιακούς πόρους, η εκτιμώμενη αξία των οποίων δεν υπερβαίνει το ποσό των πέντε εκατομμυρίων (5.000.000) ευρώ χωρίς Φ.Π.Α., στ) μίσθωση ακινήτων από τρίτους και ζ) τη σύναψη προγραμματικών συμβάσεων, η προϋπολογιζόμενη δαπάνη των οποίων δεν υπερβαίνει το ποσό των τριακοσίων χιλιάδων (300.000) ευρώ χωρίς Φ.Π.Α.. Ειδικά, για τις Δ.Ε.Υ.Α., εκτός από τις παραπάνω αποφάσεις, αποστέλλονται επιπλέον προς έλεγχο νομιμότητας οι αποφάσεις εκείνες που αφορούν την ψήφιση του προϋπολογισμού της επιχείρησης και του τεχνικού προγράμματος έργων, καθώς και κάθε τροποποίησή τους. Επίσης, αποστέλλονται προς έλεγχο νομιμότητας οι αποφάσεις των Περιφερειακών Ταμείων Ανάπτυξης, εφόσον υπάγονται στις περιπτώσεις των προηγούμενων εδαφίων της παραγράφου αυτής, καθώς και ο προϋπολογισμός τους. Οι ετήσιες οικονομικές καταστάσεις αυτών κοινοποιούνται στην ΑΥΕ Ο.Τ.Α.»
Άρθρο 47
Προϋποθέσεις αναγνώρισης οικισμού ως δημοτικής κοινότητας - Αντικατάσταση 
παρ. 6 άρθρου 283 του ν. 3852/2010
Η παρ. 6 του άρθρου 283 του ν. 3852/2010 (Α’ 87) αντικαθίσταται ως εξής:
«6. Με προεδρικό διάταγμα που εκδίδεται με πρόταση του Υπουργού Εσωτερικών ύστερα από εισήγηση του οικείου δημοτικού συμβουλίου, το οποίο στηρίζεται σε αναπτυξιακούς, συγκοινωνιακούς ή ιστορικούς λόγους, μπορεί οικισμός που έχει απογραφεί ως αυτοτελής, με μόνιμο πληθυσμό άνω των τριακοσίων (300) κατοίκων, να αποτελέσει δημοτική κοινότητα.»
Άρθρο 48
Ειδική άδεια και αντιμισθία προέδρων δημοτικών συμβουλίων - Προσθήκη 
άρθρου 93Α στον ν. 3852/2010
Στον ν. 3852/2010 (Α’ 87) μετά το άρθρο 93 προστίθεται άρθρο 93Α, ως εξής:
«Άρθρο 93Α
Ειδική άδεια και αντιμισθία προέδρων 
δημοτικών συμβουλίων
Στους πρόεδρους των δημοτικών συμβουλίων όλων των δήμων, με οποιαδήποτε σχέση εργασίας και εάν εργάζονται, χορηγείται η ειδική άδεια της παρ. 1 του άρθρου 93 για όλη τη θητεία τους ή ενενήντα (90) ημερών, κατόπιν υποβολής σχετικής αίτησης, η οποία είναι υποχρεωτική για τον εργοδότη ή την υπηρεσία του. Αν λάβει την ειδική άδεια για όλη τη διάρκεια της θητείας του, ο πρόεδρος του δημοτικού συμβουλίου επιλέγει είτε τις αποδοχές της θέσης του είτε την αντιμισθία του άρθρου 92, σύμφωνα με την παρ. 5 του ανωτέρω άρθρου και την παρ. 3 του άρθρου 93. Αν λάβει την ειδική άδεια των ενενήντα (90) ημερών, σύμφωνα με τα οριζόμενα στις παρ. 3 και 5 του άρθρου 93, ο πρόεδρος του δημοτικού συμβουλίου λαμβάνει τις αποδοχές της θέσης του, από την υπηρεσία του, μειωμένες αναλογικά με τις ληφθείσες ανά μήνα μέρες άδειας, και την αντιμισθία του άρθρου 92 από τον οικείο δήμο.»
Άρθρο 49
Επιχορήγηση δήμων και Δ.Ε.Υ.Α. για την εξόφληση δικαστικών και συναφών υποχρεώσεων
1. Για την εξόφληση απλήρωτων υποχρεώσεων σε βάρος των Δημοτικών Επιχειρήσεων Ύδρευσης - Αποχέτευσης (Δ.Ε.Υ.Α.) από δικαστικές αποφάσεις, οι οποίες έως τις 31.1.2023 έχουν καταστεί τελεσίδικες και αφορούν αξιώσεις από προμήθειες αγαθών ή παροχή υπηρεσιών ή εκτέλεση έργων, οι Δ.Ε.Υ.Α. δύναται να επιχορηγούνται από χρηματικά διαθέσιμα ύψους έως πενήντα εκατομμύρια (50.000.000) ευρώ, του λογαριασμού που τηρείται στο Ταμείο Παρακαταθηκών και Δανείων με τίτλο «Λογαριασμός Οικονομικής Ενίσχυσης Ο.Τ.Α.», τηρουμένων των κανόνων περί κρατικών ενισχύσεων. Η δυνατότητα εξόφλησης από τα χρηματικά διαθέσιμα του ως άνω προγράμματος δεν αφορά αξιώσεις αναγνωρισμένες με συμβιβασμούς ενδοδικαστικούς, εξωδικαστικούς ή άλλως, καθώς και με τελεσίδικες αποφάσεις, εφόσον ως προς τη νομική βασιμότητα αυτών υπάρχει αντίθετη νομολογία ανώτατου δικαστηρίου σε σχέση με αυτά που κρίθηκαν από το δικαστήριο της ουσίας.
2. Η παρ. 1 εφαρμόζεται και για την εξόφληση υποχρεώσεων δήμων, κατά των οποίων έχει εκκινήσει έως τις 31.1.2023 με οποιονδήποτε τρόπο η διαδικασία λήψης αναγκαστικών μέτρων, σύμφωνα με την παρ. 4 του άρθρου 11 του ν. 1068/1980 (Α’ 190).
3. Με απόφαση του Υπουργού Εσωτερικών καθορίζονται η διαδικασία υποβολής των αιτημάτων και η προθεσμία υποβολής τους, τα απαιτούμενα δικαιολογητικά, οι προϋποθέσεις καταβολής της επιχορήγησης στους δικαιούχους φορείς, ιδίως η υποβολή σχεδίων εξυγίανσης, η απόφαση περί δημιουργίας αποθεματικού, καθώς και κάθε άλλο συναφές ζήτημα για την εφαρμογή των παρ. 1 και 2. Με όμοια απόφαση γίνεται η κατανομή των ανωτέρω χρηματικών διαθεσίμων στους δικαιούχους.
4. Τυχόν χρηματικό υπόλοιπο μετά την εξόφληση των υποχρεώσεων των παρ. 1 και 2 επιστρέφει στον «Λογαριασμό Οικονομικής Ενίσχυσης Ο.Τ.Α.» της παρ. 1.
Άρθρο 50
Όμοιες ή ομοειδείς δαπάνες - 
Τροποποίηση άρθρου 6 ν. 4071/2012
Στην παρ. 14 του άρθρου 6 του ν. 4071/2012 (Α’ 85) διαγράφεται η αναφορά στον δήμο και στη Δ.Ε.Υ.Α., τροποποιούνται οι προϋποθέσεις αυτοτελούς εκτέλεσης των δαπανών και η παρ. 14 διαμορφώνεται ως εξής:
«14. Όμοιες ή ομοειδείς δαπάνες δύναται να εγγραφούν σε ξεχωριστές πιστώσεις, κατά Ειδικό Φορέα και ΚΑΕ στον εγκεκριμένο προϋπολογισμό της περιφέρειας και να εκτελεστούν αυτοτελώς, εφόσον αφορούν σε διαφορετικές περιφερειακές ενότητες, οι οποίες πληρούν τις γενικές και ειδικές προϋποθέσεις εφαρμογής των άρθρων 3 και 4 της υπ’ αρ. 75555/289/6.7.2017 κοινής απόφασης των Υπουργών Οικονομίας και Ανάπτυξης και Οικονομικών (Β’ 2336) περί χωριστής επιχειρησιακής μονάδας μετά από διαπιστωτική πράξη του Περιφερειάρχη.»
Άρθρο 51
Αποκατάσταση κοινόχρηστου χώρου από αυθαίρετη κατάληψη και προσωρινή αφαίρεση άδειας χρήσης κοινόχρηστου χώρου, σε περίπτωση καθ’ υποτροπήν αυθαίρετης χρήσης από τον δικαιούχο - Τροποποίηση παρ. 8 άρθρου 13 του από 20.10.1958 β.δ.
Στην παρ. 8 του άρθρου 13 του από 20.10.1958 β.δ. (Α’ 171) προστίθεται νέο ενδέκατο εδάφιο, το νέο δωδέκατο εδάφιο τροποποιείται ως προς τον προσδιορισμό του χρονικού διαστήματος αφαίρεσης της άδειας χρήσης κοινόχρηστου χώρου και η παρ. 8 διαμορφώνεται ως εξής:
«8. Για την αυθαίρετη χρήση κοινόχρηστων χώρων, των οποίων η παραχώρηση της χρήσης έχει επιτραπεί με την απόφαση της παρ. 2, επιβάλλεται σε βάρος του παραβάτη, με απόφαση του δημάρχου, το αναλογούν τέλος και ισόποσο πρόστιμο. Με όμοια απόφαση επιβάλλεται πρόστιμο σε βάρος εκείνου που προβαίνει σε αυθαίρετη χρήση χώρου του οποίου η παραχώρηση της χρήσης δεν έχει επιτραπεί, ίσο με το διπλάσιο του μεγαλύτερου κατά τετραγωνικό μέτρο ποσού που καθορίστηκε με την απόφαση της παρ. 3 για τους χώρους για τους οποίους έχει επιτραπεί η παραχώρηση για όμοια χρήση.
Η αυθαίρετη χρήση του κοινόχρηστου χώρου διαπιστώνεται από το δήμο ή τις Αστυνομικές Αρχές μετά από διενέργεια αυτοψίας. Στην οικεία έκθεση περιγράφονται αναλυτικά η κατάσταση του χώρου, οι επεμβάσεις που έχουν γίνει σε αυτόν, το είδος της χρήσης, και τα αντικείμενα που έχουν τοποθετηθεί, επισυνάπτεται δε σχετικό σχεδιάγραμμα και, αν απαιτείται, φωτογραφίες, ή ηλεκτρονικό αρχείο τους.
Αντίγραφο της εκθέσεως παραδίδεται στον ενεργούντα την αυθαίρετη χρήση του χώρου αυτού ή θυροκολλείται στο κατάστημα σε κάθε άλλη περίπτωση. Παραλλήλως, επιδίδεται στον παραβάτη εντολή να άρει την αυθαίρετη κατάληψη του κοινόχρηστου χώρου, αφαιρώντας τα κάθε είδους αντικείμενα που έχουν τοποθετηθεί σε αυτόν μέσα σε επτά (7) ημέρες από την επομένη της επιδόσεως.
Αν ο παραβάτης δεν συμμορφωθεί, τα εν λόγω αντικείμενα απομακρύνονται άμεσα από συνεργείο του δήμου, ο οποίος μπορεί να ζητήσει, προς τον σκοπό αυτόν, την άμεση συνδρομή των Αστυνομικών Αρχών.
Τα αντικείμενα που αφαιρούνται καταγράφονται σε ειδική έκθεση, η οποία υπογράφεται από τον επικεφαλής του συνεργείου του δήμου που τα απομακρύνει και δεν επιστρέφονται αν προηγουμένως δεν καταβληθεί ειδικό πρόστιμο για τα έξοδα μεταφοράς και αποθηκεύσεως αυτών, το οποίο καθορίζεται με την απόφαση του δημοτικού συμβουλίου της παραγράφου 3. Αν το ανωτέρω ειδικό πρόστιμο δεν εξοφληθεί εντός τριών (3) μηνών από την ημερομηνία της αφαίρεσης, τα αφαιρεθέντα αντικείμενα κατάσχονται άμεσα και μπορεί να διατίθενται, να εκποιούνται ή να καταστρέφονται από το δήμο, σύμφωνα με το άρθρο 199 του Κώδικα Δήμων και Κοινοτήτων.
Αν μετά την αφαίρεση των ανωτέρω αντικειμένων διαπιστωθεί δεύτερη παράβαση, αφαιρείται η άδεια χρήσης κοινόχρηστου χώρου για χρονικό διάστημα έξι (6) μηνών. Στην περίπτωση των καταστημάτων υγειονομικού ενδιαφέροντος, επιβάλλεται το διπλάσιο του προστίμου του δέκατου εδαφίου ή σφράγιση από μία (1) έως πέντε (5) ημέρες. Αν το ανωτέρω χρονικό διάστημα των έξι (6) μηνών δεν συμπληρώνεται εντός του ημερολογιακού έτους που αφορά η άδεια χρήσης κοινόχρηστου χώρου, δεν χορηγείται στον παραβάτη νέα αντίστοιχη άδεια στο επόμενο ημερολογιακό έτος μέχρι συμπληρώσεως του χρονικού διαστήματος αυτού.
Ειδικότερα από 1.8.2004 έως 30.9.2004 σε περίπτωση διαπίστωσης της αυθαίρετης χρήσης στους δήμους που έχουν χαρακτηριστεί εντός των χαρακτηρισθεισών Ολυμπιακών περιοχών ως Ολυμπιακοί, ανεξάρτητα από την επιβολή των παραπάνω προστίμων, είναι δυνατή η επιβολή ημερήσιου προστίμου κατάληψης των ως άνω χώρων και η άμεση αφαίρεση των κάθε είδους αντικειμένων. Η επιβολή του ημερήσιου προστίμου είναι επιτρεπτή ανεξάρτητα από τη βεβαίωση προγενέστερων προστίμων. Το ύψος του ημερήσιου επιβαλλόμενου προστίμου για το ως άνω χρονικό διάστημα καθορίζεται με απόφαση του Δημοτικού Συμβουλίου.»
Άρθρο 52
Διοίκηση Νοσοκομείων Εθνικού Συστήματος Υγείας - Προσθήκη περ. στ’ στην παρ. 4 
του άρθρου 7 του ν. 3329/2005
Η παρ. 4 του άρθρου 7 του ν. 3329/2005 (Α’ 81) τροποποιείται ως προς τον αριθμό των μελών των Διοικητικών Συμβουλίων των Νοσοκομείων μέχρι τριακόσιες ενενήντα εννέα (399) και με τετρακόσιες (400) και άνω οργανικές κλίνες, αντιστοίχως, προστίθενται περ. στ) και ζ) και η παρ. 4 διαμορφώνεται ως εξής:
«4. Το Διοικητικό Συμβούλιο (Δ.Σ.) είναι επταμελές για Νοσοκομεία μέχρι τριακόσιες ενενήντα εννέα (399) οργανικές κλίνες και εννεαμελές για Νοσοκομεία με τετρακόσιες (400) και άνω οργανικές κλίνες και αποτελείται από:
α) Τον Διοικητή του Νοσοκομείου, ως Πρόεδρο του Διοικητικού Συμβουλίου.
β) Δύο μέλη σε Νοσοκομεία έως τριακόσιες ενενήντα εννέα (399) οργανικές κλίνες και τρία μέλη σε Νοσοκομεία με τετρακόσιες (400) και άνω οργανικές κλίνες, που ορίζονται από τον Υπουργό Υγείας με τους αναπληρωτές τους. Από τα μέλη αυτά το ένα ορίζεται ως Αντιπρόεδρος, ο οποίος είναι μερικής απασχόλησης, στα νοσοκομεία έως τριακόσιες ενενήντα εννέα (399) οργανικές κλίνες, στα οποία δεν προβλέπεται Αναπληρωτής Διοικητής. Στα νοσοκομεία με τετρακόσιες (400) οργανικές κλίνες και άνω Αντιπρόεδρος του Διοικητικού Συμβουλίου ορίζεται ο Αναπληρωτής Διοικητής. Στα πανεπιστημιακά νοσοκομεία, το ένα από τα τακτικά και ένα από τα αναπληρωματικά μέλη που διορίζει ο Υπουργός Υγείας, πρέπει υποχρεωτικά να είναι μέλος Δ.Ε.Π. του Ιατρικού Τμήματος του οικείου Α.Ε.Ι..
γ) Τον Αναπληρωτή Διοικητή του Νοσοκομείου ως Αντιπρόεδρο, σε νοσοκομεία με τετρακόσιες (400) και άνω οργανικές κλίνες, με αναπληρωτή του τον Διευθυντή της Διοικητικής Υπηρεσίας.
δ) Έναν εκπρόσωπο των ιατρών και ειδικευόμενων ιατρών που υπηρετούν στο Νοσοκομείο, ο οποίος εκλέγεται, μαζί με τον αναπληρωτή του, από τους ιατρούς Ε.Σ.Υ., τους ειδικευόμενους ιατρούς και τους ιατρούς μέλη Δ.Ε.Π. που υπηρετούν στο Νοσοκομείο.
ε) Έναν εκπρόσωπο του λοιπού, πλην των ιατρών Ε.Σ.Υ., προσωπικού του Νοσοκομείου, ο οποίος εκλέγεται, μαζί με τον αναπληρωτή του, από το λοιπό, πλην των ιατρών Ε.Σ.Υ., προσωπικό του Νοσοκομείου.
στ) Έναν περιφερειακό σύμβουλο της οικείας περιφερειακής ενότητας εντός των χωρικών ορίων της οποίας εδρεύει το νοσοκομείο, ο οποίος ορίζεται μαζί με τον αναπληρωτή του με απόφαση του οικείου περιφερειάρχη.
ζ) Έναν εκπρόσωπο του οικείου ιατρικού συλλόγου, ο οποίος ορίζεται μαζί με τον αναπληρωτή του με απόφαση του Διοικητικού Συμβουλίου του συλλόγου.
Ο Πρόεδρος του Διοικητικού Συμβουλίου ορίζει την ημερήσια διάταξη της συνεδρίασης του οργάνου και τους εισηγητές των θεμάτων. Ο Πρόεδρος μπορεί, κατά την κρίση του, να καλεί στις συνεδριάσεις εκπροσώπους των συνδικαλιστικών οργανώσεων των εργαζομένων, καθώς και κάθε υπηρεσιακό παράγοντα ή εκπρόσωπο οποιουδήποτε επιστημονικού ή τοπικού φορέα.
Ο Διοικητής του Νοσοκομείου αναπληρώνεται από τον Αντιπρόεδρο του Διοικητικού Συμβουλίου στα καθήκοντα του ως Προέδρου του Διοικητικού Συμβουλίου, ενώ στα καθήκοντα του ως Διοικητή αναπληρώνεται από τον Αναπληρωτή Διοικητή και, όπου αυτός δεν υπάρχει, από τον Διευθυντή της Ιατρικής Υπηρεσίας.
Η συγκρότηση του Διοικητικού Συμβουλίου γίνεται με απόφαση του Υπουργού Υγείας. Η θητεία των μελών του Διοικητικού Συμβουλίου είναι διετής.
Επιτρέπεται η αντικατάσταση μέλους του Διοικητικού Συμβουλίου για σπουδαίο λόγο, για το υπόλοιπο της θητείας του. Η αντικατάσταση και ο ορισμός του αντικαταστάτη γίνεται με τη διαδικασία του αρχικού ορισμού.
Δεν μπορούν να ορισθούν μέλη Διοικητικού Συμβουλίου νοσοκομείων οι εργαζόμενοι ή απασχολούμενοι σε αυτό, με οποιαδήποτε σχέση εργασίας, εκτός από αυτούς που προβλέπονται στις περιπτώσεις γ’, όσον αφορά τον Διευθυντή της Διοικητικής Υπηρεσίας, δ’ και ε’ της παρούσας παραγράφου. Στο Διοικητικό Συμβούλιο του Γενικού Νοσοκομείου Κοζάνης «Μαμάτσειο» και του Γενικού Νοσοκομείου Νέας Ιωνίας «Αγία Ολγα» συμμετέχει ο Δήμαρχος Κοζάνης και ένας εκπρόσωπος της δωρήτριας ή των κληρονόμων της, αντιστοίχως και ορίζεται ένα επιπλέον μέλος από τον Υπουργό Υγείας και στο Διοικητικό Συμβούλιο του Νοσοκομείου που θα προκύψει από τη μετατροπή του Εθνικού Ιδρύματος Αποκατάστασης Αναπήρων συμμετέχει εκπρόσωπος της ΕΣΑμεΑ.
Η ισχύς της παρούσας παραγράφου αρχίζει από την 31η.1.2011.
Το Διοικητικό Συμβούλιο εξακολουθεί να ασκεί τα καθήκοντα του μετά τη λήξη της θητείας του, μέχρι τον ορισμό νέου Διοικητικού Συμβουλίου, για χρονικό διάστημα όχι μεγαλύτερο των τριών (3) μηνών.»
Άρθρο 53
Ρυθμίσεις σχετικά με τα πρόστιμα που επιβάλλονται σε δήμο ή στην ΕΤΑΔ Α.Ε. από λιμενική αρχή κατά την παρ. 2 του άρθρου 17 του π.δ. 71/2020
1. Κατά της πράξης επιβολής προστίμων σε δήμο ή στην Εταιρεία Ακινήτων του Δημοσίου (ΕΤΑΔ) Α.Ε. από την αρμόδια λιμενική αρχή, σύμφωνα με την παρ. 2 του άρθρου 17 του π.δ. 71/2020 (Α’ 166), επιτρέπεται η άσκηση ενδικοφανούς προσφυγής από αυτόν ενώπιον του Γραμματέα της οικείας αποκεντρωμένης διοίκησης, εντός ανατρεπτικής προθεσμίας εξήντα (60) ημερών, η οποία αρχίζει από την κοινοποίηση της πράξης. Η ενδικοφανής προσφυγή κοινοποιείται στη λιμενική αρχή. Τα πρόστιμα διαγράφονται, εφόσον είχαν εκκινήσει οι διαδικασίες ανάθεσης συμβάσεων προμηθειών, υπηρεσιών και έργων για την υλοποίηση των υποχρεώσεων που απορρέουν από το άρθρο 7 του π.δ. 71/2020 και υπό την προϋπόθεση ότι τηρήθηκαν όσα ορίζονται στα άρθρα 61 και 120 του ν. 4412/2016 (Α’ 147), αλλά δεν συνήφθησαν συμβάσεις άνευ υπαιτιότητας του δήμου.
2. Η απόφαση του Γραμματέα της αποκεντρωμένης διοίκησης επί της ενδικοφανούς προσφυγής, με την οποία διαπιστώνεται εάν συντρέχουν οι προϋποθέσεις του τρίτου εδαφίου της παρ. 1, αποστέλλεται στη λιμενική αρχή για την έκδοση απόφασης ακύρωσης ή μη της πράξης επιβολής προστίμων και κοινοποιείται στον προσφεύγοντα δήμο εντός εξήντα (60) ημερών από την υποβολή της.
3. Κατά όμοιων πράξεων επιβολής προστίμων, που επιβλήθηκαν έως την έναρξη ισχύος του παρόντος, επιτρέπεται η άσκηση ενδικοφανούς προσφυγής εντός ανατρεπτικής προθεσμίας εξήντα (60) ημερών από την έναρξη ισχύος του παρόντος, σύμφωνα με τις παρ. 1 και 2. Αν συντρέχουν οι προϋποθέσεις του τρίτου εδαφίου της παρ. 1, τυχόν καταβληθέντα ποσά για πρόστιμα που διαγράφονται επιστρέφονται στον δικαιούχο δήμο ή στην ΕΤΑΔ Α.Ε..
Άρθρο 54
Αδειοδότηση Κέντρων Φιλοξενίας Ασυνόδευτων Ανηλίκων - Τροποποίηση 
παρ. 1 άρθρου 66ΚΣΤ ν. 4939/2022
Στην παρ. 1 του άρθρου 66ΚΣΤ του ν. 4939/2022 (Α’ 111) η φράση «και έχει λάβει άδεια λειτουργίας» αντικαθίσταται από τη φράση «κατόπιν έκδοσης σχετικής άδειας λειτουργίας από τον οικείο δήμο» και η παρ. 1 διαμορφώνεται ως εξής:
«1. Κέντρο Φιλοξενίας Ασυνόδευτων Ανηλίκων (Κ.Φ.Α.Α.) είναι κάθε δομή μακροχρόνιας φιλοξενίας, που χρησιμοποιείται για τη φιλοξενία ασυνόδευτων ανηλίκων, λειτουργεί σε δημόσιο ή ιδιωτικό κτήριο κατάλληλα διαμορφωμένο, κατόπιν έκδοσης σχετικής άδειας λειτουργίας από τον οικείο δήμο.»
Άρθρο 55
Παράταση διάρκειας προγράμματος «ΘΗΣΕΑΣ»
Η διάρκεια του προγράμματος «ΘΗΣΕΑΣ» της παρ. 3 του άρθρου 6 του Κεφαλαίου Β’ του ν. 3274/2004 (Α’ 195) παρατείνεται από τη λήξη της έως και την 31η.12.2023.
Άρθρο 56
Εισφορές Ο.Τ.Α. α’ βαθμού υπέρ ΦΟ.Δ.Σ.Α. και διαδικασίες είσπραξης - Τροποποίηση 
άρθρου 239 ν. 4555/2018
Στο άρθρο 239 του ν. 4555/2018 (Α’ 133) επέρχονται οι εξής αλλαγές: α) στο πρώτο εδάφιο της παρ. 4 οι λέξεις «του συνόλου των» αντικαθίστανται από τις λέξεις «των παρόντων», β) στην παρ. 2 μετά τις λέξεις «των δήμων» διαγράφονται οι λέξεις «και κοινοτήτων», γ) το έβδομο εδάφιο της παρ. 5 αντικαθίσταται από τρία νέα εδάφια, δ) προστίθεται παρ. 6 και το άρθρο 239 διαμορφώνεται ως εξής:
«Άρθρο 239
Εισφορές Ο.Τ.Α. α’ βαθμού υπέρ ΦΟ.Δ.Σ.Α. 
και διαδικασίες είσπραξης
1. Οι Ο.Τ.Α. α’ βαθμού που συμμετέχουν στο ΦΟ.Δ.Σ.Α. εισφέρουν στο ετήσιο κόστος διαχείρισης σύμφωνα με τον κανονισμό τιμολόγησης των ΦΟ.Δ.Σ.Α., που διαμορφώνεται σύμφωνα με το άρθρο 39 του ν. 4819/2021. Η απόφαση καθορισμού του ετήσιου κόστους διαχείρισης και της εισφοράς ή του τέλους των Ο.Τ.Α., κοινοποιείται στα δημοτικά συμβούλια μέχρι το τέλος του μηνός Αυγούστου κάθε έτους, ώστε να συμπεριληφθεί στους προϋπολογισμούς των Ο.Τ.Α..
2. Η ετήσια εισφορά των δήμων, καταβάλλεται σε τέσσερις (4) ισόποσες τριμηνιαίες δόσεις και η πληρωμή κάθε τριμηνιαίας δόσης γίνεται μέσα στο πρώτο δεκαήμερο του αντίστοιχου τριμήνου.
3. Το ποσό της ετήσιας εισφοράς ή του τέλους ή οποιουδήποτε ποσού πάσης φύσεως συμμετοχής μετοχικού κεφαλαίου, των Ο.Τ.Α. α’ βαθμού προς τον οικείο ΦΟ.Δ.Σ.Α., παρακρατείται υποχρεωτικά από τη ΔΕΗ Α.Ε. ή τον εναλλακτικό πάροχο ηλεκτρικής ενέργειας, από τα έσοδα του ενιαίου ανταποδοτικού τέλους καθαριότητας και φωτισμού του οικείου δήμου και αποδίδεται στον δικαιούχο ΦΟ.Δ.Σ.Α. με τη διαδικασία του άρθρου 43 του ν. 3979/2011 (Α’ 138), ύστερα από σχετική απόφαση του οικείου δημοτικού συμβουλίου περί παρακράτησης και απόδοσης του ποσού αυτού από τους ανωτέρω φορείς. Σε διαφορετική περίπτωση, ο οικείος δήμος οφείλει να αποδίδει ο ίδιος το ποσό της ετήσιας εισφοράς ή του τέλους στον οικείο ΦΟ.Δ.Σ.Α..
4. Σε περίπτωση καθυστέρησης καταβολής από δήμο τριμηνιαίας δόσης της ετήσιας εισφοράς ή του τέλους των παρεχόμενων υπηρεσιών προς τον οικείο ΦΟ.Δ.Σ.Α. ή οποιουδήποτε ποσού πάσης φύσεως συμμετοχής προς τον οικείο ΦΟ.Δ.Σ.Α., πέραν του ενός (1) μηνός, το οφειλόμενο ποσό παρακρατείται υποχρεωτικά από τους ανωτέρω φορείς, ύστερα από αίτημα του οικείου ΦΟ.Δ.Σ.Α., που υποβάλλεται σε αυτούς με απόφαση της εκτελεστικής επιτροπής ή του διοικητικού συμβουλίου όταν πρόκειται για Α.Ε., που λαμβάνεται με την απόλυτη πλειοψηφία των παρόντων μελών τους και αποδίδεται σε αυτόν. Στην περίπτωση αυτή, αν το οφειλόμενο ποσό του οικείου δήμου είναι μεγαλύτερο των αντίστοιχων εσόδων αυτού από το ενιαίο ανταποδοτικό τέλος καθαριότητας και φωτισμού, τότε το αίτημα του οικείου ΦΟ.Δ.Σ.Α. υποβάλλεται στον Υπουργό Εσωτερικών και το οφειλόμενο ποσό παρακρατείται από τους κεντρικούς αυτοτελείς πόρους του υπόχρεου δήμου και αποδίδεται σε αυτόν με απόφαση του Υπουργού Εσωτερικών.
5. Αν οι ΦΟ.Δ.Σ.Α. συνάπτουν συμβάσεις σύμπραξης σύμφωνα με την παρ. γ1 του άρθρου 17 του ν. 3389/2005 (Α’ 232), ασκούν την αρμοδιότητα της παρ. 1α του άρθρου 17 του ν. 4071/2012, ώστε οι ετήσιες εισφορές των δήμων να ορίζονται σε ύψος που εξασφαλίζει την εκπλήρωση των οικονομικών υποχρεώσεων του ΦΟ.Δ.Σ.Α. από τη σύμβαση σύμπραξης και να υπολογίζονται κατ’ ελάχιστο με τιμή ανά τόνο αποβλήτων ίση προς την αντίστοιχη τιμή της σύμβασης σύμπραξης. Για όλη τη διάρκεια της σύμβασης σύμπραξης, κατά παρέκκλιση όσων ορίζονται στην παρ. 3 του παρόντος άρθρου, ο ΦΟ.Δ.Σ.Α. γνωστοποιεί εγγράφως τον προηγούμενο μήνα πριν από την έναρξη κάθε ημερολογιακού εξαμήνου της σύμβασης σύμπραξης προς τους παρόχους ηλεκτρικής ενέργειας ή και άλλα πρόσωπα στα οποία έχει ανατεθεί με νόμο ή σύμβαση ή είσπραξη των ανταποδοτικών τελών για λογαριασμό των δήμων το ποσό της ετήσιας εισφοράς κάθε δήμου προς το ΦΟ.Δ.Σ.Α. που προορίζεται για την εξυπηρέτηση των οικονομικών υποχρεώσεων της σύμβασης σύμπραξης. Τα πρόσωπα αυτά υποχρεούνται να το αποδίδουν απευθείας στο ΦΟ.Δ.Σ.Α. κατά προτεραιότητα, πριν από την απόδοση στον οικείο δήμο οποιουδήποτε ποσού έναντι εισπραχθέντων ανταποδοτικών τελών. Για το ποσό της ετήσιας εισφοράς, που δεν αφορά την εξυπηρέτηση των οικονομικών υποχρεώσεων της σύμβασης σύμπραξης, ισχύουν όσα ορίζονται στην παρ. 3 του παρόντος άρθρου. Τα ποσά του προηγούμενου εδαφίου κατατίθενται σε ειδικό λογαριασμό του ΦΟ.Δ.Σ.Α., ο οποίος εξυπηρετεί αποκλειστικά τις οικονομικές υποχρεώσεις του ΦΟ.Δ.Σ.Α. από τη σύμβαση σύμπραξης. Οι ΦΟ.Δ.Σ.Α. επιτρέπεται να συστήνουν υπέρ των δανειστών της εταιρείας ειδικού σκοπού της σύμβασης σύμπραξης εξασφάλιση επί του λογαριασμού του προηγούμενου εδαφίου και να εκχωρούν τα έσοδα που προέρχονται από τις εισφορές των μελών τους ή τα τέλη παροχής των υπηρεσιών τους, για την ασφάλεια των συμβάσεων αυτών. Σε περίπτωση που το οφειλόμενο ποσό του ΦΟ.Δ.Σ.Α. από τη σύμβαση σύμπραξης είναι μεγαλύτερο από τα ποσά των ετήσιων εισφορών των δήμων που αποδόθηκαν στον ΦΟ.Δ.Σ.Α από τους παρόχους ηλεκτρικής ενέργειας ή και τα άλλα πρόσωπα στα οποία έχει ανατεθεί με νόμο ή σύμβαση η είσπραξη των ανταποδοτικών τελών για λογαριασμό των δήμων, τότε κάθε δήμος οφείλει ο ίδιος να αποδίδει το οφειλόμενο ποσό στον ΦΟ.Δ.Σ.Α., προκειμένου ο τελευταίος να εξυπηρετήσει τις οικονομικές υποχρεώσεις της σύμβασης σύμπραξης. Αν ο δήμος καθυστερήσει πέραν του ενός (1) μηνός να καταβάλλει το οφειλόμενο ποσό στον ΦΟ.Δ.Σ.Α., με απόφαση του Υπουργού Εσωτερικών το εν λόγω ποσό παρακρατείται από τους κεντρικούς αυτοτελείς πόρους του υπόχρεου δήμου και αποδίδεται στον ΦΟ.Δ.Σ.Α. ύστερα από αίτημα του οικείου ΦΟ.Δ.Σ.Α., που υποβάλλεται στον Υπουργό Εσωτερικών με απόφαση της εκτελεστικής επιτροπής ή του διοικητικού συμβουλίου όταν πρόκειται για Α.Ε., που λαμβάνεται με την απόλυτη πλειοψηφία των παρόντων μελών τους. Αν το οφειλόμενο ποσό παρακρατηθεί από τους κεντρικούς πόρους του υπόχρεου δήμου, αυτό κατατίθεται στον ως άνω ειδικό λογαριασμό του ΦΟ.Δ.Σ.Α..
6. Η παρ. 5 εφαρμόζεται και στους ΦΟ.Δ.Σ.Α. που συνάπτουν ή έχουν συνάψει προγραμματικές συμβάσεις του άρθρου 100 του ν. 3852/2010 (Α’ 87) για έργα διαχείρισης αποβλήτων που υλοποιούνται μέσω συμβάσεων σύμπραξης του ν. 3389/2005.»
Άρθρο 57
Κωλύματα εκλογιμότητας και ασυμβίβαστα Γραμματέα Αποκεντρωμένης Διοίκησης - Τροποποίηση παρ. 3 άρθρου 64 ν. 4954/2022
Στο άρθρο 64 του ν. 4954/2022 (Α’ 136) επέρχονται οι εξής αλλαγές: α) το πρώτο εδάφιο τροποποιείται ως προς τη νομοθετική παραπομπή στις διατάξεις του ν. 4555/2018 και την αναφορά και στον Συντονιστή Ο.Τ.Α., β) προστίθεται δεύτερο εδάφιο και η παρ. 3 διαμορφώνεται ως εξής:
«3. Μέχρι την έναρξη λειτουργίας της Αυτοτελούς Υπηρεσίας Εποπτείας Ο.Τ.Α., όπου στα άρθρα 128, 129, 130 και 131 του ν. 4555/2018 (Α’ 133) αναφέρεται Συντονιστής ή Επόπτης Ο.Τ.Α., νοείται ο Γραμματέας της οικείας Αποκεντρωμένης Διοίκησης. Για τον Συντονιστή ή τον Γραμματέα της Αποκεντρωμένης Διοίκησης που άσκησε ή ασκεί καθήκοντα Επόπτη Ο.Τ.Α. ισχύουν τα κωλύματα εκλογιμότητας και ασυμβίβαστα της περ. γ) της παρ. 2 του άρθρου 10 και της περ. γ) της παρ. 2 του άρθρου 48 του ν. 4804/2021 (Α’ 90).»
Άρθρο 58
Κωλύματα εκλογιμότητας όσων έχουν παυθεί από οποιοδήποτε αιρετό αξίωμα Ο.Τ.Α. 
α’ ή β’ βαθμού - Τροποποίηση παρ. 3 
άρθρου 10 και παρ. 3 άρθρου 48 ν. 4804/2021
1. Στην περ. α) της παρ. 3 του άρθρου 10 του ν. 4804/2021 προστίθεται περ. γ) και η παρ. 3 διαμορφώνεται ως εξής:
«3. Κώλυμα εκλογιμότητας συντρέχει για:
α) όσους έχουν εκπέσει από οποιοδήποτε αιρετό αξίωμα πρώτου ή δεύτερου βαθμού τοπικής αυτοδιοίκησης ύστερα από:
αα) αμετάκλητη καταδικαστική απόφαση, σύμφωνα με την περ. γ’ της παρ. 1 του άρθρου 236 του ν. 3852/2010 (Α’ 87), περί έκπτωσης εξαιτίας καταδίκης, ή
αβ) αιτιολογημένη απόφαση του Επόπτη Ο.Τ.Α. για πειθαρχικό παράπτωμα, σύμφωνα με τα άρθρα 233 και 234 του ν. 3852/2010, περί πειθαρχικής ευθύνης και πειθαρχικής διαδικασίας αντίστοιχα, ή
β) αυτούς που στερούνται των πολιτικών δικαιωμάτων τους ή στους οποίους έχει επιβληθεί αποστέρηση δημόσιας θέσης ή δημόσιου ή αυτοδιοικητικού αξιώματος με αμετάκλητη καταδικαστική απόφαση,
γ) όσους έχουν παυθεί από οποιοδήποτε αιρετό αξίωμα πρώτου ή δεύτερου βαθμού τοπικής αυτοδιοίκησης σύμφωνα με το άρθρο 237 του ν. 3852/2010.»
2. Στην παρ. 3 του άρθρου 48 του ν. 4804/2021 προστίθεται περ. γ) και η παρ. 3 διαμορφώνεται ως ακολούθως:
«3. Κώλυμα εκλογιμότητας συντρέχει για:
α) όσους έχουν εκπέσει από οποιοδήποτε αιρετό αξίωμα πρώτου ή δεύτερου βαθμού τοπικής αυτοδιοίκησης ύστερα από:
αα) αμετάκλητη καταδικαστική απόφαση, σύμφωνα με την περ. γ’ της παρ. 1 του άρθρου 236 του ν. 3852/2010 (Α’ 87), περί έκπτωσης εξαιτίας καταδίκης, ή
αβ) αιτιολογημένη απόφαση του Επόπτη Ο.Τ.Α. για πειθαρχικό παράπτωμα, σύμφωνα με τα άρθρα 233 και 234 του ν. 3852/2010, περί πειθαρχικής ευθύνης και πειθαρχικής διαδικασίας αντίστοιχα, ή
β) αυτούς που στερούνται των πολιτικών δικαιωμάτων τους ή στους οποίους έχει επιβληθεί αποστέρηση δημόσιας θέσης ή δημόσιου ή αυτοδιοικητικού αξιώματος με αμετάκλητη καταδικαστική απόφαση, ή
γ) όσους έχουν παυθεί από οποιοδήποτε αιρετό αξίωμα πρώτου ή δεύτερου βαθμού τοπικής αυτοδιοίκησης ύστερα από αιτιολογημένη απόφαση του Υπουργού Εσωτερικών για σοβαρούς λόγους δημοσίου συμφέροντος, σύμφωνα με το άρθρο 237 του ν. 3852/2010.»
Άρθρο 59
Εκλογές δημοτικών αρχών - Κατάρτιση συνδυασμών - Υποβολή υποψηφιοτήτων - Τροποποίηση παρ. 1 και 11 άρθρου 15 ν. 4804/2021
Το τρίτο εδάφιο της παρ. 1 και η περ. στ) της παρ. 11 του άρθρου 15 του ν. 4804/2021 (Α’ 90) τροποποιούνται ως προς το ελάχιστο απαιτούμενο ποσοστό των δημοτικών κοινοτήτων και το άρθρο 15 διαμορφώνεται ως εξής:
«Άρθρο 15
Κατάρτιση συνδυασμών - 
Υποβολή υποψηφιοτήτων
1. Η εκλογή των δημάρχων, των δημοτικών συμβούλων, των συμβούλων δημοτικών κοινοτήτων και των προέδρων των δημοτικών κοινοτήτων γίνεται κατά συνδυασμούς. Υποψηφιότητες για τα αξιώματα του πρώτου εδαφίου εκτός συνδυασμών αποκλείονται. Κάθε συνδυασμός περιλαμβάνει τον υποψήφιο δήμαρχο, τους υποψήφιους δημοτικούς συμβούλους, ανά εκλογική περιφέρεια, τους υποψήφιους συμβούλους δημοτικών κοινοτήτων και τους υποψήφιους προέδρους των δημοτικών κοινοτήτων, ανά δημοτική κοινότητα και για ποσοστό εξήντα τοις εκατό (60%) τουλάχιστον των δημοτικών κοινοτήτων.
2. Ο ελάχιστος αριθμός υποψηφίων που πρέπει να περιλαμβάνει ένας συνδυασμός είναι:
α) Για τους υποψήφιους δημοτικούς συμβούλους, ίσος τουλάχιστον με τον αριθμό των εδρών κάθε εκλογικής περιφέρειας, με δυνατότητα προσαύξησης έως και εκατόν πενήντα τοις εκατό (150%). Δεκαδικός αριθμός στρογγυλοποιείται στην επόμενη ακέραιη μονάδα, εφόσον το κλάσμα είναι ίσο με το μισό της μονάδας και άνω.
β) Για τους υποψήφιους προέδρους και συμβούλους κάθε δημοτικής κοινότητας, ίσος τουλάχιστον με τον αριθμό των εδρών κάθε δημοτικής κοινότητας, με δυνατότητα προσαύξησης έως και εκατόν πενήντα τοις εκατό (150%). Δεκαδικός αριθμός στρογγυλοποιείται στην επόμενη ακέραιη μονάδα, εφόσον το κλάσμα είναι ίσο με το μισό της μονάδας και άνω.
γ) Από κάθε φύλο, ποσοστό σαράντα τοις εκατό (40%) τουλάχιστον του συνολικού αριθμού των υποψηφίων του οικείου συνδυασμού, συμπεριλαμβανομένου του υποψηφίου δημάρχου και των συμβούλων δημοτικής κοινότητας. Δεκαδικός αριθμός στρογγυλοποιείται στην επόμενη ακέραιη μονάδα, εφόσον το κλάσμα είναι ίσο με το μισό της μονάδας και άνω.
3. Κανείς δεν επιτρέπεται να συμμετέχει σε περισσότερους συνδυασμούς, ή να είναι υποψήφιος για περισσότερα του ενός (1) αξιώματα των δήμων ή των περιφερειών.
4. Η δήλωση των συνδυασμών υποβάλλεται στην ηλεκτρονική πύλη δήλωσης υποψηφιοτήτων του άρθρου 33 του π.δ. 26/2012 (Α’ 57), περί εκλογής βουλευτών, με αναλογική εφαρμογή των άρθρων 32 έως 34 αυτού, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr - ΕΨΠ), από τους επικεφαλής των συνδυασμών υποψήφιους δημάρχους το αργότερο έως τις 23:59 την 31η Αυγούστου του έτους των εκλογών. Μέχρι τη λήξη της προθεσμίας του πρώτου εδαφίου επιτρέπεται μόνο να συμπληρωθεί ο συνδυασμός έως τον επιτρεπόμενο αριθμό των υποψήφιων δημοτικών συμβούλων, συμβούλων δημοτικών κοινοτήτων και προέδρων δημοτικών κοινοτήτων με υποβολή συμπληρωματικής δήλωσης του υποψήφιου δημάρχου. Μετά από τη λήξη της προθεσμίας του πρώτου εδαφίου καμιά μεταβολή της δήλωσης δεν επιτρέπεται, εκτός από την αντικατάσταση προσώπων που παραιτήθηκαν ή απεβίωσαν, σύμφωνα με το άρθρο 16.
5. Στη δήλωση καταχωρίζονται, για κάθε συνδυασμό, το όνομα και το έμβλημά του, εφόσον αυτό υπάρχει.
6. Στη δήλωση, για κάθε υποψήφιο:
α) Καταχωρίζονται:
αα) Το όνομα, το επώνυμο, το πατρώνυμο ή το μητρώνυμο, η ημερομηνία γέννησης, η ιδιότητα και η πλήρης διεύθυνση του προτεινόμενου ως υποψηφίου δημάρχου, δημοτικού συμβούλου, συμβούλου ή προέδρου δημοτικής κοινότητας, καθώς και ο Αριθμός Φορολογικού Μητρώου (Α.Φ.Μ.).
αβ) Η εκλογική περιφέρεια ή η δημοτική κοινότητα στην οποία είναι υποψήφιος.
β) Επισυνάπτεται ηλεκτρονικό παράβολο, από το οποίο προκύπτει ότι ο υποψήφιος δήμαρχος, κάθε υποψήφιος δημοτικός σύμβουλος, σύμβουλος δημοτικής κοινότητας και πρόεδρος δημοτικής κοινότητας έχει καταθέσει υπέρ του δημοσίου ποσό διακοσίων (200), πενήντα (50), δέκα (10) ή δέκα (10) ευρώ, αντίστοιχα. Το ηλεκτρονικό παράβολο εκδίδεται είτε ατομικά ανά υποψήφιο είτε για το σύνολο ή μέρος του συνδυασμού.
7. Κάθε υποψήφιος δημοτικός σύμβουλος, σύμβουλος ή πρόεδρος δημοτικής κοινότητας επικυρώνει την υποψηφιότητά του με τη διαδικασία της παρ. 5 του άρθρου 34 του π.δ. 26/2012, περί εκλογής βουλευτών, η οποία υπέχει θέση υπεύθυνης δήλωσης για κάθε έννομη συνέπεια, με την οποία δηλώνει ότι:
α) αποδέχεται την υποψηφιότητα για το συγκεκριμένο αξίωμα και στη συγκεκριμένη εκλογική περιφέρεια ή δημοτική κοινότητα,
β) δεν στερείται των πολιτικών του δικαιωμάτων και
γ) δεν συντρέχουν τα κωλύματα εκλογιμότητας και ασυμβίβαστα του άρθρου 10.
8. Στη δήλωση των συνδυασμών:
α) Απαγορεύεται να ορίζεται ή να χρησιμοποιείται ως όνομα ή ως έμβλημα του συνδυασμού σύμβολο θρησκευτικής λατρείας, ή σημαία, ή άλλο παρόμοιο σύμβολο κράτους, ή σημείο ιδιαίτερης ευλάβειας, στέμμα, όνομα ή έμβλημα πολιτικής οργάνωσης, φωτογραφία οποιουδήποτε προσώπου, έμβλημα κράτους, που ίσχυε παλαιότερα ή ισχύει ακόμη, καθώς και σύμβολα ή εμβλήματα του δικτατορικού καθεστώτος της 21ης Απριλίου 1967, ή σύμβολα ή εμβλήματα με ρατσιστικό ή ξενοφοβικό περιεχόμενο, σύμφωνα με το άρθρο 1 του ν. 927/1979 (Α’ 139).
β) Επιτρέπεται να χρησιμοποιηθεί πέραν του ονόματος ή του επωνύμου του υποψηφίου και υποκοριστικό ή ψευδώνυμο, καλλιτεχνικό ή άλλο, αυτού, εφόσον με αυτό είναι ευρύτερα γνωστός. Στην περίπτωση αυτή, το υποκοριστικό ακολουθεί το όνομα ή το επώνυμο και τίθεται σε παρένθεση. Δεν επιτρέπεται να τίθεται άλλο στοιχείο πέραν του υποκοριστικού ή ψευδωνύμου, όπως κάθε είδους επαγγελματική, πολιτική ή άλλη ιδιότητα. Στην περίπτωση αυτή, η αναγραφή θεωρείται μη γενόμενη και ο υποψήφιος ανακηρύσσεται από το δικαστήριο μόνο με τα ονοματεπωνυμικά του στοιχεία. Κάθε υποψήφιος, εφόσον είναι έγγαμος ή έγγαμη ή έχει συνάψει σύμφωνο συμβίωσης, μπορεί να προσθέσει, ανεξαρτήτως σειράς, και το επώνυμο του ή της συζύγου, του συμβιούντος ή της συμβιούσης. Γυναίκες που είναι εγγεγραμμένες στην οικογενειακή τους μερίδα με το επώνυμο του συζύγου τους, μπορούν να χρησιμοποιήσουν ως πρώτο επώνυμο είτε το πατρικό είτε του συζύγου είτε μόνο ένα από αυτά. Αν γίνει χρήση μόνο του συζυγικού επωνύμου αντί του πατρωνύμου, τίθεται το όνομα του συζύγου, με την ένδειξη «σύζυγος» ή, συντετμημένα, «συζ.».
9. Αν υποβληθούν περισσότερες δηλώσεις συνδυασμών με το ίδιο όνομα ή έμβλημα από υποψήφιους συνδυασμούς για την ανάδειξη δημοτικών αρχών του ίδιου δήμου, δικαίωμα χρήσης έχει ο συνδυασμός που το έχει δηλώσει πρώτος.
10. Αν κατά την υποβολή της δήλωσης δεν καταχωριστούν για κάποιον υποψήφιο τα στοιχεία των υποπερ. αα) και αβ) της περ. α) της παρ. 6, ή αν από τη διασταύρωση των στοιχείων με το Πληροφοριακό Σύστημα «Μητρώο Πολιτών» του άρθρου 115 του ν. 4483/2017 (Α’ 107) δεν βεβαιωθεί η συνδρομή των προϋποθέσεων του άρθρου 9, ο υποψήφιος δεν ανακηρύσσεται. Απλά σφάλματα στην αναγραφή των ονοματεπωνυμικών στοιχείων υποψηφίου διορθώνονται αυτεπαγγέλτως από το δικαστήριο, εφόσον τα ορθά στοιχεία του προκύπτουν χωρίς αμφιβολία από το «Μητρώο Πολιτών».
11. Η δήλωση του συνδυασμού είναι απαράδεκτη, αν βεβαιωθεί από το αρμόδιο δικαστήριο ότι αυτή:
α) δεν περιλαμβάνει τα στοιχεία των παρ. 1 και 4 έως 7 ή
β) δεν περιλαμβάνει έγκυρο όνομα συνδυασμού, σύμφωνα με τις παρ. 8 και 9 ή
γ) υποβάλλεται εκπρόθεσμα ή
δ) περιλαμβάνει, εξαρχής ή κατόπιν εφαρμογής του δευτέρου εδαφίου της παρ. 4, λιγότερους υποψηφίους από τα ελάχιστα όρια της παρ. 2 ή
ε) δεν περιλαμβάνει υποψηφίους δημοτικούς συμβούλους για το σύνολο των εκλογικών περιφερειών ή
στ) δεν περιλαμβάνει συμβούλους δημοτικών κοινοτήτων ή υποψήφιους προέδρους των δημοτικών κοινοτήτων για ποσοστό εξήντα τοις εκατό (60%) των δημοτικών κοινοτήτων ή
ζ) δεν πληροί την ποσόστωση φύλου της περ. γ) της παρ. 2 ή
η) δεν έχει καταβληθεί το παράβολο που προβλέπεται στην περ. β) της παρ. 6.
Αν βεβαιωθεί από το αρμόδιο δικαστήριο παράβαση του πρώτου εδαφίου της περ. α) της παρ. 8 αναφορικά με το έμβλημα του συνδυασμού, ο συνδυασμός ανακηρύσσεται μόνο με το όνομά του και χωρίς έμβλημα.»
Άρθρο 60
Αρμοδιότητες Γραμματέα 
Αποκεντρωμένης Διοίκησης
Όπου στις διατάξεις των άρθρων 4, 31, 32, 33, 36, 45, 60, 64, 109, 112 και 122 του ν. 5003/2022 (Α’ 230) και των άρθρων 33, 34, 39, 57, 58, 59, 60, 70, 73 και 88 του ν. 4954/2022 (Α’ 136) αναφέρεται ο Συντονιστής Αποκεντρωμένης Διοίκησης, νοείται ο Γραμματέας Αποκεντρωμένης Διοίκησης. Από την εφαρμογή του παρόντος εξαιρείται η παρ. 8Α του άρθρου 33 του ν. 4954/2022.
Άρθρο 61
Αποδεικτικό ασφαλιστικής ενημερότητας σε Ο.Τ.Α. για μεταβίβαση ακινήτου λόγω αναγκαστικής προσκύρωσης στο πλαίσιο 
της εφαρμογής πολεοδομικών σχεδίων
Στους Ο.Τ.Α. που έχουν ρυθμίσει τις οφειλές τους, οι φορείς κοινωνικής ασφάλισης χορηγούν αποδεικτικό ασφαλιστικής ενημερότητας, για τη μεταβίβαση ακινήτου λόγω αναγκαστικής προσκύρωσης, στο πλαίσιο της εφαρμογής πολεοδομικών σχεδίων με πράξεις αναλογισμού ή εφαρμογής, χωρίς τον όρο της παρακράτησης, εφόσον η ρύθμιση είναι σε ισχύ και εξυπηρετείται κανονικά.
Άρθρο 62
Δωρεάν παραχώρηση κατά χρήση έργων λιμενικών υποδομών ποταμού Μεσογγής 
στον Δήμο Νότιας Κέρκυρας
Τα έργα λιμενικών υποδομών που είναι κατασκευασμένα για χρονικό διάστημα που υπερβαίνει τα είκοσι (20) έτη με ενέργειες του πρώην Δήμου Μελιτειέων του ν. 2539/1997 (Α’ 244) και της πρώην Νομαρχίας Κέρκυρας και ευρίσκονται εντός της όχθης και παρόχθιας ζώνης και κοίτης του πλωτού τμήματος του ποταμού της Μεσογγής του Δήμου Νότιας Κέρκυρας της Περιφερειακής Ενότητας Κέρκυρας της Περιφέρειας Ιονίων Νήσων και αποτυπώνονται στο από Αυγούστου 2021 διάγραμμα του Τοπογράφου Μηχανικού Ευσταθίου Μάνθου (μέλους ΕΕΤΕΜ με Αριθμ. Μητρ. 36483) με στοιχεία συντεταγμένων από 1 έως 82, συνολικού εμβαδού 2028,77 τ.μ. και περιμέτρου 582,68 μ., που προσαρτάται στον παρόντα νόμο ως Παράρτημα Ι και αποτελεί αναπόσπαστο μέρος αυτού, θεωρούνται, κατά παρέκκλιση κάθε άλλης ισχύουσας διάταξης, ως νομίμως υφιστάμενα και παραχωρούνται δωρεάν κατά χρήση στον Δήμο Νότιας Κέρκυρας.
Άρθρο 63
Εγκαταστάσεις Συνοριακής Διάβασης Πρεσπών
1. Στην έκταση (Α, Β, Γ, Δ, Ρ, Ε, Ζ, Η, Θ, Ι, Α) εμβαδού 19.872,14m² του διαγράμματος του Παραρτήματος ΙΙ, το οποίο προσαρτάται στον παρόντα νόμο, ως αναπόσπαστο μέρος αυτού, που βρίσκεται στη Δημοτική Κοινότητα Λαιμού της Δημοτικής Ενότητας Πρεσπών του Δήμου Πρεσπών της Περιφερειακής Ενότητας Φλώρινας της Περιφέρειας Δυτικής Μακεδονίας, καθορίζεται η χρήση «εγκαταστάσεων Συνοριακής Διάβασης Πρεσπών» για λόγους δημοσίου συμφέροντος, κατά παρέκκλιση κάθε γενικής και ειδικής διάταξης, με την επιφύλαξη της κείμενης περιβαλλοντικής νομοθεσίας.
2. Οι όροι και περιορισμοί δόμησης της υπόψη έκτασης διαμορφώνονται ως εξής:
α) Ποσοστό κάλυψης: 30%
β) Συντελεστής δόμησης: 0,30
γ) Μέγιστο επιτρεπόμενο ύψος: 15μ.
δ) Απόσταση από όρια: 5,00μ.
ε) Δυνατότητα ανέγερσης περισσότερων του ενός κτιρίου.
3. Οι μελέτες που αφορούν στις εγκαταστάσεις της συνοριακής διάβασης, εγκρίνονται από? τη Διεύθυνση Τεχνικών Υπηρεσιών της Περιφερειακής Ενότητας Φλώρινας, υστέρα από? σύμφωνη γνώμη του Τμήματος Τεχνικών Υπηρεσιών και της Γενικής Διεύθυνσης Αποκέντρωσης και Τοπικής Αυτοδιοίκησης του Υπουργείου Εσωτερικών κατά λόγο αρμοδιότητας. Η έγκριση των οριστικών μελετών επέχει θέση οικοδομικής αδείας.
Οι διαδικασίες για την υλοποίηση του έργου των Εγκαταστάσεων της Συνοριακής Διάβασης Πρεσπών διενεργούνται από τα αρμόδια όργανα και τις υπηρεσίες της Περιφέρειας Δυτικής Μακεδονίας. Ειδικότερα, η διεξαγωγή των διαδικασιών σύναψης σύμβασης, η εποπτεία και η επίβλεψη των έργων διενεργούνται από την Διεύθυνση Τεχνικών Υπηρεσιών της Περιφερειακής Ενότητας Φλώρινας.
Άρθρο 64
Επείγουσες ρυθμίσεις για τη μεταφορά των μαθητών και τις διαδικασίες σύναψης δημοσίων συμβάσεων μεταφοράς μαθητών - Τροποποίηση άρθρων 391 ν. 4957/2022 και άρθρου 188 ν. 4972/2022
1. Η παρ. 6 του άρθρου 391 του ν. 4957/2022 (Α’ 141) τροποποιείται, προκειμένου να συμπεριληφθούν στο πεδίο εφαρμογής της και οι δαπάνες μεταφοράς των μαθητών δημόσιων σχολείων που αφορούν στο σχολικό έτος 2022-2023, και η παρ. 6 διαμορφώνεται ως εξής:
«6. Οι δαπάνες μεταφοράς μαθητών δημόσιων σχολείων, που αφορούν στο σχολικό έτος 2022-2023 και στα προηγούμενα έτη, καταβάλλονται νόμιμα μέχρι τη σύναψη της σχετικής σύμβασης μεταφοράς, εφόσον ο οικείος περιφερειάρχης βεβαιώνει με σχετική πράξη του την εκτέλεση της μεταφοράς των μαθητών και εφόσον το ύψος της σχετικής δαπάνης είναι σύμφωνο με την απόφαση ανάθεσης της οικείας οικονομικής επιτροπής.»
2. Στο πρώτο εδάφιο της παρ. 1 του άρθρου 188 του ν. 4972/2022 (Α’ 181) επέρχονται οι εξής αλλαγές: α) οι λέξεις «οικονομική επιτροπή» αντικαθίστανται από τις λέξεις «Περιφερειακό Συμβούλιο», β) στις περ. i) και ii) η ημερομηνία «31.12.2022» αντικαθίσταται από την ημερομηνία «30.6.2023» και η παρ. 1 διαμορφώνεται ως εξής:
«1. Με την επιφύλαξη των παρ. 1, 2, 3 και 4 του άρθρου 391 του ν. 4957/2022 (Α’ 141), αν, κατά την έναρξη του σχολικού έτους 2022-2023: (α) έχουν προκηρυχθεί διαγωνισμοί μεταφοράς μαθητών, οι διαγωνισμοί αυτοί είναι σε εξέλιξη και δεν έχουν αναδειχτεί οι προσωρινοί ανάδοχοι (μειοδότες), (β) έχει εκκινήσει η διαδικασία της διαπραγμάτευσης, σύμφωνα με την περ. γ’ της παρ. 2 του άρθρου 32 του ν. 4412/2016 (Α’ 147) και δεν έχουν αναδειχθεί προσωρινοί ανάδοχοι ή απαιτείται επανάληψη της διαδικασίας, (γ) δεν κατέστη εφικτό από τις οικείες περιφέρειες να προκηρύξουν διαγωνισμούς ή να προβούν στη διαδικασία της διαπραγμάτευσης, σύμφωνα με την περ. γ’ της παρ. 2 του άρθρου 32 του ν. 4412/2016, το Περιφερειακό Συμβούλιο της οικείας περιφέρειας μπορεί, με απόφασή του, να προβεί στις εξής ενέργειες:
i) για τις περ. (α) και (β), να παρατείνει, από τη λήξη της αρχικής διάρκειας ή τυχόν παράτασής τους και το αργότερο μέχρι τις 30.6.2023, την εκτέλεση των συμβάσεων που ήταν σε ισχύ στις 30.6.2022 έως ότου αναδειχθούν οι οριστικοί ανάδοχοι των διαδικασιών που έχουν ήδη εκκινήσει, προσαρμόζοντας τους συμβατικούς όρους στα νέα δεδομένα εκτέλεσης των δρομολογίων, όπου αυτό απαιτείται,
ii) για την περ. (γ), να παρατείνει, από τη λήξη της αρχικής διάρκειας ή τυχόν παράτασής τους, την εκτέλεση των συμβάσεων που ήταν σε ισχύ στις 30.6.2022 έως ότου αναδειχθούν οριστικοί ανάδοχοι και το αργότερο μέχρι τις 30.06.2023, με ανάλογη προσαρμογή των συμβατικών όρων στα νέα δεδομένα εκτέλεσης των δρομολογίων, όπου αυτό απαιτείται, και υπό την προϋπόθεση ότι εκκινούν άμεσα, και το αργότερο μέχρι τις 30.11.2022, οι διαδικασίες προκήρυξης διαγωνισμού με το Δυναμικό Σύστημα Αγορών (Δ.Σ.Α.) του άρθρου 33 του ν. 4412/2016.
Οι δαπάνες μεταφοράς μαθητών δημόσιων σχολείων του πρώτου εδαφίου καταβάλλονται νόμιμα μέχρι τη σύναψη της σχετικής σύμβασης μεταφοράς, εφόσον ο οικείος περιφερειάρχης βεβαιώνει με σχετική πράξη του την εκτέλεση της μεταφοράς των μαθητών και εφόσον το ύψος της σχετικής δαπάνης είναι σύμφωνο με την απόφαση ανάθεσης της οικείας οικονομικής επιτροπής.
Οι συμβάσεις που παρατείνονται κατ’ εφαρμογή της παρούσας, λύονται αζημίως για τις περιφέρειες με την ανάδειξη των οριστικών αναδόχων.»
3. Οι αποφάσεις του άρθρου 391 του ν. 4957/2022 και της παρ. 1 του άρθρου 188 του ν. 4972/2022 που έχουν ληφθεί από την οικονομική επιτροπή της οικείας περιφέρειας έως την δημοσίευση του παρόντος, είναι νόμιμες.
ΚΕΦΑΛΑΙΟ Γ’
ΡΥΘΜΙΣΕΙΣ ΓΙΑ ΤΗΝ ΕΥΖΩΙΑ ΤΩΝ ΖΩΩΝ ΣΥΝΤΡΟΦΙΑΣ
Άρθρο 65
Προσθήκη του Εργαστηρίου Φύλαξης και Ανάλυσης Γενετικού Υλικού Ζώων Συντροφιάς (ΕΦΑΓΥΖΣ) του Ιδρύματος Ιατροβιολογικών Ερευνών της Ακαδημίας Αθηνών (ΙΙΒΕΑΑ) ως χρήστη του Εθνικού Μητρώου Ζώων Συντροφιάς (ΕΜΖΣ) - Τροποποίηση 
παρ. 8 άρθρου 4 ν. 4830/2021
Στην παρ. 8 του άρθρου 4 του ν. 4830/2021 (Α’ 169) προστίθεται περ. (γ) και η παρ. 8 του άρθρου 4 διαμορφώνεται ως εξής:
«8. Εκτός από τους χρήστες της παρ. 2, διαβαθμισμένη πρόσβαση στο ΕΜΖΣ έχουν:
(α) Οι αρχές, οι φορείς και τα όργανα των παρ. 1 έως 6 του άρθρου 3, για την άσκηση των αρμοδιοτήτων που τους ανατίθενται με τον παρόντα.
(β) Οι ιδιοκτήτες δεσποζόμενων ζώων, με τη χρήση προσωπικών κωδικών, για την ενημέρωσή τους σχετικά με το σύνολο των δεδομένων των ζώων τους που έχουν καταχωρηθεί στο ΕΜΖΣ, την εκτύπωση αντιγράφου του ηλεκτρονικού βιβλιαρίου, καθώς και την επικαιροποίηση των στοιχείων επικοινωνίας τους. Με την ίδια διαδικασία μπορεί να δηλωθεί, κατά περίπτωση, η απώλεια ή η εύρεση δεσποζόμενου σκύλου ή γάτας.
(γ) Το Εργαστήριο Φύλαξης και Ανάλυσης Γενετικού Υλικού Ζώων Συντροφιάς (ΕΦΑΓΥΖΣ) του Ιδρύματος Ιατροβιολογικών Ερευνών της Ακαδημίας Αθηνών (ΙΙΒΕΑΑ) του άρθρου 13, για τους σκοπούς εφαρμογής των άρθρων 13 και 14.»
Άρθρο 66
Παράβολο για λήψη γενετικού υλικού 
από ζώα συντροφιάς - Τροποποίηση 
άρθρου 14 ν. 4830/2021
Στο άρθρο 14 του ν. 4830/2021 (Α’ 169) επέρχονται οι εξής αλλαγές: α) στο τέλος του δεύτερου εδαφίου της παρ. 1 προστίθενται οι λέξεις «που έχει άδεια άσκησης επαγγέλματος του Γεωτεχνικού Επιμελητηρίου Ελλάδας», β) στην παρ. 2 βα) στο πρώτο εδάφιο μειώνεται το ποσό του παραβόλου από εκατό πενήντα (150) ευρώ σε εκατό τριάντα πέντε (135) ευρώ, ββ) στο δεύτερο εδάφιο οι λέξεις «, επιπλέον, και» αντικαθίστανται από τις λέξεις «δεκαπέντε (15) ευρώ για τη λήψη του γενετικού υλικού και επιπλέον», γ) στην παρ. 4: γα) προβλέπεται ότι το ποσό του παραβόλου εγγράφεται στον προϋπολογισμό του Υπουργείου Εσωτερικών σε ξεχωριστό ΑΛΕ, γβ) τροποποιούνται τα ποσοστά και οι φορείς στους οποίους αποδίδεται το ποσό του παραβόλου και το άρθρο 14 διαμορφώνεται ως εξής:
«Άρθρο 14
Λήψη γενετικού υλικού από ζώα συντροφιάς
1. Ιδιοκτήτης σκύλου ή γάτας που δεν επιθυμεί να στειρώσει το ζώο του υποχρεούται, από την 1η.3.2022 και μετά, να αποστείλει δείγμα γενετικού υλικού του ζώου συντροφιάς στο ΕΦΑΓΥΖΣ. Η συλλογή δείγματος γενετικού υλικού και η αποστολή του στο ΕΕΓΥΖΣ γίνονται αποκλειστικά από κτηνίατρο, μέλος του Πανελλήνιου Κτηνιατρικού Συλλόγου, που έχει άδεια άσκησης επαγγέλματος του Γεωτεχνικού Επιμελητηρίου Ελλάδας.
2. Για τη λήψη, καταχώριση και διατήρηση του γενετικού υλικού για τουλάχιστον δώδεκα (12) έτη υποβάλλεται εφάπαξ από τον ιδιοκτήτη του ζώου συντροφιάς ηλεκτρονικό παράβολο ύψους εκατό τριάντα πέντε (135) ευρώ για κάθε ζώο συντροφιάς. Ο ιδιοκτήτης είναι υποχρεωμένος να καταβάλει στον κτηνίατρο δεκαπέντε (15) ευρώ για τη λήψη του γενετικού υλικού και επιπλέον τα έξοδα αποστολής του δείγματος γενετικού υλικού, τα οποία σε καμία περίπτωση δεν μπορούν να υπερβαίνουν τα δέκα (10) ευρώ. Οι ιδιοκτήτες σκύλων που χρησιμοποιούνται αποκλειστικά για φύλαξη ποιμνίων (ποιμενικών) απαλλάσσονται από την υποχρέωση καταβολής του παραβόλου της παρούσας.
3. Με απόφαση του Διοικητικού Συμβουλίου του ΙΙΒΕΑΑ, η οποία δημοσιεύεται στην Εφημερίδα της Κυβερνήσεως, μπορεί να καθορίζεται το ύψος του ηλεκτρονικού παραβόλου για λοιπά ζώα, καθώς και για λοιπές υπηρεσίες πλην των ανωτέρω.
4. Το ποσό του παραβόλου εγγράφεται στον προϋπολογισμό του Υπουργείου Εσωτερικών σε ξεχωριστό ΑΛΕ και, αποδίδεται κατά σαράντα τοις εκατό (40%) στο ΙΙΒΕΑΑ για την κάλυψη των εξόδων λειτουργίας του ΕΦΑΓΥΖΣ κατά πέντε τοις εκατό (5%) στη Γενική Γραμματεία Πληροφοριακών Συστημάτων Δημόσιας Διοίκησης (Γ.Γ.Π.Σ.Δ.Δ.) του Υπουργείου Ψηφιακής Διακυβέρνησης για τη λειτουργία του ΕΜΖΣ και κατά πενήντα πέντε τοις εκατό (55%) μέσω του Υπουργείου Εσωτερικών στους δήμους για την υποστήριξη δράσεων για την ευζωία των αδέσποτων ζώων συντροφιάς.»
Άρθρο 67
Ρυθμίσεις για τους σκύλους εργασίας του Λιμενικού Σώματος - Ελληνικής Ακτοφυλακής και των διωκτικών αρχών της Ανεξάρτητης Αρχής Δημοσίων Εσόδων - Τροποποίηση άρθρων 2, 3, 4, 5, 8, 9 και 16 ν. 4830/2021
1. Στην περ. 12 του άρθρου 2 του ν. 4830/2021 (Α’ 169), περί της έννοιας του σκύλου εργασίας, προστίθενται οι λέξεις «το Λιμενικό Σώμα - Ελληνική Ακτοφυλακή» και η παρ. 12 διαμορφώνεται ως εξής:
«12. «Σκύλος εργασίας»: ο σκύλος υπό την ενεργή καθοδήγηση του χειριστή του και με επικουρικό ρόλο στην εκτέλεση των καθηκόντων ή του σκοπού του χειριστή του, ο οποίος χρησιμοποιείται για το κυνήγι (κυνηγετικός), τη φύλαξη ποιμνίων (ποιμενικός), τη φύλαξη χώρων (φύλακας), ο σκύλος έρευνας και διάσωσης, ο σκύλος ανίχνευσης δηλητηριασμένων δολωμάτων, καθώς και ο σκύλος που χρησιμοποιείται από τις ένοπλες δυνάμεις, τα σώματα ασφαλείας, το Λιμενικό Σώμα - Ελληνική Ακτοφυλακή και τις διωκτικές αρχές της Ανεξάρτητης Αρχής Δημοσίων Εσόδων (Α.Α.Δ.Ε.) και του Υπουργείου Οικονομικών.»
2. Στο άρθρο 3 του ν. 4830/2021 προστίθενται παρ. 9 και 10 για τον καθορισμό του Υπουργείου Ναυτιλίας και Νησιωτικής Πολιτικής ως αρμόδιας αρχής για τα θέματα που αφορούν στους σκύλους εργασίας του Λιμενικού Σώματος - Ελληνικής Ακτοφυλακής και της κατά περίπτωση αρμόδιας Γενικής Διεύθυνσης της Α.Α.Δ.Ε. ως αρμόδιας αρχής για τα θέματα που αφορούν στους σκύλους εργασίας της Α.Α.Δ.Ε., ως εξής:
«9. Αρμόδια αρχή για τα θέματα που αφορούν στους σκύλους εργασίας του Λιμενικού Σώματος - Ελληνικής Ακτοφυλακής είναι το Υπουργείο Ναυτιλίας και Νησιωτικής Πολιτικής.
10. Αρμόδια Αρχή για τα θέματα που αφορούν στους σκύλους εργασίας των διωκτικών υπηρεσιών της Ανεξάρτητης Αρχής Δημοσίων Εσόδων είναι η κατά περίπτωση αρμόδια Γενική Διεύθυνση, όπως ορίζεται από τον Οργανισμό της Α.Α.Δ.Ε..»
3. Στην παρ. 19 του άρθρου 4 του ν. 4830/2021 επέρχονται οι εξής αλλαγές: α) στο πρώτο εδάφιο προστίθενται μετά από τη λέξη «δυνάμεων» οι λέξεις «, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε.» σε δύο σημεία και στο τέλος του εδαφίου η λέξη «, αντίστοιχα», β) στο δεύτερο εδάφιο η λέξη «υπηρεσία» αντικαθίσταται από τις λέξεις «ή αστυνομική υπηρεσία ή διωκτική αρχή της Α.Α.Δ.Ε.» και μετά από τη λέξη «δυνάμεων» προστίθενται οι λέξεις «ή του Λιμενικού Σώματος - Ελληνικής Ακτοφυλακής ή της Α.Α.Δ.Ε., αντίστοιχα,» και η παρ. 19 διαμορφώνεται ως εξής:
«19. Οι σκύλοι εργασίας των Ενόπλων Δυνάμεων, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε. εξαιρούνται της καταχώρισης στο ΕΜΖΣ και καταχωρούνται σε ειδικό Μητρώο ζώων εργασίας των Ενόπλων Δυνάμεων, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε., αντίστοιχα. Η καταχώρισή τους στο ΕΜΖΣ πραγματοποιείται μόνο μετά την έξοδό τους από τη στρατιωτική ή αστυνομική υπηρεσία ή διωκτική αρχή της Α.Α.Δ.Ε. για οποιονδήποτε λόγο και την υιοθεσία τους από προσωπικό των Ενόπλων Δυνάμεων ή του Λιμενικού Σώματος - Ελληνικής Ακτοφυλακής ή της Α.Α.Δ.Ε., αντίστοιχα, ως ζώων συντροφιάς.
4. Στην παρ. 6 του άρθρου 5 του ν. 4830/2021 προστίθενται μετά από τη λέξη «δυνάμεων» οι λέξεις «, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε.» και η παρ. 6 διαμορφώνεται ως εξής:
«6. Ειδικώς, για τους σκύλους εργασίας των Ενόπλων Δυνάμεων, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε. εκδίδεται διαβατήριο μόνο όταν απαιτείται η έξοδός τους από τη χώρα.»
5. Στην παρ. 5 του άρθρου 8 του ν. 4830/2021 προστίθενται μετά από τη λέξη «δυνάμεων» οι λέξεις «, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε.» και η παρ. 5 διαμορφώνεται ως εξής:
«5. Οι περιορισμοί των παρ. 3 και 4 δεν ισχύουν για τους επαγγελματίες εκτροφείς, καθώς και για τους σκύλους εργασίας των Ενόπλων Δυνάμεων, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε..»
6. Στην παρ. 16 του άρθρου 8 του ν. 4830/2021 προστίθενται μετά από τη λέξη «δυνάμεων» οι λέξεις «και του Λιμενικού Σώματος - Ελληνικής Ακτοφυλακής» και η παρ. 16 διαμορφώνεται ως εξής:
«16. Με την επιφύλαξη των παρ. 7, 8 και 9, τα προγράμματα αναπαραγωγής σκύλων εργασίας των ενόπλων δυνάμεων και του Λιμενικού Σώματος - Ελληνικής Ακτοφυλακής δεν υπόκεινται σε αδειοδότηση, επίβλεψη και έλεγχο.»
7. Στο έβδομο εδάφιο της περ. (α) της παρ. 1 του άρθρου 9 του ν. 4830/2021 προστίθενται μετά από τη λέξη «δυνάμεων» οι λέξεις «, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε.» και η περ. (α) διαμορφώνεται ως εξής:
«(α) Να στειρώσει το δεσποζόμενο ζώο συντροφιάς του, εφόσον είναι σκύλος ή γάτα, εντός έξι (6) μηνών από την απόκτησή του, εφόσον το ζώο είναι άνω του ενός (1) έτους. Σε περίπτωση απόκτησης ζώου κάτω του ενός (1) έτους, η στείρωση λαμβάνει χώρα μέσα στους έξι (6) πρώτους μήνες από τη συμπλήρωση του πρώτου (1ου) έτους. H προθεσμία των προηγούμενων εδαφίων μπορεί να διαφοροποιείται ανάλογα με τη φυλή του ζώου και άλλα ειδικά χαρακτηριστικά του, μετά από εμπεριστατωμένη γνωμάτευση κτηνιάτρου. Η στείρωση δεν είναι υποχρεωτική για ζώα για τα οποία έχει αποσταλεί δείγμα γενετικού υλικού τους (DNA) στο Εργαστήριο Φύλαξης και Ανάλυσης Γενετικού Υλικού Ζώων Συντροφιάς του άρθρου 13. Σε περίπτωση που ο ιδιοκτήτης ζώου δεν στειρώσει το ζώο συντροφιάς του ή δεν αποστείλει δείγμα γενετικού υλικού (DNA) στο Εργαστήριο Φύλαξης και Ανάλυσης Γενετικού Υλικού Ζώων Συντροφιάς, επιβάλλεται το πρόστιμο του άρθρου 35 και χορηγείται στον ιδιοκτήτη τρίμηνη προθεσμία για να προβεί στη στείρωση ή την αποστολή δείγματος γενετικού υλικού του ζώου. Σε περίπτωση που και αυτή η προθεσμία παρέλθει άπρακτη, επιβάλλεται εκ νέου το πρόστιμο. Κατ’ εξαίρεση, η στείρωση δεν είναι υποχρεωτική για τους σκύλους εργασίας των Ενόπλων Δυνάμεων, του Λιμενικού Σώματος - Ελληνικής Ακτοφυλακής και των διωκτικών αρχών της Α.Α.Δ.Ε..»
8. Η περ. ε’ του άρθρου 16 του ν. 4830/2021 αντικαθίσταται ως εξής:
«(ε) εγκαταστάσεις στρατιωτικών και αστυνομικών σκύλων στις μονάδες των Ενόπλων Δυνάμεων και του Λιμενικού Σώματος - Ελληνικής Ακτοφυλακής, αντίστοιχα, καθώς και εγκαταστάσεις σκύλων στις υπηρεσίες της Α.Α.Δ.Ε., όπου είναι τοποθετημένοι, και»
Άρθρο 68
Υπεύθυνος διαχείρισης και φροντίδας του ζώου συντροφιάς ή ζώου άλλης κατηγορίας κατά τη διάρκεια παραμονής του σε καταφύγιο αδέσποτων ζώων - Τροποποίηση 
παρ. 1 άρθρου 33 ν. 4830/2021
Μετά το πρώτο εδάφιο της παρ. 1 του άρθρου 33 του ν. 4830/2021 (Α’ 169) προστίθεται νέο δεύτερο εδάφιο και η παρ. 1 διαμορφώνεται ως εξής:
«1. Με γνώμονα το συμφέρον του ζώου, ο αρμόδιος εισαγγελέας αφαιρεί προσωρινά ή οριστικά το ζώο συντροφιάς ή ζώο άλλης κατηγορίας από την κατοχή του παραβάτη των περ. ε’ και ζ’ της παρ. 1 του άρθρου 9 και του άρθρου 24 και το ζώο παραδίδεται σε καταφύγιο αδέσποτων ζώων. Η διαχείριση και φροντίδα του ζώου, για όσο χρονικό διάστημα αυτό διαμένει σε καταφύγιο αδέσποτων ζώων, γίνεται από τον φορέα του καταφυγίου. Ο εισαγγελέας μπορεί να απαγορεύσει την απόκτηση άλλου ζώου από τον παραβάτη. Ειδικώς για την περ. β’ της παρ. 1 του άρθρου 24, η αφαίρεση είναι οριστική. Ο παραβάτης υποχρεούται να αναλάβει το κόστος που συνδέεται με την αποκατάσταση της υγείας του ζώου, την κτηνιατρική φροντίδα και τη διαβίωσή του, όπως προκύπτει από παραστατικά και βεβαιώνεται από τον οικείο δήμο. Προσωρινή αφαίρεση ζώου συντροφιάς μπορούν να αποφασίσουν σε εξαιρετικές καταστάσεις και τα όργανα ελέγχου και βεβαίωσης παραβάσεων της παρ. 6 του άρθρου 3.»
Άρθρο 69
Διόρθωση περιγραφών παραβάσεων - Ρυθμίσεις για τα πρόστιμα που επιβάλλονται σε περίπτωση παράβασης των προδιαγραφών λειτουργίας καταφυγίων ζώων συντροφιάς των άρθρων 28 και 29 ν. 4830/2021 - Τροποποίηση περ. 12 και 13 παρ. 1 και παρ. 9 άρθρου 35 ν. 4830/2021
1. Στην παρ. 1 του άρθρου 35 του ν. 4830/2021 (Α’ 169) επέρχονται οι εξής αλλαγές: α) στο πρώτο κελί της περ. 12, αα) διαγράφεται η λέξη «και» αβ) τίθεται το σημείο στίξης «,» πριν τη λέξη «εμπορία» και αγ) προστίθεται η φράση «και αναπαραγωγή», β) στο πρώτο κελί της περ. 13 η φράση «Αναπαραγωγή σκύλων που είναι ακρωτηριασμένοι» αντικαθίσταται με την φράση «Η έκθεση σκύλων και γατών σε καταστήματα πώλησης ειδών ζώων συντροφιάς (pet shops)» και οι περ. 12 και 13 διαμορφώνονται ως εξής:
12. Εισαγωγή, εμπορία και αναπαραγωγή ακρωτηριασμένων σκύλων - Άρθρο 8 παρ. 10 περ. γ’- 2.000 ευρώ ανά ζώο.
13. Η έκθεση σκύλων και γατών σε καταστήματα πώλησης ειδών ζώων συντροφιάς (pet shops) - Άρθρο 8 παρ. 10 περ. δ’- 1.000 ευρώ ανά ζώο.
2. Στην παρ. 9 του άρθρου 35 του ν. 4830/2021 (Α’ 169) επέρχονται οι εξής αλλαγές: α) το πρώτο εδάφιο τροποποιείται σχετικά με την εγγραφή των εσόδων από τα επιβαλλόμενα πρόστιμα και την προσθήκη επιφύλαξης, β) προστίθενται δεύτερο, τρίτο και τέταρτο εδάφιο και η παρ. 9 διαμορφώνεται ως εξής:
«9. Με την επιφύλαξη όσων ορίζονται στο δεύτερο, τρίτο και τέταρτο εδάφιο, τα έσοδα από τα πρόστιμα του παρόντος νόμου εγγράφονται με τρόπο διακριτό στον προϋπολογισμό του δήμου και διατίθενται αποκλειστικά για τη βελτίωση των δημοτικών καταφυγίων και κτηνιατρείων, την ίδρυση νέων και την αντιμετώπιση των δαπανών που προκύπτουν από την εφαρμογή του παρόντος νόμου. Ειδικά τα έσοδα από τα πρόστιμα της παρ. 8 του άρθρου 29 που επιβάλλονται σε περίπτωση παράβασης των προδιαγραφών λειτουργίας καταφυγίων ζώων συντροφιάς που ιδρύουν και λειτουργούν οι δήμοι, τα νομικά πρόσωπά τους ή σύνδεσμοι δήμων, οι διαδημοτικές συνεργασίες ή αναπτυξιακοί οργανισμοί δήμων του άρθρου 2 του ν. 4674/2020 (Α’ 53), βεβαιώνονται και εισπράττονται ως δημόσια έσοδα. Τα έσοδα αυτά εγγράφονται με διακριτό τρόπο στον προϋπολογισμό του Υπουργείου Εσωτερικών, από τα οποία ποσοστό είκοσι τοις εκατό (20%) αποδίδεται στις περιφέρειες για την ανταποδοτική υποστήριξη του ελεγκτικού μηχανισμού και το υπόλοιπο ποσοστό ογδόντα τοις εκατό (80%) διατίθεται, προκειμένου να καλυφθούν δαπάνες του Υπουργείου Εσωτερικών για την προστασία της ευζωίας των ζώων συντροφιάς. Με κοινή απόφαση των Υπουργών Εσωτερικών και Οικονομικών καθορίζονται η αρμόδια υπηρεσία, ο τρόπος και η διαδικασία βεβαίωσης και είσπραξης των προστίμων του δευτέρου εδαφίου, καθώς και κάθε άλλο θέμα σχετικό με την εφαρμογή του παρόντος.»
Άρθρο 70
Ρυθμίσεις για τη σύνθεση της Ειδικής Επιτροπής Παρακολούθησης και την ανάδειξη των μελών της - Τροποποίηση παρ. 1 και 2 άρθρου 39 ν. 4830/2021
1. Στο άρθρο 39 του ν. 4830/2021 (Α’ 169) επέρχονται οι εξής αλλαγές: α) στην παρ. 1: αα) στο πρώτο εδάφιο αντικαθίσταται η λέξη «επταμελής» με τη λέξη «εννεαμελής», αβ) το δεύτερο εδάφιο τροποποιείται με τον προσδιορισμό του Ειδικού Γραμματέα για την Προστασία των Ζώων Συντροφιάς ως προέδρου της Ειδικής Επιτροπής Παρακολούθησης, αγ) με την προσθήκη περ. στ) και ζ), β) η παρ. 2 αντικαθίσταται και το άρθρο 39 διαμορφώνεται ως εξής:
«1. Με απόφαση του Υπουργού Εσωτερικών συγκροτείται εννεαμελής Ειδική Επιτροπή Παρακολούθησης με πενταετή θητεία, με δυνατότητα ανανέωσης. Η Επιτροπή απαρτίζεται από τον Ειδικό Γραμματέα για την Προστασία των Ζώων Συντροφιάς, ως Πρόεδρο και οκτώ (8) ακόμη τακτικά μέλη ως εξής:
(α) έναν (1) εκπρόσωπο του Πανελληνίου Κτηνιατρικού Συλλόγου,
(β) έναν (1) εκπρόσωπο φιλοζωικών σωματείων ή φιλοζωικών οργανώσεων μη κερδοσκοπικού χαρακτήρα, που είναι εγγεγραμμένα στο Υπομητρώο Φιλοζωικών Σωματείων και Οργανώσεων της παρ. 23 του άρθρου 2 και έχουν πολυετή δράση και αναγνωρισμένη προσφορά,
(γ) έναν (1) εκπρόσωπο του Συνηγόρου του Πολίτη,
(δ) δύο (2) εκπροσώπους της Κεντρικής Ένωσης Δήμων Ελλάδας (Κ.Ε.Δ.Ε.),
(ε) τον προϊστάμενο του Τμήματος Προστασίας Ζώων Συντροφιάς της Διεύθυνσης Οργάνωσης και Λειτουργίας Τοπικής Αυτοδιοίκησης του Υπουργείου Εσωτερικών,
(στ) τον προϊστάμενο της Διεύθυνσης Οργάνωσης και Λειτουργίας Τοπικής Αυτοδιοίκησης του Υπουργείου Εσωτερικών, και
(ζ) ένα (1) πρόσωπο εγνωσμένου κύρους, το οποίο επιλέγεται από τον Υπουργό Εσωτερικών.
2. Ειδικότερα, μέχρι τη θέση σε πλήρη εφαρμογή του Εθνικού Μητρώου Ζώων Συντροφιάς (ΕΜΣΖ) και του Υπομητρώου Φιλοζωικών Σωματείων και Οργανώσεων της παρ. 23 του άρθρου 2, ο εκπρόσωπος φιλοζωικών σωματείων ή φιλοζωικών οργανώσεων μη κερδοσκοπικού χαρακτήρα, αναδεικνύεται μέσω κλήρωσης. Για τη συμμετοχή των υποψηφίων εκπροσώπων φιλοζωικών σωματείων ή φιλοζωικών οργανώσεων μη κερδοσκοπικού χαρακτήρα στην κλήρωση, κατ’ εφαρμογή του πρώτου εδαφίου, τηρείται στο Υπουργείο Εσωτερικών διαδικτυακή ηλεκτρονική βάση καταχώρισης των αναγνωρισμένων και νομίμως λειτουργούντων Φιλοζωικών Σωματείων και Φιλοζωικών Οργανώσεων μη Κερδοσκοπικού Χαρακτήρα, με την ονομασία «Υπομητρώο Φιλοζωικών Σωματείων και Οργανώσεων». Δικαίωμα πρόσβασης στη βάση καταχώρισης του δευτέρου εδαφίου έχουν οι αρμόδιοι υπάλληλοι του Τμήματος Προστασίας Ζώων Συντροφιάς της Διεύθυνσης Οργάνωσης και Λειτουργίας Τοπικής Αυτοδιοίκησης του Υπουργείου Εσωτερικών. Τα δεδομένα και στοιχεία που καταχωρίζονται στη διαδικτυακή ηλεκτρονική βάση του δευτέρου εδαφίου μεταφέρονται με ασφαλή τρόπο στο Υπομητρώο Φιλοζωικών Σωματείων και Οργανώσεων του Εθνικού Μητρώου Ζώων Συντροφιάς (ΕΜΣΖ) της περ. β) της παρ. 23 του άρθρου 2. Με απόφαση του Υπουργού Εσωτερικών ρυθμίζονται οι όροι δημιουργίας και λειτουργίας του Υπομητρώου Φιλοζωικών Σωματείων και Οργανώσεων και τα πεδία που περιλαμβάνει αυτό, η διαδικασία και οι προϋποθέσεις καταχώρισης δεδομένων και στοιχείων, τα απαραίτητα δικαιολογητικά, οι διαδικασίες συμμετοχής των υποψηφίων εκπροσώπων φιλοζωικών σωματείων ή φιλοζωικών οργανώσεων μη κερδοσκοπικού χαρακτήρα, κλήρωσης και ανάδειξης του εκπροσώπου και κάθε άλλη αναγκαία λεπτομέρεια.
3. Η Επιτροπή της παρ. 1 έχει τις εξής αρμοδιότητες:
(α) Την παρακολούθηση της εφαρμογής του παρόντος.
(β) Την επιστημονική υποστήριξη των αρμοδίων αρχών για την εφαρμογή και τον έλεγχο της εφαρμογής της νομοθεσίας για την προστασία των ζώων συντροφιάς, με την εκπόνηση μελετών και τη σύνταξη προτάσεων σε περιοδική βάση ή κατόπιν συγκεκριμένου αιτήματος.
(γ) Την εκπόνηση μελετών, αναφορών και εκθέσεων, καθώς και τη σύνταξη προτάσεων προς τις αρμόδιες αρχές για την υιοθέτηση του κατάλληλου επιχειρησιακού σχεδιασμού, την εφαρμογή των απαραίτητων διαδικασιών, πρωτοκόλλων και των βέλτιστων διεθνών πρακτικών, και την εν γένει εφαρμογή αποτελεσματικών μέτρων επίλυσης προβλημάτων στον τομέα της προστασίας των ζώων συντροφιάς.
(δ) Την παροχή γνώμης προς τις αρμόδιες αρχές για μεμονωμένα ζητήματα που άπτονται της προστασίας ζώων συντροφιάς.
(ε) Την υποβολή προτάσεων προς το Υπουργείο Εσωτερικών και κάθε άλλο αρμόδιο υπουργείο για την αξιολόγηση και βελτίωση του παρόντος.»
Άρθρο 71
Παράταση προθεσμιών για το ΕΜΖΣ και τα Υπομητρώα του και για την υποχρέωση στείρωσης ή αποστολής δείγματος γενετικού υλικού - Τροποποίηση παρ. 7, 8 και 9 και προσθήκη παρ. 10 στο άρθρο 46 του ν. 4830/2021
1. Στις παρ. 7, 8 και 9 του άρθρου 46 του ν. 4830/2021 (Α’ 169) επέρχονται οι εξής αλλαγές: α) στις παρ. 7 και 8 αντικαθίσταται η ημερομηνία «31ης.3.2023» με την ημερομηνία «31ης.1.2024», β) στην παρ. 9 βα) στο πρώτο εδάφιο η προθεσμία των δύο (2) μηνών μειώνεται σε έναν (1) μήνα και διαγράφεται η απώτατη προθεσμία, ββ) στο δεύτερο εδάφιο η προθεσμία των έξι (6) μηνών μειώνεται σε τρεις (3) μήνες και διαγράφεται η απώτατη προθεσμία και οι παρ. 7, 8 και 9 διαμορφώνονται ως εξής:
«7. Μέχρι να τεθεί σε πλήρη λειτουργία το Υπομητρώο Φιλοζωικών Σωματείων και Οργανώσεων του ΕΜΖΣ, και πάντως όχι πέραν της 31.1.2024, για τη δραστηριοποίηση των φιλοζωικών σωματείων και φιλοζωικών οργανώσεων μη κερδοσκοπικού χαρακτήρα, σύμφωνα με τις διατάξεις του παρόντος, δεν απαιτείται η προηγούμενη καταχώρισή τους στο ΕΜΖΣ, εφόσον τα εν λόγω σωματεία και οργανώσεις δεν έχουν λυθεί, λειτουργούν νόμιμα και περιλαμβάνουν στους καταστατικούς σκοπούς τους την προαγωγή της φιλοζωίας ή τη φροντίδα και περισυλλογή αδέσποτων ζώων συντροφιάς.
8. Μέχρι τη θέση σε πλήρη λειτουργία του ΕΜΖΣ και των υπομητρώων του, περιλαμβανομένης της Πανελλήνιας Πλατφόρμας Υιοθεσίας Αδέσποτων, και πάντως όχι πέραν της 31.1.2024, αναστέλλεται η υποχρέωση της προηγούμενης εγγραφής και καταχώρισης δεδομένων στο ΕΜΖΣ που προβλέπεται στον παρόντα.
9. Η υποχρέωση του ιδιοκτήτη για στείρωση του δεσποζόμενου ζώου συντροφιάς ή για αποστολή δείγματος γενετικού υλικού του (DNA), σύμφωνα με την περ. (α) της παρ. 1 του άρθρου 9, εκκινεί μετά την παρέλευση ενός (1) μηνός από την έναρξη λειτουργίας του ΕΦΑΓΥΖΣ κατά το άρθρο 13. Τα πρόστιμα του άρθρου 35 για την παράβαση της ως άνω υποχρέωσης επιβάλλονται μετά την παρέλευση τριών (3) μηνών από την έναρξη λειτουργίας του ΕΦΑΓΥΖΣ.»
2. Στο άρθρο 46 του ν. 4830/2021 προστίθεται παρ. 10 ως έξης:
«10. Η έγκριση των επιχειρησιακών προγραμμάτων των δήμων της περ. (α) της παρ. 2 του άρθρου 3 από το Τμήμα Προστασίας Ζώων Συντροφιάς της Διεύθυνσης Οργάνωσης και Λειτουργίας Τοπικής Αυτοδιοίκησης του Υπουργείου Εσωτερικών εκκινεί από την έναρξη λειτουργίας του ΕΜΖΣ και πάντως το αργότερο έως την 30η.9.2023.»
ΚΕΦΑΛΑΙΟ Δ’
ΜΕΤΑΒΑΤΙΚΕΣ - ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 72
Μεταβατικές διατάξεις
Οφειλές προς τους δήμους, από οποιαδήποτε αιτία, που γεννήθηκαν μέχρι και τις 31.12.2018, αν σύμφωνα με τις παρ. 1 και 2 του άρθρου 73, μπορούσαν να αναζητηθούν-βεβαιωθούν, εξακολουθούν να αναζητούνται και να βεβαιώνονται για δύο (2) έτη από την έναρξη ισχύος του παρόντος. Με την κοινοποίηση πράξης βεβαίωσης ή ατομικής ειδοποίησης, εν ευρεία ή εν στενή έννοια, προς τον υπόχρεο, ή σε εφαρμογή της παρ. 1 του άρθρου 138 του ν. 4270/2014 (Α’ 143), παρατείνεται η αποσβεστική προθεσμία εντός της οποίας οι δήμοι εξασφαλίζουν την είσπραξη των βεβαιωθέντων εσόδων κατά πέντε (5) έτη.
Άρθρο 73
Καταργούμενες διατάξεις
Από την έναρξη ισχύος του παρόντος, καταργούνται:
1. Τα άρθρα 2 και 6 του α.ν. 344/1968 (Α’ 71), περί αποσβεστικής προθεσμίας βεβαιώσεως εσόδων και παραγραφής αξιώσεων των δήμων και κοινοτήτων.
2. Το άρθρο 32 του ν. 4304/2014 (Α’ 234), περί βεβαιώσεως αξιώσεων των Ο.Τ.Α. που αφορούν σε απόδοση φόρων, τελών, δικαιωμάτων και εισφορών και προκύπτουν εξαιτίας μη υποβολής από τους υπόχρεους των αναγκαίων στοιχείων για τη βεβαίωσή τους ή υποβολής ανακριβών ή ελλιπών στοιχείων ή λανθασμένα βεβαιωμένων οφειλών και κάθε διάταξη που αφορά τέλη ή πρόστιμα που εισπράττονται υπέρ των δήμων, στην οποία ορίζονται άλλες προθεσμίες βεβαίωσης και είσπραξης σε σχέση με τα οριζόμενα στο παρόν, πλην εκείνων που ορίζουν μικρότερες.
ΜΕΡΟΣ Δ’
ΛΟΙΠΕΣ ΡΥΘΜΙΣΕΙΣ ΥΠΟΥΡΓΕΙΟΥ ΕΣΩΤΕΡΙΚΩΝ
Άρθρο 74
Προσθήκη πόρου χρηματοδότησης του Ερευνητικού Πανεπιστημιακού Ινστιτούτου Φυσικής του Στερεού Φλοιού της Γης - Προσθήκη περ. ι) στην παρ. 2 
του άρθρου 13 του π.δ. 322/1994
Στην παρ. 2 του άρθρου 13 του π.δ. 322/1994 (Α’ 169) επέρχονται οι εξής αλλαγές: α) στην περ. δ) διαγράφονται οι λέξεις «και με εφ’ άπαξ επιχορήγηση πέντε εκατομμυρίων (5.000.000) δραχμών», β) προστίθεται περ. ι) και η παρ. 2 διαμορφώνεται ως εξής:
«2. Πηγές χρηματοδότησης είναι:
α) Το Υπουργείο Παιδείας και Θρησκευμάτων με ποσοστό συμμετοχής είκοσι πέντε τοις εκατό (25%) ετησίως στα λειτουργικά έξοδα του Ινστιτούτου και τριάντα εκατομμυρίων (30.000.000) δραχμών εφ’ άπαξ από τον προϋπολογισμό Δημοσίων Επενδύσεων για το κόστος της αναγκαίας υλικοτεχνικής υποδομής.
β) Το Υπουργείο Περιβάλλοντος και Ενέργειας με ποσοστό συμμετοχής είκοσι πέντε τοις εκατό (25%)  ετησίως και με εφ’ άπαξ επιχορήγηση είκοσι εκατομμυρίων (20.000.000) δραχμών.
γ) Το Υπουργείο Πολιτισμού και Αθλητισμού με ποσοστό συμμετοχής πέντε τοις εκατό (5%) ετησίως και με εφ’ άπαξ επιχορήγηση πέντε εκατομμυρίων (5.000.000) δραχμών.
δ) Το Υπουργείο Ναυτιλίας και Νησιωτικής Πολιτικής με ποσοστό συμμετοχής που θα καθορίζεται ετησίως με απόφαση του Υπουργού Ναυτιλίας και Νησιωτικής Πολιτικής.
ε) Καταργήθηκε.
στ) Τα Πανεπιστήμια Αθηνών και Ιωαννίνων με παραχώρηση δικαιώματος χρήσης εργαστηριακών χώρων, γραφείων, επιστημονικού εξοπλισμού και κάλυψη παγίων αναγκών, που αντιστοιχούν σε ποσοστό συμμετοχής 10% ετησίως.
ζ) Η περιφέρεια Δυτικής Ελλάδος με ποσοστό συμμετοχής 10% ετησίως.
η) Η περιφέρεια Ηπείρου με ποσοστό συμμετοχής δέκα τοις εκατό (10%) ετησίως.
θ) Οι λοιποί φορείς της προηγούμενης παραγράφου, κατά το υπόλοιπο ποσοστό.
ι) Το Υπουργείο Κλιματικής Κρίσης και Πολιτικής Προστασίας με ποσοστό συμμετοχής δεκαεπτά τοις εκατό (17%) ετησίως.»
Άρθρο 75
Επιτρεπόμενος αριθμός χρήσης πολιτικών γραφείων υποψηφίων βουλευτών κατά την προεκλογική περίοδο - Τροποποίηση 
περ. εγ’ παρ. 1 άρθρου 18 π.δ. 15/2022
Στην περ. εγ’ της παρ. 1 του άρθρου 18 του π.δ  15/2022 (Α’ 39) προστίθεται δεύτερο εδάφιο σχετικά με τον επιτρεπόμενο αριθμό χρήσης πολιτικών γραφείων υποψηφίων βουλευτών κατά τη διάρκεια της προεκλογικής περιόδου, και η παρ. 1 διαμορφώνεται ως εξής:
«1. Κατά την προεκλογική περίοδο απαγορεύεται στους υποψήφιους βουλευτές και τα υποψήφια μέλη του Ευρωπαϊκού κοινοβουλίου:
α. Η ανάρτηση ή επικόλληση σε εξωτερικούς, δημόσιους ή ιδιωτικούς χώρους, καθώς και σε κάθε μορφής αυτοκινούμενα μέσα, αεροπανό, πανό, γιγαντοαφισών, αφισών, φωτογραφιών και κάθε άλλου είδους υλικού προβολής, η εγκατάσταση πρόσκαιρων κατασκευών οποιασδήποτε μορφής για την προσωπική τους προβολή, καθώς και η χρήση χρωστικών ουσιών και η αναγραφή συνθημάτων σε οποιονδήποτε εξωτερικό χώρο.
Οι δήμαρχοι και οι πρόεδροι κοινοτήτων υποχρεούνται για την άμεση καθαίρεση των αεροπανό και πανό, την αποκόλληση των γιγαντοαφισών, αφισών, φωτογραφιών κ.λπ., την αποσυναρμολόγηση των πρόσκαιρων κατασκευών και τον καθαρισμό από χρωστικές ουσίες των εξωτερικών χώρων. Παράβαση της ανωτέρω υποχρέωσης, εφόσον έχει προηγηθεί σχετική έγγραφη ενημέρωση από την Επιτροπή Ελέγχου της περίπτωσης ιε’ της παραγράφου 1 του άρθρου 1, επισύρει την κύρωση της παραγράφου 2 του άρθρου 25.
β. Η διακίνηση κάθε μορφής ένθετων φυλλαδίων μέσω του τύπου.
γ. Η προβολή διαφημιστικών μηνυμάτων μέσω των δημόσιων και ιδιωτικών ραδιοφωνικών και τηλεοπτικών σταθμών ελεύθερης λήψης ή των φορέων παροχής συνδρομητικών ραδιοφωνικών και τηλεοπτικών υπηρεσιών.
Απαγορεύεται, επίσης, από δημόσιους και ιδιωτικούς ραδιοφωνικούς και τηλεοπτικούς σταθμούς ελεύθερης λήψης, καθώς και από φορείς παροχής συνδρομητικών ραδιοφωνικών και τηλεοπτικών υπηρεσιών, η μετάδοση κάθε είδους εκπομπών, οι οποίες παρουσιάζονται, αμέσως ή εμμέσως, από υποψήφιους βουλευτές.
δ. Η διακίνηση προεκλογικού υλικού από υποψήφιους βουλευτές μέσω του Δημοσίου, των Ν.Π.Δ.Δ. και των κρατικών Ν.Π.Ι.Δ..
εα. Η λειτουργία εκλογικών κέντρων από υποψήφιους ή από τρίτους για χάρη των υποψηφίων.
εβ. Δεν περιλαμβάνονται στην έννοια του εκλογικού κέντρου τα πολιτικά γραφεία των υποψήφιων βουλευτών, εφόσον δεν είναι εγκατεστημένα σε ισόγειους χώρους. Εξαιρούνται της απαγόρευσης εγκατάστασης σε ισόγειους χώρους πολιτικά γραφεία βουλευτών, τα οποία λειτουργούν συνεχώς από την 31η Δεκεμβρίου 2000 μέχρι και την ημερομηνία διενέργειας των εκλογών.
εγ. Για τους υποψηφίους βουλευτές, κατά τη διάρκεια της προεκλογικής περιόδου, ο επιτρεπόμενος αριθμός χρήσης πολιτικών γραφείων, ανεξαρτήτως του τόπου εγκατάστασής της, δεν μπορεί να υπερβαίνει τα τρία (3). Στον περιορισμό του πρώτου εδαφίου δεν συνυπολογίζεται ένα (1) επιπλέον πολιτικό γραφείο, εφόσον αυτό βρίσκεται εκτός των γεωγραφικών ορίων της εκλογικής περιφέρειας του υποψηφίου βουλευτού.
εδ. Για τα πολιτικά γραφεία ισχύουν οι σχετικοί περιορισμοί της περίπτωσης α’ της παρούσας παραγράφου, καθώς και απαγόρευση χρήσης μεγαφωνικών εγκαταστάσεων, με εξαίρεση την ύπαρξη πινακίδας με τα αναγκαία προσδιοριστικά στοιχεία του υποψηφίου βουλευτή.
εε. Η παραχώρηση της χρήσης ή η μίσθωση υπαίθριων ή στεγαζόμενων χώρων, από και προς τρίτους, για τη λειτουργία εκλογικών κέντρων και εντευκτηρίων, κάθε μορφής, σε σχέση με την προβολή υποψηφιότητας βουλευτή, συνιστά ποινικό αδίκημα για τους κύριους των ακινήτων, τους εκμισθωτές και τους μισθωτές τούτων, το οποίο τιμωρείται με φυλάκιση τουλάχιστον ενός (1) έτους.
στ. Η τιμολόγηση των εξόδων και η παροχή ποσοστού έκπτωσης από της επιχειρήσεις τύπου να είναι διαφοροποιημένη μεταξύ των υποψηφίων.»
Άρθρο 76
Προθεσμία ανακήρυξης εκλογικών συνδυασμών - Τροποποίηση παρ. 1 
άρθρου 35 π.δ. 26/2012
Στην παρ. 1 του άρθρου 35 του π.δ. 26/2012 (Α’ 57) αυξάνεται το χρονικό διάστημα, εντός του οποίου το Α’ Τμήμα του Αρείου Πάγου ανακηρύσσει σε δημόσια συνεδρίαση τους εκλογικούς συνδυασμούς, και η παρ. 1 διαμορφώνεται ως εξής:
«1. Εντός τριών (3) ημερών μετά τη λήξη της προθεσμίας υποβολής πρότασης υποψηφιοτήτων, το Α’ Τμήμα του Αρείου Πάγου ανακηρύσσει σε δημόσια συνεδρίαση τους εκλογικούς συνδυασμούς, όπως αυτοί δηλώθηκαν σύμφωνα με τα άρθρα 34 και 34Α.»
Άρθρο 77
Προσωπικό του προγράμματος 
«Βοήθεια στο Σπίτι»
1. Προσωπικό το οποίο: α) απασχολούνταν κατά την 18η.12.2018, ημερομηνία κατά την οποία εντάχθηκε το Πρόγραμμα «Βοήθεια στο Σπίτι» σε οργανικές μονάδες των Ο.Τ.Α. α’ βαθμού και συνεχίζει να απασχολείται με ενεργές συμβάσεις Ιδιωτικού Δικαίου Ορισμένου Χρόνου ή μίσθωσης έργου δυνάμει του άρθρου 38 του ν. 4735/2020 (Α’ 197) σε Ο.Τ.Α. α’ βαθμού ή νομικά πρόσωπα αυτών για την παροχή των υπηρεσιών του προγράμματος «Βοήθεια στο Σπίτι» και β) συμμετείχε στις διαδικασίες πλήρωσης θέσεων μόνιμου προσωπικού της υπό στοιχεία 4Κ/2020 Προκήρυξης του ΑΣΕΠ (τ. ΑΣΕΠ 15) και δεν περιλαμβάνεται στους οριστικούς πίνακες διοριστέων, συνεχίζει να απασχολείται με την ίδια σχέση εργασίας και για την παροχή των ίδιων υπηρεσιών για χρονικό διάστημα είκοσι τεσσάρων (24) μηνών, με δυνατότητα παράτασης, κατά παρέκκλιση των άρθρων 5 και 6 του π.δ. 164/2004 (Α’ 134).
2. Εφόσον το προσωπικό απασχολείται σε νομικό πρόσωπο δημοσίου ή ιδιωτικού δικαίου δήμου, μεταφέρεται στον οικείο δήμο, ο οποίος ασκεί την αρμοδιότητα της κατ’ οίκον κοινωνικής φροντίδας, σύμφωνα με την παρ. 4 του άρθρου 44 του ν. 3979/2011 (Α’ 138) ή του άρθρου 21 του ν. 4483/2017 (Α’ 107), κατά περίπτωση.
3. Από 1ης.1.2023, κατά παρέκκλιση της παρ. 2 του άρθρου 38 του ν. 4735/2020, η χρηματοδότηση του προγράμματος «Βοήθεια στο Σπίτι», συμπεριλαμβανομένης της μισθολογικής δαπάνης του προσωπικού της παρ. 1, καλύπτεται από την ειδική πίστωση που εγγράφεται κατ’ έτος στον προϋπολογισμό του Υπουργείου Εσωτερικών και αποδίδεται με απόφαση του Υπουργού Εσωτερικών στους δικαιούχους δήμους ή μέσω των δήμων στα νομικά τους πρόσωπα που υλοποιούν το πρόγραμμα «Βοήθεια στο Σπίτι».
Άρθρο 78
Ανασύνταξη πινάκων διοριστέων προκήρυξης 2Κ/2019 - Συμμόρφωση με δικαστική απόφαση
Μετά την ανασύνταξη των πινάκων κατάταξης και διοριστέων της προκήρυξης 2Κ/2019 (τ. ΑΣΕΠ 7/2019, 8/2019 και 15/2019) για την πλήρωση με σειρά προτεραιότητας χιλίων εκατό δεκαέξι (1.116) θέσεων τακτικού προσωπικού των κατηγοριών Πανεπιστημιακής, Τεχνολογικής, Δευτεροβάθμιας και Υποχρεωτικής Εκπαίδευσης σε φορείς του Υπουργείου Υγείας, χωρίς το κριτήριο της ειδικής εμπειρίας, σε συμμόρφωση με τις υπ’ αρ. 192/2022 και 193/2022 αποφάσεις της Ολομέλειας του Συμβουλίου της Επικρατείας, ισχύουν τα ακόλουθα:
α) Όσοι εκ των διορισθέντων, με βάση τους αρχικούς οριστικούς πίνακες διοριστέων ή επιλαχόντων της προκήρυξης 2Κ/2019 ή με τη διαδικασία αντικατάστασης διοριστέων λόγω μη αποδοχής της πρόσληψης ή παραίτησης (αναπλήρωση), δεν προκύπτουν εκ νέου διοριστέοι με βάση τους νέους οριστικούς πίνακες διοριστέων, προσλαμβάνονται στους φορείς που ήδη υπηρετούν σε κενή οργανική θέση της αντίστοιχης κατηγορίας και κλάδου/ειδικότητας ή, αν δεν υπάρχει κενή οργανική, σε προσωποπαγή θέση, που συστήνεται με την απόφαση διορισμού.
β) Όσοι εκ των διορισθέντων, με βάση τους αρχικούς οριστικούς πίνακες διοριστέων ή επιλαχόντων της προκήρυξης 2Κ/2019 ή με τη διαδικασία αντικατάστασης διοριστέων λόγω μη αποδοχής της πρόσληψης ή παραίτησης τους (αναπλήρωση), προκύπτουν με βάση τους νέους οριστικούς πίνακες διοριστέων της προκήρυξης 2Κ/2019, σύμφωνα με τη δήλωση προτίμησής τους, ως διοριστέοι στον φορέα, στον οποίον θα διορίζονταν, αν εξαρχής είχαν εγγραφεί στην οικεία σειρά του νέου πίνακα, δύνανται να επιλέξουν την πρόσληψή τους είτε στον φορέα του αρχικού διορισμού τους ή στον νέο φορέα, στον οποίον προκύπτουν διοριστέοι. Για τον σκοπό αυτόν οι εν λόγω υποψήφιοι υποβάλλουν δήλωση προτίμησης εντός προθεσμίας είκοσι (20) εργάσιμων ημερών από τη δημοσίευση των οριστικών πινάκων στην Εφημερίδα της Κυβερνήσεως, στην αρμόδια υπηρεσία της Διοίκησης Υγειονομικής Περιφέρειας (Δ.Υ.Πε.), στην οποία υπάγεται ο φορέας επιλογής τους, η οποία στη συνέχεια ενημερώνει τους εμπλεκόμενους φορείς. Σε περίπτωση επιλογής του φορέα του αρχικού διορισμού, αν δεν υπάρχει σε αυτόν κενή οργανική θέση της αντίστοιχης κατηγορίας και κλάδου/ειδικότητας, η τοποθέτηση γίνεται σε προσωποπαγή θέση, που συστήνεται με την απόφαση διορισμού.
γ) Στην περίπτωση τοποθέτησης των διοριστέων των περ. α) και β) σε προσωποπαγή θέση, αυτοί καταλαμβάνουν την πρώτη οργανική θέση της αντίστοιχης κατηγορίας και κλάδου/ειδικότητας, που θα κενωθεί στον οικείο φορέα, οπότε καταργείται αυτοδικαίως η προσωποπαγής θέση. Ως ημερομηνία διορισμού στις περ. α) και β) θεωρείται η ημερομηνία του αρχικού διορισμού.
δ) Εάν προκύψουν κενές οργανικές θέσεις κατ’ εφαρμογή των ανωτέρω, αυτές καλύπτονται σύμφωνα με τις κείμενες διατάξεις.
Άρθρο 79
Παράταση διάρκειας συμβάσεων εργασίας ιδιωτικού δικαίου ορισμένου χρόνου για την αντιμετώπιση των έκτακτων αναγκών που προέκυψαν από τις πυρκαγιές του 
καλοκαιριού του 2021
Η χρονική διάρκεια των συμβάσεων με σχέση εργασίας Ιδιωτικού Δικαίου Ορισμένου Χρόνου (Ι.Δ.Ο.Χ.) των υπαλλήλων κλάδων Πανεπιστημιακής Εκπαίδευσης (ΠΕ) και Τεχνολογικής Εκπαίδευσης (ΤΕ), που προσελήφθησαν σύμφωνα με το άρθρο 36 του ν. 4765/2021 (Α’ 6) για την εκτέλεση των αναγκαίων αντιπλημμυρικών έργων και των έργων αποκατάστασης υποδομών, με σκοπό την αντιμετώπιση των αναγκών που προέκυψαν μετά τις πυρκαγιές του έτους 2021, σε φορείς που εδρεύουν εντός των διοικητικών ορίων της Περιφερειακής Ενότητας Εύβοιας της Περιφέρειας Στερεάς Ελλάδας, δύναται να παραταθεί από τη λήξη της και μέχρι τη συμπλήρωση είκοσι τεσσάρων (24) μηνών από την αρχική σύμβαση, σύμφωνα με το άρθρο 6 του π.δ. 164/2004 (Α’ 164).
Άρθρο 80
Ειδική άδεια δημόσιων και δημοτικών υπαλλήλων εξαιτίας δυσμενών καιρικών συνθηκών - Τροποποίηση άρθρου 50 Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007) και άρθρου 57 
Κώδικα Κατάστασης Δημοτικών και 
Κοινοτικών Υπαλλήλων (ν. 3584/2007)
1. Στο άρθρο 50 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26), προστίθεται παρ. 11, ως εξής:
«11. Σε περίπτωση ανυπαίτιας αδυναμίας προσέλευσης στην εργασία για λόγους που οφείλονται σε δυσμενείς καιρικές συνθήκες και εφόσον έχει εκδοθεί αρμοδίως σύσταση για περιορισμό των μετακινήσεων, δύναται να χορηγείται στους υπαλλήλους ειδική άδεια έως δύο (2) εργασίμων ημερών ανά ημερολογιακό έτος.»
2. Στο άρθρο 57 του Κώδικα Κατάστασης Δημοτικών και Κοινοτικών Υπαλλήλων (ν. 3584/2007, Α’ 143), προστίθεται παρ. 11, ως εξής:
«11. Σε περίπτωση ανυπαίτιας αδυναμίας προσέλευσης στην εργασία για λόγους που οφείλονται σε δυσμενείς καιρικές συνθήκες και εφόσον έχει εκδοθεί αρμοδίως σύσταση για περιορισμό των μετακινήσεων, δύναται να χορηγείται στους υπαλλήλους ειδική άδεια έως δύο (2) εργασίμων ημερών ανά ημερολογιακό έτος.»
3. Η ισχύς των παρ. 1 και 2 αρχίζει από την 1η.1.2023.
Άρθρο 81
Καταβολή επιδόματος ευθύνης Συμβούλου Ακεραιότητας - Τροποποίηση παρ. 2 
άρθρου 29 ν. 4795/2021
Στην παρ. 2 του άρθρου 29 του ν. 4795/2021 (Α’ 62) επέρχονται οι εξής αλλαγές: α) στο τέλος του πρώτου εδαφίου προστίθεται η φράση «συμπεριλαμβανομένης της καταβολής του μηνιαίου επιδόματος θέσης ευθύνης της παρ. αζ’ του άρθρου 16 του ν. 4354/2015 (Α’ 176)», β) το δεύτερο εδάφιο διαγράφεται και η παρ. 2 διαμορφώνεται ως εξής:
«2. Ο χρόνος που διανύεται σε θέση Συμβούλου Ακεραιότητας, λογίζεται ως χρόνος πραγματικής υπηρεσίας σε θέση Προϊσταμένου επιπέδου Τμήματος, ως προς όλες τις υπηρεσιακές συνέπειες, συμπεριλαμβανομένης της καταβολής του μηνιαίου επιδόματος θέσης ευθύνης της παρ. αζ’ του άρθρου 16 του ν. 4354/2015 (Α’ 176).»
Άρθρο 82
Μετάταξη σε θέση ανώτερης κατηγορίας υπαλλήλων κλάδου Τηλεφωνητών - Αντικατάσταση παρ. 4 άρθρου 16 ν. 1586/1986
Η παρ. 4 του άρθρου 16 του ν. 1586/1986 (Α’ 37) αντικαθίσταται ως εξής:
«4. Οι τυφλοί υπάλληλοι κλάδων Τηλεφωνητών του Δημοσίου, των νομικών προσώπων δημοσίου δικαίου και των Ο.Τ.Α. α’ και β’ βαθμού, οι οποίοι είναι κάτοχοι ή αποκτούν τίτλο σπουδών ανώτερης κατηγορίας, δύνανται να μετατάσσονται ύστερα από αίτησή τους σε κενή θέση ανώτερης κατηγορίας χωρίς μεταβολή των καθηκόντων που ασκούν. Οι μετατάξεις αυτές διενεργούνται σύμφωνα με τον Κώδικα Κατάστασης Δημόσιων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) και τον Κώδικα Δημοτικών και Κοινοτικών Υπαλλήλων (ν. 3584/2007, Α’ 143), με εξαίρεση την παρ. 2 του άρθρου 70 του Κώδικα Κατάστασης Δημόσιων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και την παρ. 2 του άρθρου 76 του Κώδικα Δημοτικών και Κοινοτικών Υπαλλήλων. Η θέση του κλάδου ΔΕ Τηλεφωνητών συνεχίζει να είναι δεσμευμένη για όσο χρονικό διάστημα υπηρετεί ο υπάλληλος στην υπηρεσία ανεξαρτήτως της μετάταξης σε κλάδο ανώτερης κατηγορίας.»
Άρθρο 83
Κάλυψη θέσεων προϊσταμένων Ελληνικού Οργανισμού Ανακύκλωσης (Ε.Ο.ΑΝ.)
Έως την πλήρη στελέχωση του Ελληνικού Οργανισμού Ανακύκλωσης (Ε.Ο.ΑΝ.), η οποία διαπιστώνεται με κοινή απόφαση των Υπουργών Περιβάλλοντος και Ενέργειας και Εσωτερικών, οι θέσεις προϊσταμένων Διεύθυνσης δύνανται να καλύπτονται και από υπαλλήλους που αποσπώνται στον Οργανισμό κατά παρέκκλιση του ν. 4440/2016 (Α’ 224), κατόπιν δημόσιας πρόσκλησης του Υπουργού Περιβάλλοντος και Ενέργειας, που απευθύνεται σε μόνιμους ή Ιδιωτικού Δικαίου Αορίστου Χρόνου υπαλλήλους που ανήκουν οργανικά στους φορείς της περ. α) της παρ. 1 του άρθρου 14 του ν. 4270/2014 (Α’ 143). Η απόσπαση σε θέση προϊσταμένου Διεύθυνσης διενεργείται με κοινή απόφαση των αρμοδίων οργάνων του Υπουργείου Περιβάλλοντος και Ενέργειας και του Υπουργείου προέλευσης, στο οποίο ανήκει οργανικά ο υπάλληλος ή από το οποίο εποπτεύεται ο φορέας, στον οποίον ανήκει οργανικά ο αποσπώμενος υπάλληλος, για χρονικό διάστημα δύο (2) ετών με δυνατότητα ανανέωσης για ένα (1) ακόμη έτος, υπό την προϋπόθεση ότι, κατά τον χρόνο της ανανέωσης, δεν θα έχει στελεχωθεί πλήρως ο Οργανισμός. Οι υποψήφιοι για προϊστάμενοι Διεύθυνσης πρέπει να πληρούν τις προϋποθέσεις της παρ. 2 του άρθρου 84 του Κώδικα Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) και τα προσόντα που προβλέπονται στο άρθρο 17 της υπό στοιχεία ΥΠΕΝ/ΔΝΕΠ/77700/2562/7.9.2022 κοινής απόφασης των Υπουργών Οικονομικών, Περιβάλλοντος και Ενέργειας και Εσωτερικών (Β’ 4831), καθώς και στον Οργανισμό του Ε.Ο.Α.Ν..
Άρθρο 84
Μετάθεση σε παραμεθόρια περιοχή - Τροποποίηση παρ. 2 άρθρου 42 
ν. 3536/2007
Στην παρ. 2 του άρθρου 42 του ν. 3536/2007 (Α’ 42) επέρχονται νομοτεχνικές αλλαγές, προστίθεται ο Δήμος Πωγωνίου του Νομού Ιωαννίνων και η παρ. 2 διαμορφώνεται ως εξής:
«2. Η παρ. 9 του άρθρου 67 του ν. 3528/2007 (Α’ 26) έχει επίσης εφαρμογή για τους Νομούς Σερρών, Δράμας, Πέλλας, Φλώρινας, Κιλκίς και Καστοριάς, καθώς και για τον Δήμο Πωγωνίου του Νομού Ιωαννίνων.»
Άρθρο 85
Διοίκηση Νοσοκομείων Εθνικού 
Συστήματος Υγείας - Ενιαίων 
Νομικών Προσώπων Δημοσίου Δικαίου - 
Τροποποίηση παρ. 8 άρθρου 2 ν. 4052/2012
Στην παρ. 8 του άρθρου 2 του ν. 4052/2012 (Α’ 41), ως προς τον αριθμό των μελών των Διοικητικών Συμβουλίων των διασυνδεόμενων νοσοκομείων του Ε.Σ.Υ., που λειτουργούν υπό ενιαία διοίκηση και τα οποία αποτελούν αυτοτελή και ενιαία Ν.Π.Δ.Δ., α) τροποποιείται το εισαγωγικό εδάφιο ως προς τον αριθμό των μελών του Διοικητικού Συμβουλίου, β) προστίθενται περ. θ) και ι) και η παρ. 8 διαμορφώνεται ως εξής:
«8. Τα ως άνω αναφερόμενα Ν.Π.Δ.Δ. διοικούνται από εντεκαμελές Δ.Σ. που αποτελείται από:
α) Τον Διοικητή, ο οποίος ορίζεται ως Πρόεδρος του Συμβουλίου.
β) Σε περίπτωση που το ενιαίο Ν.Π.Δ.Δ. αποτελείται από:
Α. Δύο (2) οργανικές μονάδες με έναν Αναπληρωτή Διοικητή τότε αυτός ορίζεται ως αντιπρόεδρος.
Β. Δύο (2) οργανικές μονάδες με δύο (2) Αναπληρωτές Διοικητές τότε ως Αντιπρόεδρος ορίζεται ο Αναπληρωτής Διοικητής της μεγαλύτερης σε αριθμό κλινών οργανικής μονάδας.
Γ. Πέραν των δύο (2) οργανικών μονάδων με τρεις (3) Αναπληρωτές Διοικητές τότε ως Αντιπρόεδρος ορίζεται ο Αναπληρωτής Διοικητής της μεγαλύτερης σε αριθμό κλινών οργανικής μονάδας.
Δ. Πέραν των δύο (2) οργανικών μονάδων με δύο (2) Αναπληρωτές Διοικητές τότε ως Αντιπρόεδρος ορίζεται ο Αναπληρωτής Διοικητής της δεύτερης σε αριθμό κλινών οργανικής μονάδας.
γ) Δύο (2) μέλη που ορίζονται από τον Υπουργό Υγείας και Κοινωνικής Αλληλεγγύης με τους αναπληρωτές τους, κατά προτίμηση το ένα με εμπειρία σε οικονομικά της υγείας, διοίκηση νοσοκομείων, πληροφορική και το άλλο στα λοιπά επαγγέλματα υγείας.
Σε περίπτωση που το ενιαίο Ν.Π.Δ.Δ. αποτελείται πέραν των δύο (2) οργανικών μονάδων με τρεις (3) αναπληρωτές διοικητές, τότε ένα (1) μέλος ορίζεται από τον Υπουργό Υγείας και το άλλο μέλος είναι ο αναπληρωτής διοικητής της μικρότερης σε δύναμη κλινών οργανικής μονάδας.
Σε περίπτωση που το ενιαίο Ν.Π.Δ.Δ. αποτελείται από δύο (2) οργανικές μονάδες με έναν (1) Αναπληρωτή Διοικητή τότε τρία (3) μέλη ορίζονται από τον Υπουργό Υγείας. Μέλος Δ.Ε.Π. που υπηρετεί σε Πανεπιστημιακή κλινική ή εργαστήριο του Νοσοκομείου του Ε.Σ.Υ. και συμμετέχει στο Δ.Σ. του Νοσοκομείου, ασκεί το έργο του ως μέλος του Δ.Σ. χωρίς αμοιβή, διατηρώντας την πλήρη απασχόλησή του στο Πανεπιστήμιο.
δ) Α. Τον Αναπληρωτή Διοικητή της δεύτερης σε αριθμό κλινών οργανικής μονάδας στην περίπτωση που το ενιαίο Ν.Π.Δ.Δ. αποτελείται από δύο (2) οργανικές μονάδες με δύο Αναπληρωτές Διοικητές.
Β. Τον Αναπληρωτή Διοικητή της μικρότερης σε αριθμό κλινών οργανικής μονάδας στην περίπτωση που το ενιαίο Ν.Π.Δ.Δ. αποτελείται πέραν των δύο (2) οργανικών μονάδων με δύο (2) τουλάχιστον Αναπληρωτές Διοικητές.
Γ. Τον Αναπληρωτή Διοικητή της δεύτερης σε αριθμό κλινών οργανικής μονάδας στην περίπτωση που το ενιαίο Ν.Π.Δ.Δ. αποτελείται πέραν των δύο (2) οργανικών μονάδων με τρεις (3) Αναπληρωτές Διοικητές.
ε) Έναν (1) εκπρόσωπο των ιατρών που υπηρετεί στο ενιαίο Ν.Π.Δ.Δ., ο οποίος εκλέγεται από τους ιατρούς του Ε.Σ.Υ. και τους ιατρούς μέλη ΔΕΠ που υπηρετούν στο ενιαίο Ν.Π.Δ.Δ..
στ) Έναν (1) εκπρόσωπο του λοιπού, πλην των ιατρών, προσωπικού του νοσοκομείου, ο οποίος εκλέγεται μαζί με τον αναπληρωτή του από το λοιπό, πλην των ιατρών, προσωπικό των νοσοκομείων.
ζ) Τον Διευθυντή της Ιατρικής Υπηρεσίας, αναπληρούμενο από τον Πρόεδρο του Επιστημονικού Συμβουλίου [του μεγαλύτερου σε οργανική δύναμη κλινών Νοσοκομείου].
η) Τον Προϊστάμενο της Διοικητικής - Οικονομικής Υπηρεσίας, αναπληρούμενο από τον Προϊστάμενο της Νοσηλευτικής Υπηρεσίας.
θ) Έναν (1) περιφερειακό σύμβουλο της οικείας περιφερειακής ενότητας εντός των χωρικών ορίων της οποίας εδρεύει το νοσοκομείο, ο οποίος ορίζεται μαζί με τον αναπληρωτή του με απόφαση του οικείου περιφερειάρχη.
ι) Έναν (1) εκπρόσωπο του οικείου ιατρικού συλλόγου της έδρας του νοσοκομείου, ο οποίος ορίζεται μαζί με τον αναπληρωτή του με απόφαση του διοικητικού συμβουλίου του συλλόγου.
Σε νοσοκομεία τα οποία προέρχονται από δωρεές ως μέλη υπό στοιχεία β’ ή και ε’ διορίζεται ένα (1) ή και δύο (2) μέλη ως εκπρόσωπος του δωρητή ή των κληρονόμων του.»
Άρθρο 86
Διόρθωση παροράματος ως προς τις 
Υπηρεσίες Δόμησης - Τροποποίηση
 παρ. 7 άρθρου 97Α ν. 3852/2010
Στην περ. β) της παρ. 7 του άρθρου 97Α του ν. 3852/2010 (Α’ 87) οι λέξεις «περ. γ’ της παρ. 3» αντικαθίστανται από τις λέξεις «περ. δ’» και η περ. β) διαμορφώνεται ως εξής:
«β) Με απόφαση του Υπουργού Εσωτερικών, διατίθεται ετησίως και για ανώτατο χρονικό διάστημα τριών (3) ετών, ποσό από τις πιστώσεις του άρθρου 259, για την κάλυψη της μισθολογικής δαπάνης του προσωπικού που στελεχώνει τις οργανικές θέσεις της περ. δ’ στους δήμους των οποίων η Υ.ΔΟΜ. παρέχει διοικητική υποστήριξη, έστω και σε έναν άλλον δήμο.»
Άρθρο 87
Σύναψη συμπληρωματικής σύμβασης συντήρησης και δοκιμαστικής λειτουργίας του Μετρό Θεσσαλονίκης
Η εταιρεία ΑΤΤΙΚΟ ΜΕΤΡΟ Α.Ε. δύναται να αναθέτει κατ’ εφαρμογή των άρθρων 132 και 156 του ν. 4412/2016 (Α’ 147), στον Ανάδοχο του Βασικού Έργου του δικτύου του Μετρό Θεσσαλονίκης, πρόσθετες υπηρεσίες εμπορικής λειτουργίας του μετρό και συντήρησης του δικτύου αυτού (Βασικό Έργο και Επέκταση προς Καλαμαριά), για χρονική διάρκεια που δεν υπερβαίνει τα δύο (2) έτη από την ημερομηνία ολοκλήρωσης του Βασικού Έργου, με δικαίωμα προαίρεσης για ένα (1) ακόμη έτος.
Άρθρο 88
Διαδικασία υποβολής και περιεχόμενο πρότυπης πρότασης - Τροποποίηση 
παρ. 1 άρθρου 7 ν. 4903/2022
Στην παρ. 1 του άρθρου 7 του ν. 4903/2022 (Α’ 46) προστίθεται δεύτερο εδάφιο και η παρ. 1 διαμορφώνεται ως εξής:
«1. Πρότυπες προτάσεις δύνανται να κατατίθενται αποκλειστικά κατά το πρώτο δεκαπενθήμερο εκάστου ημερολογιακού τριμήνου μετά από την έναρξη της παραγωγικής λειτουργίας της ηλεκτρονικής πλατφόρμας, όπως αυτή βεβαιώνεται σύμφωνα με την παρ. 3 του άρθρου 14. Κατ’ εξαίρεση του πρώτου εδαφίου, ορίζεται προθεσμία δεκαπέντε (15) ημερών, από την έκδοση της διαπιστωτικής πράξης της παρ. 3 του άρθρου 14, για την αρχική κατάθεση πρότυπων προτάσεων, η οποία δύναται να παρατείνεται με απόφαση του Υπουργού Υποδομών και Μεταφορών.»
ΜΕΡΟΣ Ε’
ΡΥΘΜΙΣΕΙΣ ΥΠΟΥΡΓΕΙΟΥ ΠΕΡΙΒΑΛΛΟΝΤΟΣ ΚΑΙ ΕΝΕΡΓΕΙΑΣ
Άρθρο 89
Ποσό ειδικής εισφοράς ανά θερμική μεγαβατώρα υπέρ Ταμείου Ενεργειακής Μετάβασης - Αντικατάσταση παρ. 2 
άρθρου 62 ν. 4986/2022
1. Η παρ. 2 του άρθρου 62 του ν. 4986/2022 (Α’ 204), περί ύψους και τρόπου υπολογισμού της ειδικής εισφοράς, αντικαθίσταται ως εξής:
«2. Η εισφορά της παρ. 1 ανέρχεται σε ποσοστό πέντε τοις εκατό (5%) του αριθμητικού μέσου όρου, εκφρασμένου σε δύο (2) δεκαδικά, των ημερήσιων μέσων τιμών «Title Transfer Facility» («TTF») για τον μήνα παράδοσης («m»), που ταυτίζεται με τον μήνα εφαρμογής, κατά τις εργάσιμες ημέρες Λονδίνου του αμέσως προηγούμενου μήνα («m-1») από τον μήνα παράδοσης, όπως αυτές προκύπτουν κάθε ημέρα ως μέσος όρος, εκφρασμένος σε δύο (2) δεκαδικά, των τιμών «Bid» και «Offer» που δημοσιεύονται στο περιοδικό «Independent Commodity Intelligence Services (ICIS) European Spot Gas Markets», στον πίνακα «TTF Price Assessment €/MWh», και αφορούν τις ημέρες του μήνα («m-1») που προηγούνται της ημέρας υπολογισμού, με μέγιστο ποσό τα δέκα (10) ευρώ ανά μεγαβατώρα Ανώτερης Θερμογόνου Δύναμης Φυσικού Αερίου, η οποία υπολογίζεται επί της ποσότητας φυσικού αερίου που χρησιμοποιείται από κάθε υπόχρεο παραγωγό ηλεκτρικής ενέργειας για την παραγωγή ηλεκτρικής ενέργειας.»
2. Η παρ. 1 εφαρμόζεται για φυσικό αέριο που καταναλώνεται από την 1η Μαρτίου 2023.
Άρθρο 90
Αντιστάθμιση κινδύνου από 
ενεργειακές κρίσεις - Αντικατάσταση 
παρ. 1 άρθρου 58Γ ν. 4001/2011
Η παρ. 1 του άρθρου 58Γ του ν. 4001/2011 (Α’ 179), περί αντιστάθμισης κινδύνου από ενεργειακές κρίσεις, αντικαθίσταται ως εξής:
«1. Η αντιστάθμιση του κινδύνου από ενεργειακές κρίσεις συνιστά Υπηρεσία Κοινής Ωφέλειας (ΥΚΩ), οι υπόχρεοι για την παροχή της οποίας ορίζονται με απόφαση του Υπουργού Περιβάλλοντος και Ενέργειας. Με την απόφαση του πρώτου εδαφίου, εξειδικεύονται το είδος του κινδύνου που αντισταθμίζεται κατά περίπτωση, ο ακριβής τρόπος αντιστάθμισης, το ύψος του ποσού που είναι απαραίτητο για την αποτελεσματική αντιστάθμιση και τα σχετικά θέματα μεταφοράς του από τον διαχειριστικό λογαριασμό για τις ΥΚΩ του άρθρου 55. Παράλληλα, προσδιορίζεται η σχετική ΥΚΩ, η χρονική περίοδος κατά την οποία αυτή παρέχεται, οι επωφελούμενοι από την παροχή της, κατά περίπτωση, καθώς και κάθε άλλο συναφές ζήτημα. Για την έκδοση της ανωτέρω απόφασης, ο Υπουργός Περιβάλλοντος και Ενέργειας δύναται να ζητά εισήγηση του αρμόδιου Διαχειριστή.»
Άρθρο 91
Εφαρμογή Προσωρινού Μηχανισμού Επιστροφής Μέρους Εσόδων από τους Προμηθευτές Ηλεκτρικής Ενέργειας - Τροποποίηση άρθρου 40 ν. 4994/2022
Στο άρθρο 40 του ν. 4994/2022 (Α’ 215), περί Προσωρινού Μηχανισμού Επιστροφής Μέρους Εσόδων από του Προμηθευτές Ηλεκτρικής Ενέργειας, οι παρ. 4, 6 και 7 αντικαθίστανται, το δεύτερο εδάφιο της παρ. 5 τροποποιείται, ως προς την εξειδίκευση της έννοιας της τελικής εκκαθάρισης, και το άρθρο 40 διαμορφώνεται ως εξής:
«Άρθρο 40
Προσωρινός Μηχανισμός Επιστροφής Μέρους Εσόδων από τους Προμηθευτές Ηλεκτρικής Ενέργειας
1. Θεσπίζεται Προσωρινός Μηχανισμός Επιστροφής Μέρους Εσόδων Λιανικής Αγοράς, ο οποίος εφαρμόζεται για το χρονικό διάστημα ισχύος της παρ. 1 του άρθρου 138 του ν. 4951/2022 (Α’ 129). Κατ’ εφαρμογή του Προσωρινού Μηχανισμού, επιβάλλεται στους Προμηθευτές Ηλεκτρικής Ενέργειας έκτακτη εισφορά, βάσει των υπερβαλλόντων εσόδων τους από τη δραστηριοποίηση εκάστου στην εγχώρια λιανική αγορά ηλεκτρικής ενέργειας κατά την περίοδο του πρώτου εδαφίου.
2. Για τον υπολογισμό των υπερβαλλόντων εσόδων, ορίζεται ανά μήνα (εφεξής μήνας εξέτασης) Εύλογη Μέγιστη Τιμή Λιανικής (Ε.Μ.Τ.Λ.), με βάση το μέσο κόστος προμήθειας ηλεκτρικής ενέργειας, προσαυξημένο με εύλογο μέγιστο περιθώριο κέρδους και λαμβάνοντας υπόψη εύλογο ποσοστό για απώλειες συστήματος, λειτουργικό κόστος και επισφάλειες, όπως καθορίζεται με την κοινή απόφαση της παρ. 12. Επιπλέον, υπολογίζεται η Μέση Τιμή Χρέωσης (Μ.Τ.Χ.) ανά μήνα εξέτασης, ως η μεσοσταθμική τιμή χρέωσης επί των τιμολογίων που παρέχονται από τον Προμηθευτή, επί τη βάσει των καταναλώσεων ανά τιμολόγιο, εξαιρουμένης κάθε κρατικής επιδότησης. Για τον υπολογισμό της Μ.Τ.Χ. ανά μήνα εξέτασης, δύναται να συνυπολογίζονται και τύποι τιμολογίων σταθερής χρέωσης των καταναλωτών, κατά προτεραιότητα, χαμηλής τάσης, καθώς και εκπτώσεις που παρέχουν οι Προμηθευτές, όπως καθορίζεται με την κοινή απόφαση της παρ. 12.
3. Τα υπερβάλλοντα έσοδα ανά μήνα για κάθε Προμηθευτή υπολογίζονται ως το γινόμενο της διαφοράς της Μ.Τ.Χ. και της αντίστοιχης Ε.Μ.Τ.Λ., επί την ποσότητα της προμηθευόμενης ανά μήνα ηλεκτρικής ενέργειας, αφαιρουμένων των ποσών που ο υπόχρεος έχει καταβάλει στο πλαίσιο εκκαθάρισης μηνιαίων συμβάσεων αγοράς ηλεκτρικής ενέργειας και μηνιαίων πράξεων αντιστάθμισης κινδύνου, όπως καθορίζεται με την κοινή απόφαση της παρ. 12.
4. Η εισφορά της παρ. 1 για κάθε περίοδο υπολογισμού, όπως καθορίζεται στην παρ. 7, ισούται με το αλγεβρικό άθροισμα των υπερβαλλόντων εσόδων που υπολογίστηκαν για κάθε μήνα εξέτασης εντός της εκάστοτε περιόδου υπολογισμού για κάθε Προμηθευτή. Αν τα υπερβάλλοντα έσοδα της περιόδου υπολογισμού λάβουν αρνητική τιμή, η εισφορά περιόδου υπολογισμού για τον Προμηθευτή λογίζεται ως μηδενική και το εν λόγω αρνητικό ποσό απομειώνει την έκτακτη εισφορά της επόμενης περιόδου υπολογισμού, μέχρι το πέρας εφαρμογής του παρόντος Προσωρινού Μηχανισμού.
5. Αν κατά τον χρόνο υπολογισμού της εισφοράς, οι μετρήσεις ορισμένων καταναλώσεων επί λογαριασμών κατανάλωσης δεν είναι διαθέσιμες, υπολογίζεται και επιβάλλεται προσωρινό ποσό εισφοράς με βάση την ενέργεια που χρεώθηκε σε έκαστο λογαριασμό κατανάλωσης. Μετά το πέρας ισχύος του παρόντος Προσωρινού Μηχανισμού υπολογίζεται το οριστικό ποσό της εισφοράς βάσει των διαθέσιμων μετρήσεων κατανάλωσης της περιόδου υπολογισμού και πραγματοποιείται τελική εκκαθάριση, που αντιστοιχεί στα τυχόν υπερβάλλοντα έσοδα του συνόλου της περιόδου εφαρμογής του Προσωρινού Μηχανισμού («τελική εκκαθάριση»).
6. Μέχρι το πέρας του χρονικού διαστήματος ισχύος του παρόντος Προσωρινού Μηχανισμού, επιβάλλεται και εισπράττεται, ανά περίοδο υπολογισμού, το εξήντα τοις εκατό (60%) της έκτακτης εισφοράς, που υπολογίζεται κατά τις παρ. 2 έως 5 και το υπολειπόμενο σαράντα τοις εκατό (40%) με το πέρας του χρονικού διαστήματος ισχύος αυτού, στο πλαίσιο εκκαθάρισης που πραγματοποιείται βάσει των έως τότε διαθέσιμων στοιχείων («ενδιάμεση εκκαθάριση»). Μετά το πέρας ισχύος του παρόντος Προσωρινού Μηχανισμού και για το σύνολο της περιόδου εφαρμογής του, επιβάλλεται και εισπράττεται η επιπλέον υποχρέωση για τον Προμηθευτή, όπως αυτή προκύπτει κατά την τελική εκκαθάριση που καθορίζεται στο δεύτερο εδάφιο της παρ. 5. Αν το υπολογισθέν, κατά την τελική εκκαθάριση, οριστικό ποσό έκτακτης εισφοράς υπολείπεται του ποσού έκτακτης εισφοράς που αρχικά υπολογίσθηκε βάσει των περιοδικών εκκαθαρίσεων, τότε απομειώνεται αναλόγως το υπολειπόμενο σαράντα τοις εκατό (40%) της εισφοράς που δεν είχε επιβληθεί και βεβαιωθεί, ακόμη και μέχρι του ύψους αυτού. Σε κάθε περίπτωση, δεν επιστρέφονται ούτε αναζητούνται νομίμως συμψηφισθέντα ή εισπραχθέντα ποσά.
7. Για την πρώτη εφαρμογή του παρόντος, ως περίοδος υπολογισμού της εισφοράς της παρ. 1 ορίζεται το χρονικό διάστημα από την 1η Αυγούστου 2022 έως την 31η Δεκεμβρίου 2022 και το εξήντα τοις εκατό (60%) της έκτακτης εισφοράς, που υπολογίζεται επί των υπερβαλλόντων εσόδων της περιόδου αυτής, επιβάλλεται έως την 31η Μαρτίου 2023. Κατόπιν, η έκτακτη εισφορά επιβάλλεται σε τριμηνιαία βάση, η οποία λογίζεται ως περίοδος υπολογισμού, και αφορά περιοδικά τους αμέσως επόμενους τρεις (3) μήνες.
8. Το ποσό της εισφοράς της παρ. 1 υπολογίζεται από τη Ρυθμιστική Αρχή Ενέργειας (Ρ.Α.Ε.), ανά προμηθευτή, και επιβάλλεται από το Υπουργείο Περιβάλλοντος και Ενέργειας. Η πράξη προσδιορισμού του ανωτέρω ποσού κοινοποιείται επ’ αποδείξει αμελλητί στον υπόχρεο. Στη συνέχεια: α) εφόσον εκκρεμούν αιτήματα πληρωμής από τον ειδικό λογαριασμό «Ταμείο Ενεργειακής Μετάβασης» (Τ.Ε.Μ.) προς τον Προμηθευτή, κατά τον χρόνο που βεβαιώνεται η εισφορά, ο Διαχειριστής Α.Π.Ε. και Εγγυήσεων Προέλευσης (Δ.Α.Π.Ε.Ε.Π. A.E.), ως διαχειριστής του ανωτέρω ειδικού λογαριασμού, συμψηφίζει απαιτήσεις σύμφωνα με την παρ. 17 του άρθρου 61 του ν. 4839/2022, και β) εφόσον υπάρχει υπολειπόμενο ποσό, η Δ.Α.Π.Ε.Ε.Π. Α.Ε. αποστέλλει τα σχετικά στοιχεία στο Υπουργείο Περιβάλλοντος και Ενέργειας, το οποίο αποστέλλει τα σχετικά δεδομένα μαζί με τον οικείο χρηματικό κατάλογο ανά προμηθευτή στην Ανεξάρτητη Αρχή Δημοσίων Εσόδων και το υπολειπόμενο ποσό βεβαιώνεται ταμειακά και εισπράττεται, ως δημόσιο έσοδο, σύμφωνα με τον Κώδικα Εισπράξεως Δημοσίων Εσόδων (ν. 4978/2022, Α’ 190). Τα έσοδα από την εισφορά αποδίδονται στη Δ.Α.Π.Ε.Ε.Π. Α.Ε. ως διαχειριστή του Τ.Ε.Μ. για την επιδότηση λογαριασμών ηλεκτρικής ενέργειας σε καταναλωτές.
9. Οι διαφορές που γεννώνται στο πλαίσιο εφαρμογής του παρόντος, υπόκεινται αποκλειστικώς στη δικαιοδοσία των διοικητικών δικαστηρίων. Η προθεσμία και η άσκηση ενδίκων βοηθημάτων κατά των πράξεων προσδιορισμού και ταμειακής βεβαιώσεως δεν αναστέλλουν την εκτέλεση αυτών.
10. Οι υπόχρεοι δύνανται, κατά τον προσδιορισμό των φορολογητέων κερδών για σκοπούς επιβολής φόρου εισοδήματος, να εκπίπτουν το ποσό της εισφοράς της παρ. 1, ως δαπάνη, σύμφωνα με τον Κώδικα Φορολογίας Εισοδήματος (ν. 4172/2013, Α’ 167).
11. Ο Δ.Α.Π.Ε.Ε.Π. A.E., ο Διαχειριστής του Ελληνικού Δικτύου Διανομής Ηλεκτρικής Ενέργειας και ο Ανεξάρτητος Διαχειριστής Μεταφοράς Ηλεκτρικής Ενέργειας, καθώς και οι Προμηθευτές Ηλεκτρικής Ενέργειας, παρέχουν στη Ρ.Α.Ε. και το Υπουργείο Περιβάλλοντος και Ενέργειας όλα τα απαιτούμενα στοιχεία για τις ανάγκες εφαρμογής και εποπτείας του παρόντος.
12. Με κοινή απόφαση των Υπουργών Περιβάλλοντος και Ενέργειας και Οικονομικών καθορίζονται ή μεταβάλλονται:
α) παραδοχές, ζητήματα εφαρμογής της μεθοδολογίας, παράμετροι, κριτήρια συνυπολογισμού τύπων τιμολογίων και κάθε ειδικότερο θέμα για τον υπολογισμό της εισφοράς, κατόπιν πρότασης της Ρ.Α.Ε.,
β) η διαδικασία και ο χρόνος επιβολής, βεβαίωσης, είσπραξης και απόδοσης της εισφοράς στο Τ.Ε.Μ., ο τύπος και το περιεχόμενο της πράξης επιβολής, τα αρμόδια όργανα για την έκδοσή της, και
γ) κάθε σχετική λεπτομέρεια και διαδικασία.»
Άρθρο 92
Εφαρμογή του Προσωρινού Μηχανισμού Επιστροφής Μέρους Εσόδων Αγορών Επόμενης Ημέρας και Ενδοημερήσιας σε συμβάσεις φυσικής παράδοσης πώλησης ηλεκτρικής ενέργειας - Τροποποίηση 
άρθρου 12Α ν. 4425/2016
Στο άρθρο 12Α του ν. 4425/2016 (Α’ 185), περί Προσωρινού Μηχανισμού Επιστροφής Μέρους Εσόδων Αγορών Επόμενης Ημέρας και Ενδοημερήσιας, α) στην παρ. 1 τροποποιούνται το πρώτο εδάφιο ως προς την ημερομηνία λήξης της ισχύος του Προσωρινού Μηχανισμού και το δεύτερο εδάφιο ως προς την εξουσιοδότηση, ώστε να ορίζεται προγενέστερη ή μεταγενέστερη ημερομηνία λήξης της ισχύος αυτού, β) προστίθεται παρ. 3Α, γ) στην παρ. 6 προστίθεται η αναφορά στην παρ. 3Α, δ) η παρ. 9 τροποποιείται ως προς την κάλυψη του κόστους του Φορέα Εκκαθάρισης και του Διαχειριστή Ανανεώσιμων Πηγών Ενέργειας και Εγγυήσεων Προέλευσης και συμπληρώνεται ως προς την κάλυψη του κόστους του Ελληνικού Χρηματιστηρίου Ενέργειας, και το άρθρο 12Α διαμορφώνεται ως εξής:
«Άρθρο 12Α
Προσωρινός Μηχανισμός Επιστροφής 
Μέρους Εσόδων Αγορών Επόμενης 
Ημέρας και Ενδοημερήσιας
1. Θεσπίζεται Προσωρινός Μηχανισμός Επιστροφής Μέρους Εσόδων Αγοράς Επόμενης Ημέρας, o οποίος εφαρμόζεται μετά την 1η Ιουλίου 2022 έως την 30ή Ιουνίου 2023. Με απόφαση του Υπουργού Περιβάλλοντος και Ενέργειας δύναται να ορίζεται η λήξη ισχύος του Προσωρινού Μηχανισμού σε προγενέστερη ή μεταγενέστερη ημερομηνία από αυτήν που προβλέπει το πρώτο εδάφιο. Στο πεδίο εφαρμογής του Προσωρινού Μηχανισμού δεν εμπίπτουν οι θερμικές μονάδες που είναι εγκατεστημένες στο Μικρό Συνδεδεμένο Σύστημα (Μ.Σ.Σ.) της Κρήτης.
2. Κατ’ εφαρμογή του Προσωρινού Μηχανισμού παρακρατείται, από τον Φορέα Εκκαθάρισης της Αγοράς Επόμενης Ημέρας του άρθρου 7, μέρος των εσόδων που δικαιούνται οι Συμμετέχοντες στην Αγορά Επόμενης Ημέρας από τη συμμετοχή τους σε αυτή. Το παρακρατούμενο ποσό προκύπτει σύμφωνα με τη διαδικασία της παρ. 3 και αποτελεί το Επιστρεπτέο Έσοδο Αγοράς Επομένης Ημέρας (Ε.Ε.Α.Ε.Η.). Το ποσό που απομένει μετά την παρακράτηση του Ε.Ε.Α.Ε.Η. αποτελεί το Έσοδο Παραγωγού Αγοράς Επόμενης Ημέρας (Ε.Π.Α.Ε.Η.).
3. Κατά τις διαδικασίες εκκαθάρισης της Αγοράς Επόμενης Ημέρας, σύμφωνα με όσα ορίζονται στον Κανονισμό της παρ. 2 του άρθρου 13, ο Φορέας Εκκαθάρισης της Αγοράς Επόμενης Ημέρας υπολογίζει σύμφωνα και με την απόφαση της παρ. 8, για κάθε μονάδα παραγωγής ηλεκτρικής ενέργειας ή χαρτοφυλάκιο Ανανεώσιμων Πηγών Ενέργειας (Α.Π.Ε.) το Ε.Π.Α.Ε.Η. και το Ε.Ε.Α.Ε.Η., σύμφωνα με τις παρ. 4 και 5.
3Α. α) Από την 1η Μαρτίου 2023, ή με μεταγενέστερη ημερομηνία, η οποία ορίζεται με ανακοίνωση της Ρυθμιστικής Αρχής Ενέργειας (Ρ.Α.Ε.), κατόπιν διαπίστωσης της τεχνικής και κανονιστικής ετοιμότητας και όχι αργότερα από τη 10η Μαρτίου 2023, κατά τον υπολογισμό του Επιστρεπτέου Εσόδου Αγοράς Επόμενης Ημέρας και του Εσόδου Παραγωγού Αγοράς Επόμενης Ημέρας για κάθε μονάδα παραγωγής ηλεκτρικής ενέργειας ή χαρτοφυλάκιο Α.Π.Ε., σύμφωνα με την παρ. 3, εξαιρούνται και δεν προσμετρώνται οι συναλλαγές που αφορούν ποσότητες ηλεκτρικής ενέργειας που πωλούνται και εκκαθαρίζονται στην Αγορά Επόμενης Ημέρας, οι οποίες διατίθενται από κάθε υπόχρεο Συμμετέχοντα Παραγωγό ή Φορέα Σωρευτικής Εκπροσώπησης (ΦΟ.Σ.Ε.) Α.Π.Ε. και Συμπαραγωγής Ηλεκτρισμού - Θερμότητας Υψηλής Απόδοσης (Σ.Η.Θ.Υ.Α.), δυνάμει συμβάσεων φυσικής παράδοσης, σε ενεργοβόρους βιομηχανικούς καταναλωτές ηλεκτρικής ενέργειας. Οι εν λόγω καταναλωτές μπορούν να είναι αποδέκτες της ενέργειας που διατίθεται μέσω σύμβασης είτε απευθείας με τον Συμμετέχοντα Παραγωγό ή ΦΟ.Σ.Ε. Α.Π.Ε. και Σ.Η.Θ.Υ.Α. είτε διαμέσου κατόχων άδειας προμήθειας ηλεκτρικής ενέργειας που εκπροσωπούν το φορτίο των εν λόγω καταναλωτών.
Ως ενεργοβόροι βιομηχανικοί καταναλωτές ηλεκτρικής ενέργειας, για τους σκοπούς της παρούσας, νοούνται οι καταναλωτές βιομηχανικής χρήσης που δραστηριοποιούνται στους τομείς του Παραρτήματος Ι της Ανακοίνωσης της Ευρωπαϊκής Επιτροπής «Κατευθυντήριες γραμμές του 2022 για τις κρατικές ενισχύσεις στους τομείς του κλίματος, της προστασίας του περιβάλλοντος και της ενέργειας» (2022/C 80/01).
Για τον χαρακτηρισμό των ποσοτήτων ηλεκτρικής ενέργειας ως εξαιρούμενων, σύμφωνα με το πρώτο εδάφιο, οι εν λόγω ποσότητες πρέπει να αφορούν είτε κύρια είτε δευτερεύουσα δραστηριότητα σε επίπεδο επιχείρησης, σύμφωνα με τις υποπερ. αα) και αβ).
αα) Για ενεργοβόρους βιομηχανικούς καταναλωτές ηλεκτρικής ενέργειας, που έχουν ως κύρια δραστηριότητα επιχείρησης, δραστηριότητα που περιλαμβάνεται στους τομείς του Παραρτήματος Ι της ως άνω Ανακοίνωσης της Ευρωπαϊκής Επιτροπής, εξαιρείται το σύνολο της ηλεκτρικής ενέργειας που παραδίδεται με φυσική παράδοση, δυνάμει των συμβάσεων του πρώτου εδαφίου.
αβ) Για ενεργοβόρους βιομηχανικούς καταναλωτές ηλεκτρικής ενέργειας, που έχουν ως δευτερεύουσα δραστηριότητα επιχείρησης, δραστηριότητα που περιλαμβάνεται στους τομείς του Παραρτήματος Ι της ως άνω Ανακοίνωσης, εξαιρείται αποκλειστικά η ποσότητα της ηλεκτρικής ενέργειας που παραδίδεται με φυσική παράδοση, δυνάμει των συμβάσεων του πρώτου εδαφίου, στην εγκατάσταση όπου διεξάγεται η δευτερεύουσα αυτή δραστηριότητα. Η δραστηριότητα του προηγούμενου εδαφίου πρέπει να είναι καταχωρισμένη ως η κύρια δραστηριότητα της εγκατάστασης στο μητρώο που τηρεί η Ανεξάρτητη Αρχή Δημοσίων Εσόδων. Η εν λόγω εγκατάσταση πρέπει να διαθέτει διακριτό μετρητικό σημείο.
β) Οι συμβάσεις φυσικής παράδοσης της περ. α) δηλώνονται στο Ελληνικό Χρηματιστήριο Ενέργειας (Ε.Χ.Ε.). Οι σχετικές ποσότητες ενέργειας, οι οποίες διατίθενται δυνάμει των ως άνω συμβάσεων, καταχωρίζονται ως Δήλωση Προγραμμάτων Φυσικής Παράδοσης από την πλευρά του Συμμετέχοντος παραγωγού ή ΦΟ.Σ.Ε. Α.Π.Ε. και Σ.Η.Θ.Υ.Α. και ως Δήλωση Προγραμμάτων Φυσικής Απόληψης, από την πλευρά του εκπροσώπου φορτίου του καταναλωτή ή την πλευρά του αυτοπρομηθευόμενου πελάτη, σύμφωνα με τα οριζόμενα στον Κανονισμό Λειτουργίας της Αγοράς Επόμενης Ημέρας του Ε.Χ.Ε, και οι συναλλαγές που προκύπτουν γνωστοποιούνται στον Φορέα Εκκαθάρισης της Αγοράς Επόμενης Ημέρας. Η πώληση της ηλεκτρικής ενέργειας κατά το προηγούμενο εδάφιο δεν δύναται να αποφέρει έσοδο στον παραγωγό ή ΦΟ.Σ.Ε. Α.Π.Ε. και Σ.Η.Θ.Υ.Α. μεγαλύτερο του ανώτατου ορίου της παρ. 1 του άρθρου 6 του Κανονισμού (ΕΕ) 2022/1854 του Συμβουλίου της 6ης Οκτωβρίου 2022 «σχετικά με παρέμβαση έκτακτης ανάγκης για την αντιμετώπιση των υψηλών τιμών ενέργειας» (L 261). Η δήλωση κατά τα ανωτέρω, της σύμβασης, από τον Συμμετέχοντα παραγωγό ή ΦΟ.Σ.Ε. Α.Π.Ε. και Σ.Η.Θ.Υ.Α., στο Ε.Χ.Ε., επέχει θέση υπεύθυνης δήλωσης του άρθρου 8 του ν. 1599/1986 (Α’ 75), ότι η σύμβαση που δηλώνεται εμπίπτει στην παρούσα παράγραφο και το έσοδο που πρόκειται να λάβει δυνάμει αυτής δεν υπερβαίνει το ανώτατο όριο της παρ. 1 του άρθρου 6 του Κανονισμού (ΕΕ) 2022/1854.
γ) Για την εφαρμογή της παρούσας παραγράφου, πλέον άλλων στοιχείων που δύναται να ζητήσει η Ρ.Α.Ε., οι απευθείας ή εμμέσως εμπλεκόμενοι Συμμετέχοντες Παραγωγοί, ΦΟ.Σ.Ε Α.Π.Ε. και Σ.Η.Θ.Υ.Α., Εκπρόσωποι Φορτίου και Ενεργοβόροι Βιομηχανικοί Καταναλωτές, υποβάλλουν σε μηνιαία βάση στη Ρ.Α.Ε., από κοινού ή διακριτή δήλωση με κοινό περιεχόμενο, σχετικά με τις συνολικές ποσότητες που αναμένεται να διατεθούν εντός του εκάστοτε μηνιαίου διαστήματος εξέτασης, την τιμή που συμφωνούν οι αντισυμβαλλόμενοι και τη χρονική διάρκεια ισχύος της σχετικής σύμβασης. Επιπροσθέτως, εντός επτά (7) ημερών από τη λήξη εκάστου διαστήματος εξέτασης, οι αμέσως ή εμμέσως εμπλεκόμενοι Συμμετέχοντες Παραγωγοί, ΦΟ.Σ.Ε Α.Π.Ε. και Σ.Η.Θ.Υ.Α., Εκπρόσωποι Φορτίου και Ενεργοβόροι Βιομηχανικοί Καταναλωτές και Αυτοπρομηθευόμενοι Πελάτες, υποβάλλουν από κοινού ή διακριτή σχετική απολογιστική δήλωση, με κοινό περιεχόμενο για το εκάστοτε μηνιαίο διάστημα εξέτασης. Οι ανωτέρω δηλώσεις επέχουν θέση υπεύθυνης δήλωσης του άρθρου 8 του ν. 1599/1986.
δ) Η συμμόρφωση όλων των εμπλεκόμενων με τις υποχρεώσεις τους δυνάμει του παρόντος, η μη υπέρβαση του ανώτατου ορίου της παρ. 1 του άρθρου 6 του Κανονισμού (ΕΕ) 2022/1854 και η συμμόρφωση με τις υποχρεώσεις του επόμενου εδαφίου ελέγχονται από τη Ρ.Α.Ε. σε μηνιαία βάση. Συγκεκριμένα, η Ρ.Α.Ε. ελέγχει:
δα) Αν η τιμή που προβλέπεται στη σύμβαση φυσικής παράδοσης υπερβαίνει το ανώτατο όριο της παρ. 1 του άρθρου 6 του Κανονισμού (ΕΕ) 2022/1854, ως εκάστοτε ισχύει.
δβ) Την ταύτιση των προγραμμάτων φυσικής παράδοσης και φυσικής απόληψης ηλεκτρικής ενέργειας, που αφορούν τις συμβάσεις της περ. α).
δγ) Τη μη υπέρβαση της συνολικής δηλωθείσας ποσότητας ηλεκτρικής ενέργειας (η/ε) με προγράμματα φυσικής απόληψης, σε επίπεδο μήνα, σε σχέση με τη συνολική μηνιαία καταναλωθείσα ποσότητα η/ε, βάσει διαθέσιμων μετρητικών στοιχείων που παρέχουν ο Διαχειριστής Συστήματος Μεταφοράς και ο Διαχειριστής Δικτύου Διανομής, δυνάμει των χρονισμών εκκαθάρισης των αγορών.
ε) Αν κατά τον ως άνω έλεγχο διαπιστωθεί ότι:
εα) Για την υποπερ. δα), σε περίπτωση υπέρβασης, η Ρ.Α.Ε., λαμβάνοντας στοιχεία από το Ε.Χ.Ε. και τον Φορέα Εκκαθάρισης, υπολογίζει τα έσοδα που υπερβαίνουν το ανώτατο όριο της παρ. 1 του άρθρου 6 του Κανονισμού (ΕΕ) 2022/1854, σύμφωνα με τον τύπο «Χρέωση παραγωγού = [(τιμή σε €/MWh της σύμβασης φυσικής παράδοσης) - (ανώτατο όριο σε €/MWh που προβλέπεται στην παρ. 1 του άρθρου 6 του Κανονισμού (ΕΕ) 2022/1854) ως εκάστοτε ισχύει] * (ποσότητα φυσικής παράδοσης σε MWh)» και ενημερώνει τον Φορέα Εκκαθάρισης, προκειμένου να παρακρατηθούν τα αντίστοιχα ποσά και να αποδοθούν, σύμφωνα με την παρ. 6.
εβ) Για την υποπερ. δβ), η δηλωθείσα ποσότητα φυσικής παράδοσης υπερβαίνει τη δηλωθείσα ποσότητα φυσικής απόληψης, σε ωριαία βάση, τότε ο Προσωρινός Μηχανισμός Επιστροφής Μέρους Εσόδων Αγοράς Επόμενης Ημέρας του παρόντος εφαρμόζεται επί των συναλλαγών που αφορούν την υπερβάλλουσα ποσότητα. Η Ρ.Α.Ε., λαμβάνοντας στοιχεία από τον Φορέα Εκκαθάρισης, υπολογίζει το ύψος του Ε.Ε.Α.Ε.Η. που κατά παράβαση της παρούσας δεν παρακρατήθηκε. Κατόπιν, η Ρ.Α.Ε. ενημερώνει τον Φορέα Εκκαθάρισης, προκειμένου να παρακρατηθούν τα αντίστοιχα Ε.Ε.Α.Ε.Η. και να αποδοθούν, σύμφωνα με την παρ. 6.
εγ) Για την υποπερ. δγ), η συνολικώς δηλωθείσα ποσότητα μέσω προγραμμάτων φυσικής απόληψης υπερβαίνει, μηνιαίως, τη συνολική μηνιαία καταναλωθείσα ποσότητα η/ε βάσει διαθέσιμων μετρητικών στοιχείων που παρέχουν ο Διαχειριστής Συστήματος Μεταφοράς και ο Διαχειριστής Δικτύου Διανομής, τότε ο Προσωρινός Μηχανισμός Επιστροφής Μέρους Εσόδων Αγοράς Επόμενης Ημέρας του παρόντος εφαρμόζεται επί των συναλλαγών που αφορούν την υπερβάλλουσα ποσότητα. Η Ρ.Α.Ε. ακολουθεί τη διαδικασία των δύο τελευταίων εδαφίων της υποπερ. εβ). Στην περίπτωση αυτή, θεωρείται ότι εξαιρούνται οι συναλλαγές που αντιστοιχούν σε ποσότητες, μέχρι την κάλυψη του ορίου της συνολικής μηνιαίας καταναλωθείσας ποσότητας. Το όριο της συνολικής μηνιαίας καταναλωθείσας ποσότητας καλύπτεται με τη λήψη υπόψη των ποσοτήτων, βάσει του χρόνου της φυσικής τους παράδοσης (αρχή της χρονικής προτεραιότητας).
στ) Οι Συμμετέχοντες δύνανται να προβάλουν αιτιολογημένες αντιρρήσεις προς τη Ρ.Α.Ε. επί των υπολογισμών αυτής, σύμφωνα με τις υποπερ. εα), εβ), και εγ), εντός επτά (7) ημερών από την γνωστοποίησή τους σε αυτούς. Η Ρ.Α.Ε. λαμβάνει υπόψη τις αντιρρήσεις και αποστέλλει αναθεωρημένο υπολογισμό, αν απαιτείται, εντός επτά (7) ημερών. Με τη λήξη της ανωτέρω διαδικασίας, ο Φορέας Εκκαθάρισης της Αγοράς Επόμενης Ημέρας παρακρατεί και αποδίδει στις αμέσως επόμενες εκκαθαρίσεις, τα τελικώς προκύπτοντα προς απόδοση ποσά, σύμφωνα με την παρ. 6.
ζ) Για την ορθή εφαρμογή της παρούσας, οι Διαχειριστές των Συστημάτων Μεταφοράς και Διανομής ηλεκτρικής ενέργειας, το Ε.Χ.Ε., ο Φορέας Εκκαθάρισης και οι παραγωγοί ΦΟ.Σ.Ε. Α.Π.Ε. και Σ.Η.Θ.Υ.Α., κάτοχοι άδειας προμήθειας, καθώς και οι καταναλωτές που έχουν συμβληθεί στην αγορά ηλεκτρικής ενέργειας με φυσική παράδοση, σύμφωνα με την περ. α) ή οι Αυτοπρομηθευόμενοι Πελάτες, παρέχουν στη Ρ.Α.Ε., αμελλητί, και σε κάθε περίπτωση εντός πέντε (5) εργασίμων ημερών από αίτημα της Αρχής, όλα τα αναγκαία στοιχεία.
η) Εντός ενός (1) μηνός από τη λήξη ισχύος της εφαρμοζόμενης εξαίρεσης, δυνάμει της παρούσας παραγράφου, η Ρ.Α.Ε. διενεργεί απολογιστικό έλεγχο, επί του συνόλου των δηλωμένων ποσοτήτων των προγραμμάτων φυσικής παράδοσης και, σε περίπτωση απόκλισης, προσδιορίζει τις συναλλαγές ηλεκτρικής ενέργειας, οι οποίες κατά παράβαση της παρούσας παραγράφου, θεωρήθηκαν ως εξαιρούμενες και δεν ελήφθησαν υπόψη για τον υπολογισμό του Ε.Ε.Α.Ε.Η.. Ακολούθως, η Ρ.Α.Ε. ενημερώνει το Ε.Χ.Ε. και τον Φορέα Εκκαθάρισης, καθώς και τον ενδιαφερόμενο Συμμετέχοντα, σχετικά με το τελικώς προκύπτον προς απόδοση Ε.Ε.Α.Ε.Η.. Κατά τον έλεγχο αυτό η Ρ.Α.Ε. λαμβάνει υπόψη μετρητικά στοιχεία που παρέχουν ο Διαχειριστής Συστήματος Μεταφοράς και ο Διαχειριστής Δικτύου Διανομής. Ο Συμμετέχων δύναται να προβάλει αιτιολογημένες αντιρρήσεις προς τη Ρ.Α.Ε., εντός επτά (7) ημερών. Η Ρ.Α.Ε. λαμβάνει υπόψη τις αντιρρήσεις και αποστέλλει αναθεωρημένο υπολογισμό, αν απαιτείται, εντός επτά (7) ημερών. Με τη λήξη της ανωτέρω διαδικασίας, ο Φορέας Εκκαθάρισης της Αγοράς Επόμενης Ημέρας παρακρατεί και αποδίδει στις αμέσως επόμενες εκκαθαρίσεις, το τελικώς προκύπτον προς απόδοση Ε.Ε.Α.Ε.Η., σύμφωνα με την παρ. 6.
θ) Με κοινή απόφαση των Υπουργών Περιβάλλοντος και Ενέργειας και Οικονομικών δύναται να εξειδικεύονται οι υποχρεώσεις ενημέρωσης της Ρ.Α.Ε. από τα πρόσωπα του δεύτερου εδαφίου της περ. γ), καθώς και να ρυθμίζεται κάθε θέμα συναφές με την εφαρμογή της παρούσας.
4. Για κάθε συναλλαγή πώλησης μονάδας παραγωγής ηλεκτρικής ενέργειας η χαρτοφυλακίου Α.Π.Ε., η οποία δεν έχει προκύψει από Εντολή Πώλησης Πακέτου ως εξής:
α. Αν η τιμή εκκαθάρισης της αγοράς, ανά Αγοραία Χρονική Μονάδα της Αγοράς Επόμενης Ημέρας, είναι μικρότερη ή ίση από τη διοικητικά καθοριζόμενη μοναδιαία τιμή της παρ. 8, το Ε.Π.Α.Ε.Η. υπολογίζεται ως το γινόμενο της ποσότητας ενέργειας της συναλλαγής της μονάδας παραγωγής και της τιμής εκκαθάρισης αγοράς, ενώ το Ε.Ε.Α.Ε.Η. λογίζεται ως μηδενικό.
β. Αν η τιμή εκκαθάρισης της αγοράς, ανά Αγοραία Χρονική Μονάδα της Αγοράς Επόμενης Ημέρας, είναι μεγαλύτερη από τη διοικητικά καθοριζόμενη μοναδιαία τιμή της παρ. 8: βα) το Ε.Π.Α.Ε.Η. για κάθε συναλλαγή υπολογίζεται ως το γινόμενο της ποσότητας ενέργειας της συναλλαγής και της διοικητικά καθορισμένης μοναδιαίας τιμής της παρ. 8. και ββ) το Ε.Ε.Α.Ε.Η. για κάθε συναλλαγή υπολογίζεται ως το γινόμενο της ποσότητας ενέργειας της συναλλαγής επί της διαφοράς της τιμής εκκαθάρισης και της διοικητικά καθορισμένης μοναδιαίας τιμής της παρ. 8.
5. Για κάθε Εντολή Πακέτου, που έχει ενταχθεί στα αποτελέσματα της Αγοράς Επόμενης Ημέρας, υπολογίζεται η Σταθμισμένη Μέση Τιμή Συναλλαγών Πακέτου (Σ.Μ.Τ.Σ.Π.) ως ο σταθμισμένος μέσος όρος των τιμών εκκαθάρισης της αγοράς, προς τις ποσότητες ενέργειας των συναλλαγών που προέκυψαν από την αποδεκτή Εντολή Πώλησης Πακέτου.
α. Αν η Σ.Μ.Τ.Σ.Π. είναι μικρότερη ή ίση από τη διοικητικά καθοριζόμενη μοναδιαία τιμή της παρ. 8, το Ε.Π.Α.Ε.Η. για κάθε συναλλαγή της Εντολής Πακέτου υπολογίζεται ως το γινόμενο της ποσότητας ενέργειας της συναλλαγής και της τιμής εκκαθάρισης αγοράς, ενώ το Ε.Ε.Α.Ε.Η. λογίζεται ως μηδενικό.
β. Αν η Σ.Μ.Τ.Σ.Π. είναι μεγαλύτερη από την διοικητικά καθοριζόμενη μοναδιαία τιμή της παρ. 8: βα) το Ε.Π.Α.Ε.Η. για κάθε συναλλαγή της Εντολής Πακέτου υπολογίζεται ως το γινόμενο της ποσότητας ενέργειας της συναλλαγής και της διοικητικά καθοριζόμενης μοναδιαίας τιμής της παρ. 8 και ββ) το Ε.Ε.Α.Ε.Η. για κάθε συναλλαγή της Εντολής Πακέτου υπολογίζεται ως το γινόμενο της ποσότητας της ενέργειας της συναλλαγής επί την διαφορά της Σ.Μ.Τ.Σ.Π. και της διοικητικά καθοριζόμενης μοναδιαίας τιμής της παρ. 8.
6. Ο Φορέας Εκκαθάρισης της Αγοράς Επόμενης Ημέρας, κατά την εκτέλεση των διαδικασιών εκκαθάρισης: α) υπολογίζει ως συνολικό Ε.Ε.Α.Ε.Η. το άθροισμα των ποσών που προκύπτουν για όλες τις ώρες κάθε ημέρας φυσικής παράδοσης, για όλες τις συναλλαγές και για κάθε μονάδα παραγωγής ηλεκτρικής ενέργειας ή χαρτοφυλάκιο Α.Π.Ε. σύμφωνα με την υποπερ. ββ’ της περ. β’ της παρ. 4, την υποπερ. ββ’ της περ. β’ της παρ. 5, τις υποπερ. εα’, εβ’ και εγ’ της περ. ε’ της παρ. 3Α και την περ. η’ της παρ. 3Α και τον Φόρο Προστιθέμενης Αξίας (Φ.Π.Α.) που αναλογεί στο ποσό αυτό, και β) καταβάλλει το συνολικό Ε.Ε.Α.Ε.Η., πλέον Φ.Π.Α. στον Ειδικό Λογαριασμό «Ταμείο Ενεργειακής Μετάβασης» του άρθρου εξηκοστού πρώτου του ν. 4839/2021 (Α’ 181).
7. Ο Φορέας Εκκαθάρισης της Αγοράς Επόμενης Ημέρας γνωστοποιεί, κάθε εργάσιμη ημέρα στη Ρυθμιστική Αρχή Ενέργειας (Ρ.Α.Ε.) και τον Διαχειριστή Ανανεώσιμων Πηγών Ενέργειας και Εγγυήσεων Προέλευσης (Δ.Α.Π.Ε.Ε.Π. Α.Ε.) τα ποσά που παρακρατούνται και πιστώνονται σύμφωνα με το παρόν, ανά μονάδα παραγωγής ή χαρτοφυλάκιο Α.Π.Ε. και ανά Συμμετέχοντα, καθώς και κάθε άλλο αναγκαίο στοιχείο. Η Ρ.Α.Ε. δημοσιεύει στην ιστοσελίδα της τα δεδομένα της εφαρμογής του Προσωρινού Μηχανισμού Επιστροφής Μέρους Εσόδων Αγοράς Επόμενης Ημέρας.
8. Με κοινή απόφαση των Υπουργών Περιβάλλοντος και Ενέργειας και Οικονομικών, η οποία εκδίδεται πριν την έναρξη εφαρμογής του Προσωρινού Μηχανισμού, καθορίζονται η μεθοδολογία και ο μαθηματικός τύπος, ο οποίος εφαρμόζεται για τον υπολογισμό της διοικητικά καθοριζόμενης μοναδιαίας τιμής για κάθε κατηγορία μονάδων παραγωγής και για τα χαρτοφυλάκια Α.Π.Ε. και ρυθμίζεται κάθε άλλο συναφές θέμα σχετικά με την εφαρμογή του παρόντος. Ο Φορέας Εκκαθάρισης της Αγοράς Επόμενης Ημέρας υπολογίζει, σύμφωνα με την απόφαση της παρούσας, τη μοναδιαία τιμή για κάθε κατηγορία μονάδων παραγωγής ηλεκτρικής ενέργειας και για τα χαρτοφυλάκια Α.Π.Ε..
9. Κατόπιν υποβολής σχετικών εισηγήσεων του Φορέα Εκκαθάρισης, του Ε.Χ.Ε. και της Δ.Α.Π.Ε.Ε.Π. Α.Ε., με κοινή απόφαση των Υπουργών Περιβάλλοντος και Ενέργειας και Οικονομικών εγκρίνεται η κάλυψη, από πόρους του Ειδικού Λογαριασμού «Ταμείο Ενεργειακής Μετάβασης», του κόστους του Φορέα Εκκαθάρισης, του Ε.Χ.Ε., και της Δ.Α.Π.Ε.Ε.Π. Α.Ε., που προκύπτει από την εφαρμογή του παρόντος και συνδέεται είτε με χρεώσεις τρίτων είτε με τη χρήση εσωτερικών πόρων των παραπάνω εταιρειών.
10. Το παρόν και οι αποφάσεις που εκδίδονται δυνάμει αυτού εφαρμόζονται συμπληρωματικά στις ισχύουσες διατάξεις του Κανονισμού Εκκαθάρισης Αγοράς Επόμενης Ημέρας και Ενδοημερήσιας Αγοράς, που εκδίδεται σύμφωνα με την παρ. 2 του άρθρου 13, περιλαμβανομένων των κανόνων καθορισμού Θέσης και υπολογισμού της χρηματικής αξίας των χρεώσεων και πιστώσεων των Συμμετεχόντων στην Αγορά Επόμενης Ημέρας.
11. Με απόφαση του Υπουργού Περιβάλλοντος και Ενέργειας, ο Προσωρινός Μηχανισμός του παρόντος δύναται να εφαρμόζεται και στις συναλλαγές πώλησης που πραγματοποιούνται στην Ενδοημερήσια Αγορά, εφαρμοζομένων αναλογικά των παρ. 2, 3, 4 και 6, για το σύνολο ή μέρος των κατηγοριών μονάδων παραγωγής ηλεκτρικής ενέργειας και χαρτοφυλακίων Α.Π.Ε..
12. Για τον υπολογισμό της Ειδικής Τιμής Αγοράς κάθε τεχνολογίας σταθμών Α.Π.Ε., κατά την περίοδο εφαρμογής του Προσωρινού Μηχανισμού, η ωριαία Αξία της Ηλεκτρικής Ενέργειας στη Χονδρεμπορική Αγορά Ηλεκτρικής Ενέργειας, όπως ορίζεται με την υπό στοιχεία ΑΠΕΗΛ/Α/ΦΙ/οικ. 187480/7.12.2016 απόφαση του Υπουργού Περιβάλλοντος και Ενέργειας (Β’ 3955), ισούται με την Τιμή Εκκαθάρισης της Αγοράς, ανά Αγοραία Χρονική Μονάδα της Αγοράς Επόμενης Ημέρας, όταν η τελευταία είναι μικρότερη από τη διοικητικά καθοριζόμενη μοναδιαία τιμή για τους σταθμούς και χαρτοφυλάκια Α.Π.Ε. του άρθρου 3 της υπό στοιχεία ΥΠΕΝ/ΔΗΕ/70248/2434/2022 κοινής απόφασης των Υπουργών Οικονομικών και Περιβάλλοντος και Ενέργειας (Β’ 3517), και με την ανωτέρω διοικητικά καθοριζόμενη μοναδιαία τιμή, όταν η Τιμή Εκκαθάρισης της Αγοράς, ανά Αγοραία Χρονική Μονάδα της Αγοράς Επόμενης Ημέρας, είναι μεγαλύτερη από την ως άνω διοικητικά καθοριζόμενη μοναδιαία τιμή.
13. Ειδικά για τον μήνα Ιούλιο 2022, ο Διαχειριστής Α.Π.Ε. και Εγγυήσεων Προέλευσης (Δ.Α.Π.Ε.Ε.Π. Α.Ε.) υπολογίζει διακριτά την Ειδική Τιμή Αγοράς για κάθε τεχνολογία σταθμού για τις χρονικές περιόδους: α) από 1ης Ιουλίου 2022 έως την εφαρμογή του Προσωρινού Μηχανισμού, και β) από την εφαρμογή του Μηχανισμού έως το τέλος Ιουλίου 2022. Για τον υπολογισμό της Ειδικής Τιμής Αγοράς της κάθε τεχνολογίας σταθμών Α.Π.Ε., για την περ. α) του πρώτου εδαφίου, εφαρμόζεται η διαδικασία της υπό στοιχεία ΑΠΕΗΛ/Α/Φ1/οικ.187480/2016 απόφασης του Υπουργού Περιβάλλοντος και Ενέργειας. Για τον υπολογισμό της Ειδικής Τιμής Αγοράς της κάθε τεχνολογίας σταθμών Α.Π.Ε., για την περ. β) του πρώτου εδαφίου, εφαρμόζεται η παρ. 12. Η Δ.Α.Π.Ε.Ε.Π. Α.Ε. προβαίνει στις σχετικές χρεοπιστώσεις των σταθμών Α.Π.Ε. και Σ.Η.Θ.Υ.Α. σύμφωνα με το πρώτο εδάφιο της παρούσας έως την 31η Δεκεμβρίου 2022.»
Άρθρο 93
Περιορισμός επιδότησης καταναλωτών 
που έχουν συνάψει συμβάσεις φυσικής παράδοσης ηλεκτρικής ενέργειας που εμπίπτουν στην παρ. 3Α του ν. 4425/2016 - Τροποποίηση παρ. 3 άρθρου εξηκοστού πρώτου ν. 4839/2021
Στην παρ. 3 του άρθρου εξηκοστού πρώτου του ν. 4839/2021 (Α’ 181), περί επιδότησης της τιμολογητέας κατανάλωσης ηλεκτρικής ενέργειας, προστίθεται νέο τρίτο εδάφιο, και η παρ. 3 διαμορφώνεται ως εξής:
«3. Παρέχεται από τον ειδικό λογαριασμό της παρ. 1 επιδότηση της τιμολογητέας κατανάλωσης ηλεκτρικής ενέργειας και πιστώνεται στους λογαριασμούς των δικαιούχων ως έκπτωση από τους προμηθευτές ηλεκτρικής ενέργειας. Δικαιούχοι της ανωτέρω επιδότησης δύναται να είναι όλοι οι καταναλωτές ηλεκτρικής ενέργειας ανεξαρτήτως επιπέδου τάσης. Για τις περιπτώσεις καταναλωτών που έχουν συνάψει συμβάσεις φυσικής παράδοσης ηλεκτρικής ενέργειας, οι οποίες δεν προσμετρώνται και δεν λαμβάνονται υπόψη κατά τον υπολογισμό του Επιστρεπτέου Εσόδου Αγοράς Επόμενης Ημέρας και του Εσόδου Παραγωγού Αγοράς Επόμενης Ημέρας, σύμφωνα με την παρ. 3Α του άρθρου 12Α του ν. 4425/2016 (Α’ 185), δεν χορηγείται επιδότηση για τις ποσότητες που παραδίδονται δυνάμει των συμβάσεων αυτών.
Με κοινή απόφαση των Υπουργών Περιβάλλοντος και Ενέργειας και Οικονομικών καθορίζονται ενδεικτικά:
α) οι δικαιούχοι καταναλωτές, β) το ύψος επιδότησης σε ευρώ ανά μεγαβατώρα (MWh), γ) η διαδικασία, ο τρόπος, ο χρόνος χορήγησης και ο χρόνος εκκαθάρισης της επιδότησης, δ) η περίοδος κατανάλωσης, ε) ανώτατα και κατώτατα όρια καταναλώσεων, στ) ανώτατα όρια επιδότησης ανά επιχείρηση, ζ) η διαδικασία ελέγχου σώρευσης κρατικών ενισχύσεων και οι συναφείς με αυτές προϋποθέσεις, η διαδικασία ανάκτησης ενίσχυσης, εάν αυτό απαιτηθεί, και οι αρμόδιοι για τα ανωτέρω φορείς, η) οι υποχρεώσεις των προμηθευτών ηλεκτρικής ενέργειας, καθώς και θ) κάθε άλλο θέμα σχετικό με τη χορήγηση της επιδότησης, λαμβάνοντας υπόψη οικονομικά και κοινωνικά κριτήρια, τις κατηγορίες πελατών, το είδος, το μέγεθος και το αντικείμενο δραστηριότητας και την ένταση ηλεκτρικής ενέργειας των επιχειρήσεων, καθώς και το είδος των τιμολογίων προμήθειας ηλεκτρικής ενέργειας.
Με κοινή απόφαση των Υπουργών Περιβάλλοντος και Ενέργειας, Οικονομικών και Αγροτικής Ανάπτυξης και Τροφίμων δύναται να χορηγείται η επιδότηση του πρώτου εδαφίου σε καταναλωτές με παροχές αγροτικής χρήσης, ανεξαρτήτως επιπέδου τάσης και συμπεριλαμβανομένων επιχειρήσεων που δραστηριοποιούνται στον τομέα της ξήρανσης αγροτικών προϊόντων, λαμβανομένου υπόψη του είδους των τιμολογίων προμήθειας. Με την απόφαση του προηγούμενου εδαφίου καθορίζονται το ύψος επιδότησης σε ευρώ ανά μεγαβατώρα (MWh), η διαδικασία, ο τρόπος και ο χρόνος χορήγησής της, ο χρόνος εκκαθάρισης, ανώτατα και κατώτατα όρια καταναλώσεων, ανώτατα όρια επιδότησης, η διαδικασία ελέγχου σώρευσης κρατικών ενισχύσεων και οι συναφείς με αυτές προϋποθέσεις, η διαδικασία ανάκτησης ενίσχυσης, αν αυτό απαιτηθεί, οι αρμόδιοι για τα ανωτέρω φορείς, καθώς και κάθε άλλο θέμα σχετικό με τη χορήγηση της επιδότησης, λαμβανομένου υπόψη του είδους των τιμολογίων προμήθειας ηλεκτρικής ενέργειας.»
Άρθρο 94
Πρόγραμμα Παραγωγικών Επενδύσεων Πράσινης Οικονομίας («Produc-E Green»)
1. Με κοινή απόφαση των Υπουργών Περιβάλλοντος και Ενέργειας, Ανάπτυξης και Επενδύσεων και Οικονομικών, προκηρύσσεται πρόγραμμα «Παραγωγικών Επενδύσεων Πράσινης Οικονομίας (Produc-E Green)», για την παροχή ενισχύσεων σε παραγωγικές επενδύσεις στον τομέα κατασκευής και παραγωγής νέου μηχανολογικού και τεχνολογικού εξοπλισμού για την προώθηση της πράσινης οικονομίας, της καινοτομίας και της οικονομίας χαμηλού ενεργειακού και περιβαλλοντικού αποτυπώματος, στο πλαίσιο της «Δράσης 16831» στον άξονα 1.3 - «Επαναφόρτιση και Ανεφοδιασμός» του Ταμείου Ανάκαμψης και Ανθεκτικότητας Ελλάδα 2.0.
2. Με την απόφαση της παρ. 1 καθορίζονται το αντικείμενο, η διάρκεια, οι δικαιούχοι και τα κριτήρια επιλεξιμότητας, η διαδικασία υπαγωγής των επενδύσεων, οι όροι, τα δικαιολογητικά, οι προϋποθέσεις, τα όργανα και η διαδικασία αξιολόγησης, το ύψος/ποσοστό των ενισχύσεων, η διαδικασία και οι προϋποθέσεις χορήγησης των ενισχύσεων, η διαδικασία ελέγχου και παρακολούθησης της υλοποίησης των επενδυτικών προτάσεων, ο τρόπος καταβολής και ανάκτησης των ενισχύσεων, καθώς και κάθε άλλη αναγκαία λεπτομέρεια για την εφαρμογή του παρόντος.
3. Η αίτηση του φορέα της επένδυσης περιλαμβάνει όλα τα στοιχεία που αναφέρονται στην απόφαση της παρ. 1, καθώς και έγκριση του επιχειρηματικού του σχεδίου αναφορικά με την οικονομική του βιωσιμότητα, από αναγνωρισμένο πιστωτικό ίδρυμα της ημεδαπής ή άλλου κράτους μέλους της Ευρωπαϊκής Ένωσης.
4. Προϋπόθεση για την παροχή των ενισχύσεων, στα επενδυτικά σχέδια, τα οποία εντάσσονται στην παρούσα κατηγορία, είναι η ολοκλήρωση της υλοποίησής τους μέχρι την εκάστοτε λήξη του έργου «Produce-E Green» του Ταμείου Ανάκαμψης και Ανθεκτικότητας. Η αποδοχή της ως άνω προϋπόθεσης αναφέρεται στην εκάστοτε αίτηση του επενδυτή και στο χρονοδιάγραμμα υλοποίησης που τη συνοδεύει. Σε περίπτωση υπέρβασης της ως άνω προθεσμίας υλοποίησης, η επένδυση αποχαρακτηρίζεται από επένδυση «Produce-E Green» και τα εγκεκριμένα κίνητρα ανακαλούνται σύμφωνα με τη διαδικασία ανάκτησης κρατικών ενισχύσεων.
5. Φορέας διαχείρισης και ενισχύσεων ορίζεται η Επιτελική Δομή ΕΣΠΑ, του Τομέα Ενέργειας του Υπουργείου Περιβάλλοντος και Ενέργειας («Επιτελική Δομή») ή άλλος φορέας ο οποίος δύναται να ασκήσει τις σχετικές αρμοδιότητες. Με την απόφαση της παρ. 1, καθορίζεται ο Φορέας Διαχείρισης και περιγράφονται οι σχετικές αρμοδιότητές του, καθώς και κάθε άλλη αναγκαία λεπτομέρεια σχετική με την ανάληψη, εκπλήρωση και εποπτεία της άσκησης των καθηκόντων που απορρέουν από αυτή.
6. Με απόφαση του Υπουργού Περιβάλλοντος και Ενέργειας, κατόπιν εισήγησης του Φορέα Διαχείρισης, δύναται, για την αξιολόγηση της επιλεξιμότητας επενδυτικών σχεδίων, να εκδίδεται δημόσια πρόσκληση για τη δημιουργία καταλόγου αξιολογητών, οι οποίοι συνεργάζονται με τους φορείς των επενδυτικών σχεδίων και με τα πιστωτικά ιδρύματα που παρέχουν πιστώσεις σε αυτούς, στο πλαίσιο της αξιολόγησης της επιλεξιμότητας των επενδυτικών σχεδίων που εντάσσονται για χρηματοδότηση στο παρόν. Στην πρόσκληση ορίζονται οι προϋποθέσεις και οι όροι που πληρούν οι αξιολογητές, καθώς και κάθε άλλη σχετική λεπτομέρεια αναφορικά με την κατάρτιση του καταλόγου και την εκτέλεση του έργου της αξιολόγησης των εν λόγω επενδυτικών σχεδίων.
Άρθρο 95
Πρόγραμμα επιδότησης αντικατάστασης οικιακών συστημάτων παραγωγής ζεστού νερού χρήσης με ηλιοθερμικά συστήματα
1. Με απόφαση του Υπουργού Περιβάλλοντος και Ενέργειας και των κατά περίπτωση συναρμόδιων Υπουργών δύναται να προκηρύσσονται δράσεις, χρηματοδοτούμενες από το Πρόγραμμα Δημοσίων Επενδύσεων (Π.Δ.Ε.) του Υπουργείου Περιβάλλοντος και Ενέργειας ή και από άλλες πηγές, που αφορούν στην αντικατάσταση οικιακών συστημάτων παραγωγής Ζεστού Νερού Χρήσης (ΖΝΧ), με ηλιοθερμικά συστήματα παραγωγής ΖΝΧ και στην ανακύκλωση των αποσυρόμενων συσκευών, μέσω συστήματος εναλλακτικής διαχείρισης και ανακύκλωσης από πιστοποιημένους φορείς, σύμφωνα με τον ν. 4819/2021 (Α’ 129).
2. Με την απόφαση της παρ. 1 καθορίζονται ο προϋπολογισμός της σχετικής δράσης, οι επιλέξιμες προς χρηματοδότηση και απόσυρση συσκευές, το ποσοστό χρηματοδότησης αυτών, οι ωφελούμενοι από τη δράση, η διάρκεια και οι διαδικασίες εφαρμογής της, τα απαιτούμενα δικαιολογητικά και ο φορέας καταβολής της χρηματοδότησης, οι υποχρεώσεις των ωφελούμενων και οι συνέπειες μη τήρησης των όρων και των προϋποθέσεων της δράσης, καθώς και κάθε άλλη σχετική λεπτομέρεια για την εφαρμογή της.
3. Φορέας υλοποίησης και ελέγχου των δράσεων της παρούσας ορίζεται η Επιτελική Δομή ΕΣΠΑ, του Τομέα Ενέργειας του Υπουργείου Περιβάλλοντος και Ενέργειας. Με την απόφαση της παρ. 1 προβλέπονται οι αρμοδιότητες του φορέα υλοποίησης, τα καθήκοντα και οι όροι υλοποίησης των δράσεων, καθώς και κάθε άλλο ειδικό θέμα σχετικό με την ανάληψη, εκπλήρωση και εποπτεία της άσκησης των καθηκόντων που απορρέουν από αυτήν.
4. Με απόφαση του Υπουργού Περιβάλλοντος και Ενέργειας και των κατά περίπτωση συναρμόδιων Υπουργών δύναται να ορίζονται ως αρμόδιοι φορείς για την πιστοποίηση της αντικατάστασης ή και της απόσυρσης των συσκευών, καθώς και για την καταβολή της χρηματοδότησης στους δικαιούχους, οι εγκεκριμένοι, ως Συλλογικό Σύστημα Εναλλακτικής Διαχείρισης (ΣΣΕΔ), φορείς, σύμφωνα με τον ν. 4819/2021, που διαθέτουν αποδεδειγμένη επαγγελματική εμπειρία στην υλοποίηση παρόμοιων προγραμμάτων. Στην περίπτωση αυτή, στην απόφαση της παρ. 1, καθορίζονται επιπλέον και οι αρμοδιότητες του ως άνω φορέα και ο Φορέας Ελέγχου για την πιστοποίηση της τήρησης των όρων και προϋποθέσεων της δράσης.
5. Στην περίπτωση ορισμού αρμόδιων φορέων σύμφωνα με την παρ. 4, καθορίζονται με την ίδια απόφαση η διαδικασία, οι όροι μεταφοράς των πιστώσεων που εγγράφονται στο Π.Δ.Ε. ή των πόρων από άλλη πηγή προς τους φορείς αυτούς, τα απαιτούμενα δικαιολογητικά δημοσιονομικής τακτοποίησης των πληρωμών, καθώς και κάθε άλλη αναγκαία λεπτομέρεια για την υλοποίηση των δράσεων. Με την ίδια ή όμοια απόφαση, προσδιορίζεται το ποσοστό επί του προϋπολογισμού των δράσεων που οι αρμόδιοι φορείς διαχειρίζονται, το οποίο δεν υπερβαίνει το ενάμισι τοις εκατό (1,5%) και τους καταβάλλεται για την κάλυψη των λειτουργικών τους δαπανών που συνδέονται αποκλειστικά με την εκτέλεση των αρμοδιοτήτων που αναλαμβάνουν, δυνάμει της απόφασης ορισμού τους. Η προμήθεια αγαθών, η λήψη ή η ανάθεση υπηρεσιών και η ανάθεση έργων και μελετών από τους αρμόδιους φορείς, για την κάλυψη των λειτουργικών δαπανών που τους καταβάλλονται, σύμφωνα με τα εδάφια πρώτο και δεύτερο, διενεργούνται σύμφωνα με τον Κανονισμό Προμηθειών, Υπηρεσιών, Έργων και Μελετών του εκάστοτε φορέα.
ΜΕΡΟΣ ΣΤ’
ΕΝΑΡΞΗ ΙΣΧΥΟΣ
Άρθρο 96
Έναρξη ισχύος
1. α. Με την επιφύλαξη της παρ. 2, η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις.
β. Η ισχύς του άρθρου 50 αρχίζει την 1η.1.2024.
γ. Τα άρθρα 52 και 85 ισχύουν για τον ορισμό των μελών των διοικητικών συμβουλίων μετά τη λήξη του τρέχοντος διοικητικού συμβουλίου με οποιονδήποτε τρόπο.
2. Ειδικώς η ισχύς του άρθρου 64 αρχίζει την 31η.12.2022.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 2 Μαρτίου 2023
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																			



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 2 Μαρτίου 2023
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ


