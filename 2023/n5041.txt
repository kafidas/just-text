NOMOΣ ΥΠ’ ΑΡΙΘΜ. 5041	
Φαρμακευτικοί Σύλλογοι - Πανελλήνιος Φαρμακευτικός Σύλλογος - Ινστιτούτο Φαρμακευτικών Επιστημονικών Ερευνών και άλλες επείγουσες ρυθμίσεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΜΕΡΟΣ Β’
ΦΑΡΜΑΚΕΥΤΙΚΟΙ ΣΥΛΛΟΓΟΙ
ΚΕΦΑΛΑΙΟ Α’
ΓΕΝΙΚΕΣ ΔΙΑΤΑΞΕΙΣ: ΝΟΜΙΚΗ ΜΟΡΦΗ - ΣΚΟΠΟΣ - ΜΕΛΗ - ΔΙΟΙΚΗΣΗ ΚΑΙ ΛΕΙΤΟΥΡΓΙΑ
Άρθρο 3 Νομική μορφή Φαρμακευτικών Συλλόγων - Διοικητική και περιουσιακή αυτοτέλεια
Άρθρο 4 Σκοπός
Άρθρο 5 Τοπική αρμοδιότητα
Άρθρο 6 Μέλη
Άρθρο 7 Εγγραφή και διαγραφή μελών
Άρθρο 8 Μητρώο μελών
Άρθρο 9 Όργανα διοίκησης
Άρθρο 10 Σφραγίδα - Αλληλογραφία
Άρθρο 11 Εσωτερικός Κανονισμός
Άρθρο 12 Απαγορεύσεις
ΚΕΦΑΛΑΙΟ Β’
ΓΕΝΙΚΗ ΣΥΝΕΛΕΥΣΗ
Άρθρο 13 Αρμοδιότητες Γενικής Συνέλευσης
Άρθρο 14 Τακτικές - Έκτακτες συνεδριάσεις Γενικής Συνέλευσης
Άρθρο 15 Υποβολή προτάσεων
Άρθρο 16 Πρόσκληση μελών για συνεδρίαση Γενικής Συνέλευσης
Άρθρο 17 Απαρτία Γενικής Συνέλευσης
Άρθρο 18 Διαδικασία διεξαγωγής συνεδριάσεων και πρακτικά συνεδριάσεων Γενικής Συνέλευσης
Άρθρο 19 Ψηφοφορία
Άρθρο 20 Αποφάσεις
ΚΕΦΑΛΑΙΟ Γ’
ΔΙΟΙΚΗΤΙΚΟ ΣΥΜΒΟΥΛΙΟ
Άρθρο 21 Αριθμός και θητεία μελών Διοικητικού Συμβουλίου
Άρθρο 22 Αρμοδιότητες Διοικητικού Συμβουλίου
Άρθρο 23 Προσόντα και κωλύματα εκλογής μέλους του Δ.Σ.
Άρθρο 24 Εκλογή μελών του Διοικητικού Συμβουλίου
Άρθρο 25 Στέρηση δικαιώματος ψήφου
Άρθρο 26 Διαδικασία εκλογής
Άρθρο 27 Διαλογή ψηφοδελτίων
Άρθρο 28 Εκλογή συνδυασμών - συμβούλων
Άρθρο 29 Επανάληψη συνεδρίασης Γενικής Συνέλευσης
Άρθρο 30 Γνωστοποίηση αποτελεσμάτων
Άρθρο 31 Διαδικασία αποδοχής εκλογής
Άρθρο 32 Συνεδρίαση Διοικητικού Συμβουλίου για τη συγκρότηση σε σώμα
Άρθρο 33 Πρόεδρος Διοικητικού Συμβουλίου
Άρθρο 34 Γραμματέας Διοικητικού Συμβουλίου
Άρθρο 35 Ταμίας Διοικητικού Συμβουλίου
Άρθρο 36 Έκπτωση Συμβούλου - Παραίτηση Διοικητικού Συμβουλίου
Άρθρο 37 Συνεδριάσεις Διοικητικού Συμβουλίου
Άρθρο 38 Απαρτία Διοικητικού Συμβουλίου
Άρθρο 39 Αποφάσεις Διοικητικού Συμβουλίου
Άρθρο 40 Πρακτικά συνεδριάσεων Διοικητικού Συμβουλίου
ΚΕΦΑΛΑΙΟ Δ’
ΠΟΡΟΙ - ΟΙΚΟΝΟΜΙΚΗ ΔΙΑΧΕΙΡΙΣΗ - ΠΡΟΣΩΠΙΚΟ ΦΑΡΜΑΚΕΥΤΙΚΩΝ ΣΥΛΛΟΓΩΝ
Άρθρο 41 Διαχείριση περιουσίας του Φαρμακευτικού Συλλόγου
Άρθρο 42 Πόροι - Έξοδα του Φαρμακευτικού Συλλόγου
Άρθρο 43 Σύναψη συμβάσεων προσωπικού και συνεργατών
Άρθρο 44 Εισφορές μελών
Άρθρο 45 Είσπραξη εισφορών - προστίμων
Άρθρο 46 Οικονομικό έτος
Άρθρο 47 Εκλογή Εξελεγκτικής Επιτροπής - Ορισμός ορκωτών ελεγκτών λογιστών
ΚΕΦΑΛΑΙΟ Ε’
ΛΟΙΠΕΣ ΔΙΑΤΑΞΕΙΣ
Άρθρο 48 Ανάληψη δικαστικών ενεργειών από τους Φαρμακευτικούς Συλλόγους
Άρθρο 49 Συνεργασία με δημόσιες αρχές
Άρθρο 50 Ένωση Φαρμακευτικών Συλλόγων
ΜΕΡΟΣ Γ’
ΠΑΝΕΛΛΗΝΙΟΣ ΦΑΡΜΑΚΕΥΤΙΚΟΣ ΣΥΛΛΟΓΟΣ
Άρθρο 51 Νομική μορφή - Διοικητική και περιουσιακή αυτοτέλεια
Άρθρο 52 Διοίκηση
Άρθρο 53 Σκοπός του Πανελλήνιου Φαρμακευτικού Συλλόγου
Άρθρο 54 Αντιπρόσωποι
Άρθρο 55 Εποπτεία Πανελλήνιου Φαρμακευτικού Συλλόγου επί των Φαρμακευτικών Συλλόγων
Άρθρο 56 Εσωτερικός Κανονισμός
Άρθρο 57 Συνεδρίαση της Γενικής Συνέλευσης
Άρθρο 58 Προσκλήσεις
Άρθρο 59 Απαρτία - Συνεδριάσεις - Αποφάσεις Γενικής Συνέλευσης
Άρθρο 60 Εκλογή μελών Διοικητικού Συμβουλίου
Άρθρο 61 Παραίτηση μελών Διοικητικού Συμβουλίου
Άρθρο 62 Καθήκοντα Δ.Σ. - Προέδρου - Γραμματέα - Ταμία - Συνεδριάσεις Δ.Σ. - Λογοδοσία - Πρακτικά - Προσκλήσεις
Άρθρο 63 Σύναψη συμβάσεων προσωπικού και συνεργατών
Άρθρο 64 Πόροι και έξοδα του Πανελληνίου Φαρμακευτικού Συλλόγου
Άρθρο 65 Συνεργασία με δημόσιες αρχές
Άρθρο 66 Σφραγίδα - Αλληλογραφία
Άρθρο 67 Ανάληψη δικαστικών ενεργειών από τον Π.Φ.Σ.
ΜΕΡΟΣ Δ’
ΠΕΙΘΑΡΧΙΚΑ ΣΥΜΒΟΥΛΙΑ ΦΑΡΜΑΚΕΥΤΙΚΩΝ ΣΥΛΛΟΓΩΝ - ΑΝΩΤΑΤΟ ΦΑΡΜΑΚΕΥΤΙΚΟ ΠΕΙΘΑΡΧΙΚΟ ΣΥΜΒΟΥΛΙΟ - ΠΕΙΘΑΡΧΙΚΕΣ ΔΙΑΤΑΞΕΙΣ
Άρθρο 68 Υποχρεώσεις φαρμακοποιών
Άρθρο 69 Συγκρότηση Πειθαρχικών Συμβουλίων Φαρμακευτικών Συλλόγων - Λήψη αποφάσεων
Άρθρο 70 Εκλογή - Θητεία - Παραίτηση μελών Πειθαρχικών Συμβουλίων
Άρθρο 71 Διαδικασία - Ποινές
Άρθρο 72 Ενδικοφανής προσφυγή - Ένδικα βοηθήματα
Άρθρο 73 Διαιτητική επίλυση διαφορών
Άρθρο 74 Ανώτατο Φαρμακευτικό Πειθαρχικό Συμβούλιο
Άρθρο 75 Εκλογή - Θητεία - Παραίτηση μελών Ανώτατου Φαρμακευτικού Πειθαρχικού Συμβουλίου
Άρθρο 76 Ασυμβίβαστο
ΜΕΡΟΣ Ε’
ΙΝΣΤΙΤΟΥΤΟ ΦΑΡΜΑΚΕΥΤΙΚΩΝ ΕΠΙΣΤΗΜΟΝΙΚΩΝ ΕΡΕΥΝΩΝ
Άρθρο 77 Σύσταση και λειτουργία Ινστιτούτου Φαρμακευτικών Επιστημονικών Ερευνών
ΜΕΡΟΣ ΣΤ’
ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
Άρθρο 78 Υλοποίηση δράσης δημόσιας υγείας «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας» και έλεγχος Τεχνικών Προδιαγραφών εξέτασης HPV-DNA TEST - Τροποποίηση άρθρου 36 ν. 4958/2022
Άρθρο 79 Υλοποίηση του Προγράμματος «Αντιμετώπιση της Παιδικής Παχυσαρκίας»
Άρθρο 80 Αποζημίωση φυσικοθεραπευτικών πράξεων παιδιών ή εφήβων του άρθρου 45 του Ενιαίου Κανονισμού Παροχών Υγείας του Εθνικού Οργανισμού Παροχής Υπηρεσιών Υγείας - Τροποποίηση παρ. 2 άρθρου δέκατου έκτου ν. 4737/2020
Άρθρο 81 Παράταση ισχύος της δυνατότητας υπέρβασης της σαρανταοκτάωρης εβδομαδιαίας διάρκειας εργασίας των ιατρών των νοσοκομείων και μονάδων Πρωτοβάθμιας Φροντίδας Υγείας του Εθνικού Συστήματος Υγείας
Άρθρο 82 Μετατροπή θέσεων διαζευκτικών ειδικοτήτων σε θέσεις μίας ειδικότητας και θέσεων μίας ειδικότητας σε θέσεις διαζευκτικών ειδικοτήτων - Αντικατάσταση άρθρου 15 ν. 4316/2014
Άρθρο 83 Δυνατότητα σύστασης Αυτοτελούς Τμήματος Κλινικών Μελετών στα νοσοκομεία του Εθνικού Συστήματος Υγείας
Άρθρο 84 Κλινικός Εκπαιδευτής
Άρθρο 85 Παράταση παραμονής των ιατρών που έχουν ολοκληρώσει τον χρόνο άσκησης στην ειδικότητα - Προσθήκη παρ. 2Α στο άρθρο 134 του ν. 5034/2023 και αντικατάσταση παρ. 2 άρθρου 110 ν. 5034/2023
Άρθρο 86 Παράταση παραμονής ειδικευομένων νοσηλευτών στις νοσηλευτικές ειδικότητες της νοσηλευτικής ψυχικής υγείας, της ανακουφιστικής και υποστηρικτικής νοσηλευτικής φροντίδας, της γεροντολογικής νοσηλευτικής, της νοσηλευτικής καρδιαγγειακών παθήσεων, της ογκολογικής νοσηλευτικής, της παθολογικής νοσηλευτικής, της νοσηλευτικής παίδων και της χειρουργικής νοσηλευτικής
Άρθρο 87 Συγκρότηση Κινητών Ομάδων Υγείας - Τροποποίηση παρ. 2 και 3 άρθρου 106Α ν. 4461/2017
Άρθρο 88 Ζητήματα ειδικού επιστημονικού προσωπικού του Ελληνικού Οργανισμού Μεταμοσχεύσεων - Τροποποίηση παρ. 1 και 2 άρθρου 27 ν. 3984/2011
Άρθρο 89 Ρυθμίσεις για τις ιδιωτικές ψυχιατρικές κλινικές - Τροποποίηση άρθρων 37 και 47 ν. 4600/2019
Άρθρο 90 Ενσωμάτωση της Οδηγίας (ΕΕ) 2022/2100 της Επιτροπής της 29ης Ιουνίου 2022 για την τροποποίηση της Οδηγίας 2014/40/ΕΕ του Ευρωπαϊκού Κοινοβουλίου και του Συμβουλίου σχετικά με την απόσυρση ορισμένων εξαιρέσεων όσον αφορά τα θερμαινόμενα προϊόντα καπνού - Τροποποίηση άρθρων 7 και 11 ν. 4419/2016
Άρθρο 91 Παράταση ισχύος ρυθμίσεων για την αντιμετώπιση της πανδημίας του κορωνοϊού COVID-19 και την προστασία της δημοσίας υγείας
Άρθρο 92 Δημόσιες συμβάσεις για τη διάθεση εμβολίων κατά του κορωνοϊού COVID-19 στα εμβολιαστικά κέντρα της Επικράτειας - Τροποποίηση παρ. 1 και 4 άρθρου δωδέκατου ν. 5015/2023
Άρθρο 93 Εργαστηριακή παρακολούθηση των HIV-1 οροθετικών ασθενών για το χρονικό διάστημα από την 1η.6.2023 έως και την 31η.10.2023
Άρθρο 94 Ρυθμίσεις για τις δαπάνες των νοσοκομείων του Εθνικού Συστήματος Υγείας, των Υγειονομικών Περιφερειών και των Κέντρων Υγείας
Άρθρο 95 Παράταση χρόνου παραμονής στην υπηρεσία ιατρών κλάδου Εθνικού Συστήματος Υγείας
Άρθρο 96 Αύξηση δαπάνης Εθνικού Οργανισμού Παροχής Υπηρεσιών Υγείας για το 2023 - Τροποποίηση παρ. 1 άρθρου 25 ν. 4549/2018
Άρθρο 97 Διάρθρωση της Αυτοτελούς Διεύθυνσης Ελέγχου Συμβάσεων και Παρόχων του Εθνικού Οργανισμού Παροχής Υπηρεσιών Υγείας - Τροποποίηση περ. α) παρ. 4 άρθρου 71 ν. 4931/2022
Άρθρο 98 Διανοσοκομειακές διακομιδές διασωληνωμένων και βαρέως πασχόντων - Τροποποίηση παρ. 1 και 3 του άρθρου 93 ν. 4850/2021
Άρθρο 99 Χορήγηση πρωτοξειδίου του αζώτου σε οδοντιατρεία και πολυοδοντιατρεία - Κατάργηση περ. ι’ παρ. 2 άρθρου 14 π.δ. 84/2001
Άρθρο 100 Νομιμότητα, εποπτεία, διαφάνεια και λογοδοσία των μονάδων κοινωνικής φροντίδας
Άρθρο 101 Συνέχιση συγχρηματοδοτούμενων δομών για την ενίσχυση κοινωνικής ένταξης ευάλωτων ομάδων πληθυσμού και ρυθμίσεις απασχόλησης προσωπικού
Άρθρο 102 Εξόφληση δαπανών στρατιωτικών νοσοκομείων και Νοσηλευτικού Ιδρύματος Μετοχικού Ταμείου Στρατού - Τροποποίηση άρθρου 25 ν. 4494/2017
Άρθρο 103 Επίδομα ιατρών που ειδικεύονται στην ειδικότητα της αναισθησιολογίας στα νοσοκομεία αρμοδιότητας του Υπουργείου Εθνικής Άμυνας -Προσθήκη παρ. 16 στο άρθρο 54 ν. 4999/2022
Άρθρο 104 Μετάθεση ιατρών κλάδου Εθνικού Συστήματος Υγείας σε συνέχεια απόσπασης ή μετακίνησης - Τροποποίηση παρ. 1 και 2 άρθρου εικοστού δεύτερου ν. 5015/2023
ΜΕΡΟΣ Ζ’
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 105 Εξουσιοδοτικές διατάξεις
Άρθρο 106 Μεταβατική διάταξη
Άρθρο 107 Καταργούμενες διατάξεις
ΜΕΡΟΣ Η’
ΕΝΑΡΞΗ ΙΣΧΥΟΣ
Άρθρο 108 Έναρξη ισχύος
ΜΕΡΟΣ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος νόμου είναι:
α) Ο εκσυγχρονισμός και η κωδικοποίηση της νομοθεσίας, που αφορά στους Φαρμακευτικούς Συλλόγους και τη λειτουργία τους, συμπεριλαμβανόμενου και του Πανελλήνιου Φαρμακευτικού Συλλόγου (Π.Φ.Σ.), δεδομένου ότι το ισχύον σήμερα θεσμικό πλαίσιο θεσπίζεται στον ν. 3601/1928 (Α’ 119), όπως αυτός ισχύει ενενήντα πέντε (95) έτη μετά την ψήφισή του και
β) η ρύθμιση επειγόντων ζητημάτων αρμοδιότητας του Υπουργείου Υγείας, που σχετίζονται πρωτίστως με την προάσπιση της δημόσιας υγείας, την προστασία του ευρύτερου πληθυσμού στο πλαίσιο προληπτικών δράσεων για την αντιμετώπιση του καρκίνου του τραχήλου της μήτρας και της παιδικής παχυσαρκίας, καθώς και την αυστηροποίηση του ισχύοντος νομοθετικού πλαισίου για τα θερμαινόμενα προϊόντα καπνού και η εξασφάλιση της εύρυθμης λειτουργίας του Εθνικού Συστήματος Υγείας, μεταξύ άλλων, με την παράταση ισχύος των ρυθμίσεων για την αντιμετώπιση της πανδημίας του κορωνοϊού COVID-19.
Άρθρο 2
Αντικείμενο
Αντικείμενο του παρόντος είναι:
α) Η αντικατάσταση διατάξεων, οι οποίες, σε ορισμένες περιπτώσεις, συγκρούονται ή αλληλεπικαλύπτονται, ή έχουν καταργηθεί, και η εισαγωγή ρυθμίσεων για την καλύτερη δυνατή λειτουργία των Φαρμακευτικών Συλλόγων, συμπεριλαμβανόμενου και του Π.Φ.Σ., τη βέλτιστη διαχείριση και αξιοποίηση της περιουσίας τους, την επιμόρφωση και την καλύτερη δυνατή εξυπηρέτηση των μελών τους και την αποτελεσματικότερη επίτευξη των κοινών σκοπών τους.
β) Η πρόβλεψη ειδικών ρυθμίσεων για την υλοποίηση της δράσης της Δημόσιας Υγείας «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας» και του Προγράμματος «Αντιμετώπιση της Παιδικής Παχυσαρκίας», η ενσωμάτωση της Οδηγίας (ΕΕ) 2022/2100 της Επιτροπής της 29ης Ιουνίου 2022 για την τροποποίηση της κατ’ εξουσιοδότηση Οδηγίας 2014/40/ΕΕ του Ευρωπαϊκού Κοινοβουλίου και του Συμβουλίου, σχετικά με την απόσυρση ορισμένων εξαιρέσεων όσων αφορά τα θερμαινόμενα προϊόντα καπνού (L 283), η διευκόλυνση της πρόσβασης των παιδιών και εφήβων με κινητικά προβλήματα στην παροχή υπηρεσιών φυσικοθεραπείας, η επέκταση της δράσης και του έργου των Κινητών Ομάδων Υγείας (Κ.ΟΜ.Υ.) σε όλους εν γένει τους ευάλωτους και ευπαθείς πληθυσμούς, οπουδήποτε στη χώρα, καθώς επίσης και σε απομακρυσμένες νησιωτικές περιοχές, στις οποίες δεν υπάρχει Κέντρο Υγείας ως Μονάδα Αναφοράς αλλά μόνο Γενικό Νοσοκομείο - Κέντρο Υγείας, η θέσπιση δυνατότητας σύστασης αυτοτελούς τμήματος κλινικών μελετών στα νοσοκομεία του Εθνικού Συστήματος Υγείας (Ε.Σ.Υ.), η θεσμοθέτηση του κλινικού εκπαιδευτή των φοιτητών νοσηλευτικής των οικείων Τμημάτων Νοσηλευτικής των Πανεπιστημίων της Ελλάδος σε νοσοκομεία του Ε.Σ.Υ. και η παράταση της ισχύος επειγουσών ρυθμίσεων για την αντιμετώπιση του κορωνοϊού COVID-19.
ΜΕΡΟΣ Β’
ΦΑΡΜΑΚΕΥΤΙΚΟΙ ΣΥΛΛΟΓΟΙ
ΚΕΦΑΛΑΙΟ Α’
ΓΕΝΙΚΕΣ ΔΙΑΤΑΞΕΙΣ: ΝΟΜΙΚΗ ΜΟΡΦΗ - ΣΚΟΠΟΣ - ΜΕΛΗ - ΔΙΟΙΚΗΣΗ ΚΑΙ ΛΕΙΤΟΥΡΓΙΑ
Άρθρο 3
Νομική μορφή Φαρμακευτικών Συλλόγων - Διοικητική και περιουσιακή αυτοτέλεια
1. Οι Φαρμακευτικοί Σύλλογοι είναι νομικά πρόσωπα δημοσίου δικαίου, σωματειακής μορφής. Δεν ανήκουν στον δημόσιο τομέα κατά την έννοια της περ. α) της παρ. 1 του άρθρου 14 του ν. 4270/2014 (Α’ 143), δεν χρηματοδοτούνται από τον Kρατικό Προϋπολογισμό και δεν αποτελούν αναθέτουσα αρχή ή αναθέτοντα φορέα, κατά την έννοια των υποπερ. α) και β) της περ. 1 της παρ. 1 του άρθρου 2 του ν. 4412/2016 (Α’ 147), ούτε οργανισμό δημοσίου δικαίου, κατά την έννοια της περ. 4) της παρ. 1 του άρθρου 2 του ίδιου νόμου.
2. Οι Φαρμακευτικοί Σύλλογοι έχουν δική τους περιουσία, καθώς και οικονομική, διοικητική και διαχειριστική αυτοτέλεια. Για κάθε θέμα που αφορά στη διοικητική και οικονομική λειτουργία τους, ιδίως στη διαχείριση και αξιοποίηση της περιουσίας τους, στην εποπτεία και τον έλεγχο των οικονομικών και διαχειριστικών τους πράξεων, στην κατάρτιση πάσης φύσεως συμβάσεων, συμπεριλαμβανομένων και των συμβάσεων έργων, μελετών, υπηρεσιών και προμηθειών, και στην ανάληψη υποχρεώσεων, στην πρόσληψη προσωπικού με συμβάσεις εργασίας και στο καθεστώς του προσωπικού τους, καθώς και σε κάθε θέμα που διέπει τις σχετικές έννομες σχέσεις, εφαρμόζονται αποκλειστικά ο παρών νόμος, καθώς και ο Εσωτερικός Κανονισμός του άρθρου 11.
3. Για την επίτευξη των σκοπών τους, τη βέλτιστη διαχείριση και αξιοποίηση της περιουσίας τους, καθώς και την επιμόρφωση και εξυπηρέτηση των μελών τους, οι κατά τόπους Φαρμακευτικοί Σύλλογοι δύνανται να ιδρύουν νομικά πρόσωπα με εταιρική ή μη μορφή προς εξυπηρέτηση των σκοπών του άρθρου 4, σύμφωνα με την περ. 1 της παρ. Θ’ του άρθρου 11 του ν. 2955/2001 (Α’ 256).
4. Οι Φαρμακευτικοί Σύλλογοι υπάγονται στην εποπτεία του κατά τόπον αρμόδιου Περιφερειάρχη. Το εύρος της εποπτείας περιορίζεται αποκλειστικά σε όσα ρητά προβλέπονται με τις διατάξεις του παρόντος.
5. Ο Κώδικας Διοικητικής Διαδικασίας (ν. 2690/1999, Α’ 45) εφαρμόζεται στους Φαρμακευτικούς Συλλόγους.
Άρθρο 4
Σκοπός
Σκοποί του Φαρμακευτικού Συλλόγου είναι:
α) Η προαγωγή της φαρμακευτικής επιστήμης και των επαγγελματικών συμφερόντων των φαρμακοποιών,
β) η μέριμνα για δημιουργία κοινού συναδελφικού πνεύματος και ομαλών σχέσεων μεταξύ των φαρμακοποιών, η εξομάλυνση των μεταξύ τους αναφυόμενων διαφορών, η προστασία της επαγγελματικής τιμής και της εν γένει αξιοπρέπειας των φαρμακοποιών,
γ) η μέριμνα για την τήρηση της κείμενης φαρμακευτικής νομοθεσίας, ιδίως της εκάστοτε ισχύουσας κρατικής διατίμησης,
δ) η προστασία της δημόσιας υγείας και της υγείας των πολιτών,
ε) η λήψη μέτρων σύνταξης, ασφάλειας, αλληλοβοήθειας και βοήθειας των αναξιοπαθούντων μελών και των οικογενειών τους, και οικονομικής ενίσχυσης σε περιπτώσεις φυσικών καταστροφών,
στ) η διά βίου συνεχιζόμενη φαρμακευτική εκπαίδευση, καθώς και η συνεχιζόμενη επιστημονική και επαγγελματική κατάρτιση των μελών του,
ζ) η προβολή θέσεων και απόψεων επί ζητημάτων που αφορούν στη δημόσια υγεία, το περιβάλλον, τη συνεχιζόμενη επαγγελματική κατάρτιση των φαρμακοποιών και τη φαρμακευτική δεοντολογία,
η) η συμμετοχή σε προγράμματα επιδότησης - χρηματοδότησης από κρατικούς και ενωσιακούς πόρους, με την ιδιότητα του φορέα υλοποίησης δράσεων με αντικείμενο την εκπαίδευση και επαγγελματική κατάρτιση των φαρμακοποιών και των υπαλλήλων φαρμακείου, καθώς και την προστασία της δημόσιας υγείας,
θ) η συμμετοχή σε δράσεις προαγωγής υγείας και πρόληψης με την ιδιότητα του Φορέα Πρωτοβάθμιας Φροντίδας Υγείας, από κοινού με τους οικείους Οργανισμούς Τοπικής Αυτοδιοίκησης και τις υπηρεσίες του Υπουργείου Υγείας,
ι) η σύναψη συμβάσεων για λογαριασμό των μελών τους συλλογικά, με την Πολιτεία και με οργανισμούς ή άλλα νομικά πρόσωπα,
ια) η παροχή κοινωνικού έργου, ιδίως μέσω διάθεσης ιατροφαρμακευτικού υλικού και δωρεών,
ιβ) η διεξαγωγή σεμιναρίων, ημερίδων και διαλέξεων, που αφορούν σε φαρμακευτικά ζητήματα,
ιγ) η μελέτη υγειονομικών θεμάτων και η οργάνωση επιστημονικών φαρμακευτικών συνεδρίων με επιτροπές εμπειρογνωμόνων, καθώς και η υποβολή προτάσεων, εισηγήσεων και γνωμών που αφορούν στην αποτελεσματικότητα ή τη βελτίωση της υγειονομικής εν γένει νομοθεσίας,
ιδ) η έκδοση περιοδικού και η λειτουργία διαδικτυακών ιστοσελίδων με επιστημονικό ή συνδικαλιστικό περιεχόμενο για την πληρέστερη επιστημονική και επαγγελματική ενημέρωση των φαρμακοποιών και την επικοινωνία με τους άλλους Συλλόγους και τον Πανελλήνιο Φαρμακευτικό Σύλλογο,
ιε) η εκπροσώπηση των μελών του Συλλόγου προς προάσπιση των εννόμων συμφερόντων τους ενώπιον των πολιτικών, ποινικών και διοικητικών δικαστηρίων και κάθε αρχής της χώρας και της αλλοδαπής, και
ιστ) η οργάνωση της συλλογής επικίνδυνων αποβλήτων από τα φαρμακεία.
Άρθρο 5
Τοπική αρμοδιότητα
Οι Φαρμακευτικοί Σύλλογοι διατηρούν την ίδια τοπική αρμοδιότητα, δικαιοδοσία, έδρα, επωνυμία και περιουσία σύμφωνα με τον ν. 3601/1928 (Α’ 119), περί συστάσεως φαρμακευτικών συλλόγων, όπως ίσχυαν μέχρι την έναρξη ισχύος του παρόντος.
Άρθρο 6
Μέλη
1. Μέλη του Φαρμακευτικού Συλλόγου είναι υποχρεωτικώς όλοι οι φαρμακοποιοί:
α) στους οποίους έχει χορηγηθεί άδεια για την ίδρυση και τη λειτουργία φαρμακείου στην περιφέρεια του οικείου Συλλόγου,
β) οι οποίοι έχουν ορισθεί, με απόφαση του αρμόδιου Περιφερειάρχη, ως υπεύθυνοι φαρμακοποιοί για τη λειτουργία κληρονομικού φαρμακείου σύμφωνα με το άρθρο 5 του α.ν. 517/1968 (Α’ 188) και
γ) οι οποίοι έχουν ορισθεί, με απόφαση του αρμόδιου Περιφερειάρχη, ως υπεύθυνοι φαρμακοποιοί για τη λειτουργία φαρμακείου σύμφωνα με την παρ. 2 του άρθρου 2 του π.δ. 64/2018 (Α’ 124).
2. Οι φαρμακοποιοί που έχουν ορισθεί ως υπεύθυνοι για τη λειτουργία κληρονομικού φαρμακείου, σύμφωνα με το άρθρο 5 του α.ν. 517/1968, και για τη λειτουργία φαρμακείου σύμφωνα με την παρ. 2 του άρθρου 2 του π.δ. 64/2018, οι οποίοι κατά την παρ. 1 αποτελούν μέλη του Φαρμακευτικού Συλλόγου, δεν έχουν το δικαίωμα του εκλέγειν και του εκλέγεσθαι κατά τις αρχαιρεσίες του Φαρμακευτικού Συλλόγου.
3. Τα μέλη του Φαρμακευτικού Συλλόγου δεν δύνανται να είναι μέλη εμπορικών επιμελητηρίων.
Άρθρο 7
Εγγραφή και διαγραφή μελών
1. Ο φαρμακοποιός, στον οποίο έχει χορηγηθεί άδεια λειτουργίας φαρμακείου με απόφαση του αρμόδιου Περιφερειάρχη, καθώς και οι φαρμακοποιοί που ορίσθηκαν με απόφαση του αρμόδιου Περιφερειάρχη ως υπεύθυνοι είτε για τη λειτουργία κληρονομικού φαρμακείου, είτε για τη λειτουργία φαρμακείου σύμφωνα με την παρ. 2 του άρθρου 2 του π.δ. 64/2018 (Α’ 124), υποχρεούνται να υποβάλουν αίτηση εγγραφής στον οικείο Φαρμακευτικό Σύλλογο εντός προθεσμίας δεκαπέντε (15) ημερών από την κοινοποίηση σε αυτούς των ανωτέρω αποφάσεων. 2. Η μη τήρηση της υποχρέωσης της παρ. 1 συνεπάγεται την παράνομη άσκηση του επαγγέλματος του φαρμακοποιού, η οποία τιμωρείται κατά την κείμενη νομοθεσία, ανεξαρτήτως της πειθαρχικής ευθύνης του φαρμακοποιού.
3. Σε περίπτωση ανάκλησης των αδειών ίδρυσης και λειτουργίας φαρμακείου με απόφαση του αρμόδιου Περιφερειάρχη, καθώς και ανάκλησης της απόφασης περί ορισμού ως υπευθύνου φαρμακοποιού των περ. β) και γ) της παρ. 1 του άρθρου 6, ο φαρμακοποιός υποχρεούται να καταστήσει τούτο γνωστό στον οικείο Φαρμακευτικό Σύλλογο εγγράφως, εντός προθεσμίας δεκαπέντε (15) ημερών από την κοινοποίηση σε αυτόν της σχετικής απόφασης, για να διαγραφεί από τον Φαρμακευτικό Σύλλογο. Η μη τήρηση της υποχρέωσης του πρώτου εδαφίου συνεπάγεται ότι ο φαρμακοποιός εξακολουθεί να υπέχει όλες τις υποχρεώσεις προς τον Σύλλογο.
Άρθρο 8
Μητρώο μελών
1. Στα γραφεία εκάστου Φαρμακευτικού Συλλόγου τηρείται μητρώο των μελών του, τα οποία εγγράφονται κατά τη χρονολογία χορήγησης της αδείας λειτουργίας φαρμακείου ή κατά τη χρονολογία έκδοσης της απόφασης του αρμόδιου Περιφερειάρχη, με την οποία ορίσθηκαν ως υπεύθυνοι φαρμακοποιοί είτε για τη λειτουργία κληρονομικού φαρμακείου, είτε για τη λειτουργία φαρμακείου σύμφωνα με την παρ. 2 του άρθρου 2 του π.δ. 64/2018 (Α’ 124). Στο μητρώο σημειώνεται πάντοτε η χρονολογία της έναρξης της λειτουργίας του φαρμακείου ή του ορισμού του υπευθύνου του φαρμακείου, καθώς, επίσης, και κάθε μεταβολή.
2. Οι Φαρμακευτικοί Σύλλογοι δύνανται να τηρούν το αρχείο μελών τους με ηλεκτρονικό τρόπο.
Άρθρο 9
Όργανα διοίκησης
Ο Φαρμακευτικός Σύλλογος διοικείται από τη Γενική Συνέλευση, το Διοικητικό Συμβούλιο και την Εξελεγκτική Επιτροπή.
Άρθρο 10
Σφραγίδα - Αλληλογραφία
1. Η σφραγίδα των Φαρμακευτικών Συλλόγων είναι κυκλική, αποτελούμενη από τρεις επάλληλους και ομόκεντρους κύκλους. Στο εσωτερικό της σφραγίδας υπάρχει το έμβλημα της Ελληνικής Δημοκρατίας και γύρω από αυτό αναγράφεται σε εσωτερικό κύκλο η ονομασία του Φαρμακευτικού Συλλόγου και στον εξωτερικό κύκλο οι λέξεις «ΕΛΛΗΝΙΚΗ ΔΗΜΟΚΡΑΤΙΑ».
2. Τα έγγραφα υπογράφονται από τον Πρόεδρο και τον Γραμματέα του Διοικητικού Συμβουλίου και σφραγίζονται με τη σφραγίδα του Συλλόγου.
Άρθρο 11
Εσωτερικός Κανονισμός
1. Κάθε Φαρμακευτικός Σύλλογος διέπεται από Εσωτερικό Κανονισμό, ο οποίος ορίζει λεπτομερώς τα θέματα της λειτουργίας και διοίκησης του Φαρμακευτικού Συλλόγου, εφόσον δεν καθορίζονται από τον παρόντα νόμο.
2. Ο Εσωτερικός Κανονισμός καταρτίζεται και τροποποιείται με απόφαση της Γενικής Συνέλευσης του Φαρμακευτικού Συλλόγου, η οποία υπόκειται στην έγκριση του οικείου Περιφερειάρχη.
3. Κατά τη συνεδρίαση της Γενικής Συνέλευσης για την ψήφιση ή τροποποίηση του Εσωτερικού Κανονισμού απαιτείται να παρίσταται το ένα τρίτο (1/3) τουλάχιστον του όλου αριθμού των μελών. Η απόφαση λαμβάνεται με απόλυτη πλειοψηφία των παρόντων μελών.
2. Οι Εσωτερικοί Κανονισμοί των Φαρμακευτικών Συλλόγων που είναι σε ισχύ κατά την έναρξη ισχύος του παρόντος προσαρμόζονται στον παρόντα νόμο μέσα σε προθεσμία δώδεκα (12) μηνών από την έναρξη ισχύος του παρόντος.
Άρθρο 12
Απαγορεύσεις
1. Η με οιονδήποτε τρόπο χρήση των τίτλων «Φαρμακευτικός Σύλλογος» και «Πανελλήνιος Φαρμακευτικός Σύλλογος» επιτρέπεται μόνο από τους Φαρμακευτικούς Συλλόγους και τον Πανελλήνιο Φαρμακευτικό Σύλλογο, αντίστοιχα.
2. Απαγορεύεται η σύσταση άλλων επαγγελματικών φαρμακευτικών σωματείων.
ΚΕΦΑΛΑΙΟ Β’
ΓΕΝΙΚΗ ΣΥΝΕΛΕΥΣΗ
Άρθρο 13
Αρμοδιότητες Γενικής Συνέλευσης
Η Γενική Συνέλευση του Φαρμακευτικού Συλλόγου είναι αρμόδια για:
α) Τη συζήτηση και τη λήψη απόφασης για κάθε ζήτημα που αφορά στον Φαρμακευτικό Σύλλογο και εμπίπτει στους σκοπούς του, εκτός από εκείνα που έχουν ανατεθεί στην αρμοδιότητα άλλου οργάνου,
β) την εκλογή των μελών του Διοικητικού Συμβουλίου και τον έλεγχο των πεπραγμένων του,
γ) την ψήφιση του ετήσιου προϋπολογισμού των εσόδων και τον εξόδων που υποβάλλεται από το Διοικητικό Συμβούλιο, τον έλεγχο της διαχείρισης και την έγκριση του απολογισμού.
Άρθρο 14
Τακτικές - Έκτακτες Συνεδριάσεις Γενικής Συνέλευσης
1. Η Γενική Συνέλευση του Φαρμακευτικού Συλλόγου συνέρχεται σε συνεδρίαση τακτικώς δύο (2) τουλάχιστον φορές κάθε έτος. Η πρώτη συνεδρίαση συγκαλείται μέχρι την 30ή Ιουνίου και η δεύτερη εντός του διαστήματος Οκτωβρίου - Δεκεμβρίου εκάστου έτους. Εκτάκτως συνέρχεται σε συνεδρίαση, όσες φορές κρίνει τούτο αναγκαίο το Διοικητικό Συμβούλιο (Δ.Σ.) ή μετά από έγγραφη αίτηση, στην οποία αναφέρεται και ο λόγος της σύγκλησης και η οποία υπογράφεται από τον ελάχιστο αριθμό μελών που ορίζεται στον Εσωτερικό Κανονισμό του Φαρμακευτικού Συλλόγου. Ο ελάχιστος αυτός αριθμός δεν μπορεί να είναι κατώτερος: α) σε Φαρμακευτικούς Συλλόγους που έχουν περισσότερα από τετρακόσια (400) μέλη, του ενός δεκάτου (1/10) του συνολικού αριθμού των μελών, β) σε φαρμακευτικούς συλλόγους που έχουν λιγότερα από τετρακόσια (400) και περισσότερα από εξήντα (60) μέλη, του ενός πέμπτου (1/5) του συνολικού αριθμού των μελών, και γ) σε φαρμακευτικούς συλλόγους που έχουν λιγότερα από εξήντα (60) μέλη, των πέντε (5) μελών.
2. Κατόπιν απόφασης του Δ.Σ. του Φαρμακευτικού Συλλόγου, όταν για λόγους ανωτέρας βίας δεν είναι δυνατή η συνεδρίαση της Γενικής Συνέλευσης με φυσική παρουσία των μελών, η συνεδρίαση δύναται να διεξάγεται ηλεκτρονικά με τηλεδιάσκεψη των μελών του, με δικαίωμα ψήφου κατά τη λήψη των αποφάσεων των ηλεκτρονικώς παρόντων. Στην περίπτωση αυτή, η πρόσκληση προς τα μέλη του Φαρμακευτικού Συλλόγου περιλαμβάνει τις αναγκαίες πληροφορίες και τεχνικές οδηγίες για τη συμμετοχή τους στη συνεδρίαση. Το Δ.Σ. του Φαρμακευτικού Συλλόγου είναι αρμόδιο για τη διασφάλιση των διαδικασιών συμμετοχής όλων των μελών του στην ως άνω συνεδρίαση, τον έλεγχο της ταυτότητας των συμμετεχόντων προσώπων, τη διενέργεια ηλεκτρονικής ψηφοφορίας, καθώς και την ασφάλεια της ηλεκτρονικής σύνδεσης.
Άρθρο 15
Υποβολή προτάσεων
1. Κάθε μέλος του Φαρμακευτικού Συλλόγου δύναται να υποβάλει προς συζήτηση κάθε πρόταση που αφορά στις εξουσίες του Συλλόγου και προβλέπεται στα άρθρα 4 και 13. Η πρόταση υποβάλλεται εγγράφως προς τον Πρόεδρο, ο οποίος την εισάγει στο Διοικητικό Συμβούλιο (Δ.Σ.). Εάν το Δ.Σ. κάνει δεκτή την πρόταση, συγκαλείται η Γενική Συνέλευση (Γ.Σ.) του Φαρμακευτικού Συλλόγου σύμφωνα με το άρθρο 14.
2. Αν το Δ.Σ. απορρίψει την πρόταση, αυτή δεν δύναται να εισαχθεί προς συζήτηση στη Γ.Σ., παρά μόνο εάν ζητηθεί η σύγκληση έκτακτης Γ.Σ. για τον λόγο αυτόν από τον ελάχιστο αριθμό μελών που καθορίζεται στην παρ. 1 του άρθρου 14. Αν και η Γ.Σ. του Συλλόγου την απορρίψει, η πρόταση δεν δύναται να επανυποβληθεί, παρά μόνο μετά από την πάροδο έξι (6) μηνών από την απόρριψή της.
Άρθρο 16
Πρόσκληση μελών για συνεδρίαση Γενικής Συνέλευσης
1. Τα μέλη του Φαρμακευτικού Συλλόγου προσκαλούνται στη συνεδρίαση από τον Πρόεδρο του Συλλόγου για την τακτική Γενική Συνέλευση (Γ.Σ.) πριν από δεκαπέντε (15) τουλάχιστον ημέρες και για την έκτακτη Γ.Σ. πριν από δέκα (10) τουλάχιστον ημέρες, από την ημερομηνία της συνεδρίασης.
2. Οι προσκλήσεις για τη συνεδρίαση της Γ.Σ. αποστέλλονται ταχυδρομικώς με συστημένες επιστολές ή με μήνυμα ηλεκτρονικού ταχυδρομείου από τη διεύθυνση ηλεκτρονικού ταχυδρομείου του Συλλόγου ή μέσω της υπηρεσίας μηνυμάτων κινητής τηλεφωνίας (SMS). Τα αποδεικτικά αποστολής και παραλαβής των προσκλήσεων τηρούνται υποχρεωτικά σε αρχείο. Οι προσκλήσεις περιλαμβάνουν υποχρεωτικά τα εξής στοιχεία: α) τον τόπο συνεδρίασης, β) την ημερομηνία και ώρα συνεδρίασης και, σε περίπτωση μη επίτευξης απαρτίας, την επανάληψη αυτής εντός οκτώ (8) ημερών, και γ) τα προς συζήτηση θέματα ημερήσιας διάταξης, τα οποία αναρτώνται στην ιστοσελίδα του Φαρμακευτικού Συλλόγου.
3. Για τις συνεδριάσεις της Γ.Σ. για την εκλογή μελών του Διοικητικού Συμβουλίου (Δ.Σ.), του Πειθαρχικού Συμβουλίου και των Αντιπροσώπων στον Πανελλήνιο Φαρμακευτικό Σύλλογο, καθώς και για την ψήφιση ή τροποποίηση του Εσωτερικού Κανονισμού, οι προσκλήσεις αποστέλλονται υποχρεωτικά ταχυδρομικώς με συστημένες επιστολές και τηρούνται σε αρχείο τα οικεία αποδεικτικά αποστολής και παραλαβής των προσκλήσεων.
4. Οι συνεδριάσεις του Φαρμακευτικού Συλλόγου γίνονται στα γραφεία της έδρας του ή σε άλλο χώρο που κρίνεται κατάλληλος από το Δ.Σ. του Συλλόγου.
5. Τα προσερχόμενα στη συνεδρίαση μέλη υπογράφουν σε ξεχωριστό κατάλογο, που τηρείται σε κάθε συνεδρίαση, προς βεβαίωση της απαρτίας.
Άρθρο 17
Απαρτία Γενικής Συνέλευσης
1. Η Γενική Συνέλευση (Γ.Σ.) του Φαρμακευτικού Συλλόγου τελεί σε απαρτία, εφόσον παρίσταται ο οριζόμενος από τον Εσωτερικό Κανονισμό αριθμός μελών. Ο αριθμός αυτός δεν δύναται να ορισθεί κατώτερος του ενός τρίτου (1/3) των μελών του.
2. Αφού βεβαιωθεί η απαρτία, η Γ.Σ. εξακολουθεί να θεωρείται σε απαρτία καθ’ όλη τη διάρκεια των συζητήσεων, ένσταση δε απαρτίας δύναται να υποβληθεί από τον αριθμό μελών που ορίζεται στον Εσωτερικό Κανονισμό και ο οποίος δεν δύναται να οριστεί κατώτερος των τριών (3) μελών. Οι υποβάλλοντες την ένσταση θεωρούνται παρόντες ακόμα και αν απέχουν από τη συνεδρίαση.
3. Αν ματαιωθεί η συνεδρίαση λόγω έλλειψης απαρτίας, η Γ.Σ. καλείται αμέσως σε επαναληπτική συνεδρίαση, η οποία πραγματοποιείται εντός οκτώ (8) ημερών, οπότε λογίζεται ότι υπάρχει απαρτία όσα μέλη και αν παρευρεθούν, το οποίο αναφέρεται στην πρόσκληση για την Γ.Σ..
Άρθρο 18
Διαδικασία διεξαγωγής συνεδριάσεων και πρακτικά Συνεδριάσεων Γενικής Συνέλευσης
1. Στη Γενική Συνέλευση (Γ.Σ.) των Φαρμακευτικών Συλλόγων προεδρεύει μέλος της, που εκλέγεται με ανάταση των χεριών των μελών της Γ.Σ.. Χρέη Γραμματέα εκτελεί μέλος της Γ.Σ. ο οποίος επίσης εκλέγεται με ανάταση των χεριών των μελών της.
2. Στις Γ.Σ. των Φαρμακευτικών Συλλόγων συζητείται εκτός ημερήσιας διάταξης κάθε θέμα που προτείνεται, εγγράφως και πριν από την αρχή της συζήτησης των θεμάτων της ημερήσιας διάταξης, από το ένα δέκατο (1/10) τουλάχιστον του συνολικού αριθμού των μελών του Συλλόγου.
3. Ο Πρόεδρος της Γ.Σ. κηρύσσει την έναρξη και τη λήξη των συνεδριάσεων, κανονίζει τη σειρά των υπό συζήτηση θεμάτων, προβαίνει στην προσήκουσα εισήγηση για το καθένα από αυτά, διευθύνει τις συζητήσεις, δίνει τον λόγο στους αιτούντες κατά τη σειρά των αιτήσεών τους, δικαιούται να διακόπτει αυτούς που αγορεύουν και να τους επαναφέρει στο προκείμενο όταν ξεφεύγουν από το συζητούμενο θέμα, και αν επιμένουν, αφαιρεί από αυτούς τον λόγο.
4. Κατά τις συνεδριάσεις της Γ.Σ. τηρούνται βιβλία πρακτικών χειρόγραφα ή απομαγνητοφωνημένα ή ηλεκτρονικά, που υπογράφονται από τον Πρόεδρο και τον Γραμματέα.
5. Πριν η Γ.Σ. εισέλθει στην ημερήσια διάταξη, αναγιγνώσκονται και επικυρώνονται τα πρακτικά της προηγούμενης συνεδρίασής της. Οι αποφάσεις της Γ.Σ. είναι άμεσα εκτελεστές από την ημερομηνία λήψης τους.
6. Ο Πρόεδρος της Γ.Σ. δεν δύναται να αγορεύει κατά τις συζητήσεις, παρά μόνο όταν καλείται να δώσει εξηγήσεις και διευκρινίσεις επί του υπό συζήτηση θέματος και να δώσει αναγκαίες πληροφορίες. Όταν ο Πρόεδρος θέλει να μετάσχει στη συζήτηση, αναπληρώνεται μέχρι την απόφαση επί του ζητήματος από ένα μέλος του Συλλόγου, που εκλέγεται με ανάταση των χεριών των μελών της Γ.Σ..
7. Τα μέλη που συμπεριφέρονται ανάρμοστα, καλούνται από τον Πρόεδρο να δώσουν τις αναγκαίες εξηγήσεις ή να ανακαλέσουν τα λεχθέντα και, αν αρνηθούν αυτό, ανακαλούνται στην τάξη.
8. Εάν η συζήτηση καταστεί θορυβώδης, ο Πρόεδρος δύναται να διακόψει τη συνεδρίαση για λίγη ώρα, μετά από την πάροδο της οποίας ερωτάται και αποφασίζει η Γ.Σ. περί της συνέχισης ή μη ή της αναβολής της συνεδρίασης για άλλη ημέρα. Σε κάθε περίπτωση, η ανάρμοστη συμπεριφορά στη συνεδρίαση της Γ.Σ. δύναται να προκαλέσει την πειθαρχική δίωξη του παρεκτραπέντος μέλους.
9. Αν σε οποιαδήποτε συνεδρίαση της Γ.Σ. δεν επαρκέσει η ορισθείσα ημέρα για τη λήψη αποφάσεων, συνεχίζεται η περαιτέρω συζήτηση σε άλλη ημέρα και ώρα, που ορίζεται από τη Γ.Σ..
Άρθρο 19
Ψηφοφορία
1. Όταν ο Πρόεδρος της Γενικής Συνέλευσης (Γ.Σ.) θεωρεί ότι η συζήτηση επί κάποιου θέματος έχει εξαντληθεί, προκαλεί αμέσως απόφαση για τη λήξη της συζήτησης. Με τη λήξη της συζήτησης, ο Πρόεδρος διατυπώνει τα ζητήματα και θέτει αυτά σε ψηφοφορία.
2. Οι ψηφοφορίες του Φαρμακευτικού Συλλόγου, οι οποίες δεν αφορούν σε προσωπικά ζητήματα, γίνονται με ανάταση των χεριών των μελών της Γ.Σ. ή με ονομαστική κλήση, κατά την κρίση του Προέδρου. Ονομαστική κλήση γίνεται και εφόσον ζητηθεί από αριθμό μελών που ορίζεται στον Εσωτερικό Κανονισμό. Τα μέλη αυτά θεωρούνται παρόντα, ακόμα και αν αποχωρήσουν από την ψηφοφορία. Περί προσωπικών ζητημάτων γίνεται μυστική ψηφοφορία με ψηφοδέλτια.
Άρθρο 20
Αποφάσεις
1. Οι αποφάσεις της Γενικής Συνέλευσης λαμβάνονται με πλειοψηφία των παρόντων μελών. Σε περίπτωση ισοψηφίας, η πρόταση απορρίπτεται.
2. Επί αρχαιρεσιών ή εκλογής προσώπων, επιτυχόντες θεωρούνται αυτοί που έλαβαν τη σχετική πλειοψηφία. Σε περίπτωση ισοψηφίας διενεργείται κλήρωση με επιμέλεια του Προέδρου της ΓΣ..
ΚΕΦΑΛΑΙΟ Γ’
ΔΙΟΙΚΗΤΙΚΟ ΣΥΜΒΟΥΛΙΟ
Άρθρο 21
Αριθμός και θητεία μελών Διοικητικού Συμβουλίου
1. Το Διοικητικό Συμβούλιο (Δ.Σ.) του Φαρμακευτικού Συλλόγου αποτελείται: α) στους Συλλόγους που έχουν μέχρι δεκαπέντε (15) μέλη, από τον Πρόεδρο, τον Γραμματέα και τον Ταμία, β) στους Συλλόγους που έχουν από δεκαέξι (16) μέχρι πενήντα (50) μέλη, από τον Πρόεδρο, τον Αντιπρόεδρο, τον Γραμματέα, τον Ταμία και έναν (1) Σύμβουλο και γ) στους Συλλόγους που έχουν περισσότερα από πενήντα (50) μέλη, από τον Πρόεδρο, τον Αντιπρόεδρο, τον Γραμματέα, τον Ταμία και πέντε (5) Συμβούλους.
2. Ο αριθμός των μελών του Δ.Σ. που εκλέγονται, ορίζεται με βάση τον αριθμό των εγγεγραμμένων στο μητρώο του Φαρμακευτικού Συλλόγου μελών, σύμφωνα με την παρ. 1, τριάντα (30) ημέρες πριν από τη διεξαγωγή των αρχαιρεσιών.
3. Τα μέλη του Δ.Σ. εκλέγονται ανά τριετία. Η θητεία τους άρχεται από την ημερομηνία εκλογής τους και λήγει την ημερομηνία διεξαγωγής της συνεδρίασης της Γ.Σ. για την εκλογή νέων μελών του Δ.Σ.. Τα μέλη του Δ.Σ., σύμφωνα με το άρθρο 23, δύνανται να επανεκλεγούν.
4. Τα μέλη του Δ.Σ. παρέχουν αμισθί τις υπηρεσίες τους.
Άρθρο 22
Αρμοδιότητες Διοικητικού Συμβουλίου
1. Το Διοικητικό Συμβούλιο (Δ.Σ.) είναι αρμόδιο για:
α) Τη συζήτηση και τη λήψη απόφασης για κάθε ζήτημα που αφορά στον Φαρμακευτικό Σύλλογο και εμπίπτει στους σκοπούς του, εκτός από εκείνα που έχουν ανατεθεί στην αρμοδιότητα άλλου οργάνου,
β) τη συγκρότηση σε σώμα του Διοικητικού Συμβουλίου,
γ) την έγκριση και υποβολή προς ψήφιση από τη Γενική Συνέλευση του ετήσιου προϋπολογισμού των εσόδων και των εξόδων και του απολογισμού,
δ) την εποπτεία επί της προσήκουσας και αξιοπρεπούς άσκησης του επαγγέλματος εκ μέρους των μελών του Φαρμακευτικού Συλλόγου,
ε) τον διακανονισμό των διαφορών μεταξύ των μελών και τη συμβιβαστική επίλυση επί διαφορών μεταξύ φαρμακοποιών και πελατών, αλλά μόνον με έγγραφη αίτηση των τελευταίων,
στ) τη διαχείριση των οικονομικών και της περιουσίας των Φαρμακευτικών Συλλόγων.
2. Για την εύρυθμη λειτουργία των Φαρμακευτικών Συλλόγων, το Δ.Σ. τους δύναται να προβαίνει στη σύναψη συμβάσεων ιδιωτικού δικαίου ορισμένου και αορίστου χρόνου, καθώς και συμβάσεων παροχής υπηρεσιών, για την παροχή εξειδικευμένων υπηρεσιών, κατόπιν ειδικώς αιτιολογημένης απόφασής του.
Άρθρο 23
Προσόντα και κωλύματα εκλογής μέλους 
του Δ.Σ.
Για να εκλεγεί κάποιος μέλος του Διοικητικού Συμβουλίου απαιτείται να:
α) είναι πτυχιούχος φαρμακοποιός κάτοχος άδειας ίδρυσης και λειτουργίας φαρμακείου,
β) μην έχει τεθεί σε δικαστική συμπαράσταση,
γ) μην έχει καταδικασθεί αμετάκλητα σε οποιαδήποτε ποινή για κλοπή, υπεξαίρεση, απάτη, εκβίαση, πλαστογραφία, εγκλήματα κατά της γενετήσιας ελευθερίας και εγκλήματα οικονομικής εκμετάλλευσης της γενετήσιας ελευθερίας, για πράξεις που έχουν σχέση με την άσκηση του επαγγέλματος του, παραχάραξη, παράβαση κακουργηματικού χαρακτήρα των νόμων περί ναρκωτικών, του άρθρου 187, περί εγκληματικής οργάνωσης, και 187Α, περί τρομοκρατικών πράξεων - τρομοκρατικής οργάνωσης, του Ποινικού Κώδικα (ν. 4619/2019, Α’ 95).
Άρθρο 24
Εκλογή μελών του Διοικητικού Συμβουλίου
1. Η εκλογή των μελών του Διοικητικού Συμβουλίου (Δ.Σ.) διεξάγεται κάθε τριετία στην τακτική συνεδρίαση της Γενικής Συνέλευσης (Γ.Σ.) των Φαρμακευτικών Συλλόγων που διενεργείται εντός του διαστήματος Οκτωβρίου - Δεκεμβρίου του έτους εκλογής, με μυστική ψηφοφορία και αυτοπρόσωπη παρουσία των ψηφοφόρων. Στην πρόσκληση υποχρεωτικά αναφέρεται και ο αριθμός των συμβούλων που εκλέγονται. Ειδικώς στους Φαρμακευτικούς Συλλόγους με περισσότερα από πεντακόσια (500) μέλη, η εκλογή των μελών των Διοικητικών Συμβουλίων, των Πειθαρχικών Συμβουλίων και των αντιπροσώπων στον Π.Φ.Σ. διεξάγεται είτε διά αυτοπρόσωπης φυσικής παρουσίας είτε ηλεκτρονικά εξ αποστάσεως, με διασφάλιση και στις δύο περιπτώσεις της ταυτοπροσωπίας των ψηφοφόρων και της μυστικότητας της ψήφου. Στην περίπτωση διενέργειας ηλεκτρονικής ψηφοφορίας, ο Φαρμακευτικός Σύλλογος εφαρμόζει διαδικασίες για την παροχή στα μέλη του της δυνατότητας εξ αποστάσεως συμμετοχής στη Γενική Συνέλευση, για τη διασφάλιση της ταυτότητας των προσώπων που συμμετέχουν στην ψηφοφορία και της προέλευσης της ψήφου, καθώς και για την ασφάλεια της ηλεκτρονικής ή άλλης σύνδεσης. Στην πρόσκληση υποχρεωτικά αναφέρεται και ο αριθμός των συμβούλων που εκλέγονται.
2. Οι ενδιαφερόμενοι υποβάλλουν υποψηφιότητα στον Φαρμακευτικό Σύλλογο τριάντα (30) τουλάχιστον ημέρες πριν από τη διεξαγωγή των αρχαιρεσιών. Το Δ.Σ. του Συλλόγου συνεδριάζει είκοσι (20) ημέρες πριν από τις αρχαιρεσίες και ανακηρύσσει με απόφασή του τους υποψηφίους για εκλογή.
3. Τα ψηφοδέλτια αναγράφουν στο επάνω μέρος την ονομασία του Φαρμακευτικού Συλλόγου, την ημερομηνία διενέργειας των εκλογών και, στη συνέχεια, με αλφαβητική σειρά, τα ονόματα των υποψηφίων. Τυπώνονται από τους Φαρμακευτικούς Συλλόγους και παραδίδονται τουλάχιστον δέκα (10) ημέρες πριν από τις αρχαιρεσίες στον Περιφερειάρχη ή στον αρμόδιο Αντιπεριφερειάρχη της έδρας του Συλλόγου που τα σφραγίζει με τη σφραγίδα της Περιφέρειας.
4. Σε Φαρμακευτικούς Συλλόγους που έχουν περισσότερα από πενήντα (50) μέλη, οι ενδιαφερόμενοι υποβάλλουν υποψηφιότητα σε συνδυασμούς που περιλαμβάνουν ανώτατο αριθμό υποψηφίων ίσο με τον αριθμό των συμβούλων που πρέπει να εκλεγούν πλέον τρία. Κανένας από τους υποψηφίους δεν μπορεί να μετέχει σε περισσότερους από έναν συνδυασμούς. Ο συνδυασμός καταρτίζεται με έγγραφη δήλωση των υποψήφιων συμβούλων που θα περιληφθούν σε αυτόν. Η εκτύπωση και η σφράγιση των ψηφοδελτίων γίνονται με τη διαδικασία της παρ. 3.
5. Αν ο Φαρμακευτικός Σύλλογος δεν εδρεύει στην έδρα της Περιφερειακής Ενότητας, τα ψηφοδέλτια του Φαρμακευτικού Συλλόγου ή των συνδυασμών σφραγίζονται από τον αρμόδιο Ειρηνοδίκη.
6. Κατά τις αρχαιρεσίες παρίσταται ένας διοικητικός αντιπρόσωπος, που ορίζεται από τον Περιφερειάρχη ή τον αρμόδιο Αντιπεριφερειάρχη ή, στην περίπτωση της παρ. 5, τον αρμόδιο Ειρηνοδίκη, και ο οποίος μαζί με τον Πρόεδρο και τους τρεις (3) ψηφολέκτες που εκλέγονται από τη Γενική Συνέλευση σύμφωνα με την παρ. 1 του άρθρου 26 αποτελούν την Εφορευτική Επιτροπή. Πρόεδρος της Εφορευτικής Επιτροπής ορίζεται ο Πρόεδρος της Γ.Σ..
7. Σε Φαρμακευτικούς Συλλόγους με περισσότερα από τριακόσια (300) μέλη, οι εκλογές για την ανάδειξη των μελών του Δ.Σ. μπορούν, με απόφαση του Δ.Σ. του Φαρμακευτικού Συλλόγου, να γίνουν σε περισσότερα του ενός εκλογικά τμήματα. Η απόφαση του Δ.Σ. του Φαρμακευτικού Συλλόγου κοινοποιείται έναν (1) μήνα πριν από τις εκλογές στον Περιφερειάρχη ή στον αρμόδιο Αντιπεριφερειάρχη, προκειμένου να ορίσει ισάριθμους διοικητικούς αντιπροσώπους. Στην περίπτωση αυτή, η Εφορευτική Επιτροπή που διεξάγει την ψηφοφορία κάθε τμήματος, αποτελείται από τρία (3) μέλη, που εκλέγονται από τη Γενική Συνέλευση, ένα (1) από τα οποία ορίζεται Πρόεδρός της και η Κεντρική Εφορευτική Επιτροπή, που εξάγει τα τελικά αποτελέσματα και ανακηρύσσει τους επιτυχόντες, αποτελείται από τους Προέδρους των κατά τμήματα Εφορευτικών Επιτροπών, τους διοικητικούς αντιπροσώπους και τον Πρόεδρο της Γ.Σ..
8. Ο ψηφοφόρος, αφού λάβει τα ψηφοδέλτια των συνδυασμών και τον φάκελο σφραγισμένο με τη σφραγίδα του Φαρμακευτικού Συλλόγου, αποσύρεται στον ιδιαίτερο χώρο που υπάρχει μέσα στην αίθουσα της ψηφοφορίας και ψηφίζει από τον συνδυασμό της προτίμησής του έναν υποψήφιο σύμβουλο, με σταυρό που σημειώνεται δίπλα στο όνομά του. Ψηφοδέλτια συνδυασμού χωρίς σταυρό προτίμησης σε υποψήφιο σύμβουλο είναι έγκυρα και υπολογίζονται υπέρ του συνδυασμού. Όπου δεν ισχύει το σύστημα των συνδυασμών, ο ψηφοφόρος ψηφίζει με σταυρό προτίμησης έναν από τους υποψηφίους.
9. Με αιτιολογημένη απόφαση του Περιφερειάρχη ή του αρμόδιου Αντιπεριφερειάρχη, σε εξαιρετικές περιπτώσεις και όταν ειδικές τοπικές και συγκοινωνιακές συνθήκες το επιβάλλουν, δύναται να επιτραπεί η συμμετοχή στις αρχαιρεσίες του Φαρμακευτικού Συλλόγου με συστημένη επιστολή για τα μέλη του Φαρμακευτικού Συλλόγου που βρίσκονται μακριά από την έδρα του. Στους συγκεκριμένους ψηφοφόρους αποστέλλονται από το Δ.Σ. του Συλλόγου με συστημένη επιστολή σφραγισμένα ψηφοδέλτια και φάκελοι δέκα (10) τουλάχιστον ημέρες πριν από την ψηφοφορία. Ο ψηφοφόρος, αφού ψηφίσει και σφραγίσει τον φάκελο, επιστρέφει με συστημένη επιστολή τον σφραγισμένο φάκελο, ο οποίος συνοδεύεται από αποδεικτικά στοιχεία της ταυτότητάς του, στην Εφορευτική Επιτροπή, η οποία έχει την ευθύνη της αποσφράγισης του εξωτερικού φακέλου και της τοποθέτησης του εσωτερικού μέσα στην κάλπη.
Άρθρο 25
Στέρηση δικαιώματος ψήφου
1. Στερούνται του δικαιώματος να ψηφίσουν στις συνεδριάσεις προς εκλογή τα μέλη:
α) τα οποία έχουν τεθεί σε δικαστική συμπαράσταση και
β) στα οποία έχει επιβληθεί η πειθαρχική ποινή της στέρησης του δικαιώματος του εκλέγειν, για όσο χρόνο διαρκεί η ποινή.
2. Προς βεβαίωση των ανωτέρω, καταρτίζεται από το Διοικητικό Συμβούλιο (Δ.Σ.), εξήντα (60) ημέρες πριν από την εκλογή, αλφαβητικός κατάλογος των εχόντων δικαίωμα ψήφου μελών, ο οποίος υπόκειται στον έλεγχο κάθε μέλους του Συλλόγου, ο οποίος αναρτάται στα γραφεία του Συλλόγου και στην ιστοσελίδα του.
3. Ενστάσεις κατά του καταλόγου της παρ. 2 υποβάλλονται το αργότερο εντός δεκατεσσάρων (14) ημερών από την κατάρτισή του. Το Δ.Σ. κρίνει αιτιολογημένα και κοινοποιεί προς τον ενδιαφερόμενο την απόφασή του επί της ένστασης εντός πέντε (5) εργασίμων ημερών από την υποβολή της. Κατά της απόφασης του Δ.Σ. ο ενδιαφερόμενος μπορεί να ασκήσει, εντός προθεσμίας πέντε (5) εργασίμων ημερών από την κοινοποίησή της, αίτηση θεραπείας ενώπιον του Πανελλήνιου Φαρμακευτικού Συλλόγου, ο οποίος αποφαίνεται επί της αίτησης και κοινοποιεί την απόφασή του στον ενδιαφερόμενο εντός δεκατεσσάρων (14) ημερών.
Άρθρο 26
Διαδικασία εκλογής
1. Στην αρχή κάθε συνεδρίασης της Γενικής Συνέλευσης (Γ.Σ.) προς εκλογή, αφού βεβαιωθεί η απαρτία κατά το άρθρο 17, η Γ.Σ. διορίζει ως ψηφολέκτες τρία (3) μέλη από τους συμμετέχοντες που έχουν δικαίωμα ψήφου, οι οποίοι παρίστανται σε όλη τη διάρκεια της συνεδρίασης.
2. Στις συνεδριάσεις της Γ.Σ. για την εκλογή του Διοικητικού Συμβουλίου πρέπει να συμμετέχουν στην ψηφοφορία τουλάχιστον τα μισά συν ένα μέλη του συνόλου των μελών του Φαρμακευτικού Συλλόγου, των οποίων η ταυτόχρονη αυτοπρόσωπη παρουσία δεν είναι απαραίτητη.
3. Η συνεδρίαση της Γ.Σ. εξακολουθεί να θεωρείται σε απαρτία μέχρι το πέρας της διαλογής, έστω και αν δεν παρίσταται ο νόμιμος προς απαρτία αριθμός μελών. Τα ζητήματα που προκύπτουν επιλύονται κατά πλειοψηφία από τον Πρόεδρο, τον Γραμματέα και τους τρεις (3) ψηφολέκτες.
Άρθρο 27
Διαλογή ψηφοδελτίων
1. Μετά το τέλος της ψηφοφορίας γίνεται η διαλογή των ψηφοδελτίων, που αριθμούνται και μονογράφονται από τον Πρόεδρο της Εφορευτικής Επιτροπής και συντάσσεται πρακτικό, στο οποίο αναγράφονται τα ονόματα των υποψηφίων και αντίστοιχα ο αριθμός των σταυρών προτίμησης που έλαβε ο καθένας από αυτούς.
2. Στις περιπτώσεις διεξαγωγής αρχαιρεσιών με το σύστημα συνδυασμών, στο πρακτικό γράφεται ο αριθμός των έγκυρων ψηφοδελτίων που πήρε ο καθένας από αυτούς και, στη συνέχεια, ο αριθμός των σταυρών προτίμησης του κάθε υποψηφίου.
3. Είναι άκυρα ψηφοδέλτια τα οποία:
α) δεν φέρουν τα στοιχεία που ορίζονται στον παρόντα ή τη σφραγίδα της Περιφέρειας ή του αρμόδιου Ειρηνοδίκη,
β) φέρουν ενδείξεις, οι οποίες παραβιάζουν εμφανώς τη μυστικότητα της ψηφοφορίας,
γ) φέρουν περισσότερους από έναν σταυρούς προτίμησης.
Άρθρο 28
Εκλογή Συνδυασμών - Συμβούλων
1. Στους Φαρμακευτικούς Συλλόγους, στους οποίους δεν εφαρμόζεται το σύστημα των συνδυασμών, επιτυχόντες θεωρούνται οι σύμβουλοι που πλειοψηφούν. Οι υπόλοιποι επιτυχόντες, με τη σειρά σταυρών προτίμησης, είναι επιλαχόντες.
2. Στις αρχαιρεσίες με βάση το σύστημα των συνδυασμών, οι θέσεις των συμβούλων του Διοικητικού Συμβουλίου κατανέμονται μεταξύ των συνδυασμών που πήραν μέρος στην εκλογή, ανάλογα με την εκλογική δύναμη καθενός από αυτούς. Για την κατανομή αυτή, ευρίσκεται πρώτα η επί τοις εκατό αναλογία των έγκυρων ψηφοδελτίων που έλαβε ο καθένας από τους συνδυασμούς σε σχέση με τον συνολικό αριθμό τους. Το ποσοστό αυτό πολλαπλασιάζεται με τον αριθμό των συμβούλων και το γινόμενο που προκύπτει, χωρίς το κλασματικό μέρος, είναι ο αριθμός των θέσεων που ανήκουν στον κάθε συνδυασμό. Αν μετά από την πρώτη αυτή κατανομή παραμένουν αδιάθετες θέσεις συμβούλων, αυτές κατανέμονται σε όλους τους συνδυασμούς ανάλογα με το μέγεθος του κλασματικού μέρους που προέκυψε από την πρώτη κατανομή.
3. Σε περίπτωση ισοψηφίας υποψήφιων συμβούλων ή αντιπροσώπων, διενεργείται κλήρωση από την Εφορευτική Επιτροπή.
Άρθρο 29
Επανάληψη συνεδρίασης Γενικής Συνέλευσης
1. Αν κατά την ορισθείσα προς εκλογή συνεδρίαση της Γενικής Συνέλευσης (Γ.Σ.) δεν προσέλθει προς ψηφοφορία ο απαιτούμενος αριθμός μελών σύμφωνα με την παρ. 2 του άρθρου 26, η συνεδρίαση της Γ.Σ. προς συνέχιση της εκλογής επαναλαμβάνεται εντός οκτώ (8) ημερών. Η ημέρα της επαναληπτικής συνεδρίασης ορίζεται στην αρχική πρόσκληση προς τα μέλη. Αν δεν επιτευχθεί και μετά από την αναβολή αυτή αποτέλεσμα, ο Πρόεδρος της Γ.Σ. οφείλει να καταστήσει τούτο γνωστό εντός οκτώ (8) ημερών στον Πανελλήνιο Φαρμακευτικό Σύλλογο (Π.Φ.Σ.), ο οποίος κατόπιν απόφασης του Δ.Σ. του, διορίζει τα μέλη του Δ.Σ. του Φαρμακευτικού Συλλόγου, εντός δεκαπέντε (15) ημερών.
2. Αν ουδεμία ψηφοφορία έλαβε χώρα, ο Π.Φ.Σ., κατόπιν απόφασης του Δ.Σ. του, διορίζει τα μέλη στο Δ.Σ. του Φαρμακευτικού Συλλόγου, από τα μέλη που έχουν τα προσόντα, σύμφωνα με το άρθρο 23.
3. Αν έλαβε χώρα ψηφοφορία, αλλά δεν προσήλθε προς ψηφοφορία ο απαιτούμενος αριθμός μελών, ο Π.Φ.Σ., κατόπιν απόφασης του Δ.Σ. του, διορίζει τα μέλη στο Δ.Σ. του Φαρμακευτικού Συλλόγου, εκ των λαβόντων τις περισσότερες ψήφους.
Άρθρο 30
Γνωστοποίηση αποτελεσμάτων
1. Μετά το πέρας της διαλογής συντάσσεται το σχετικό πρωτόκολλο, το οποίο υπογράφεται από τον Πρόεδρο της Γενικής Συνέλευσης (Γ.Σ.), τον διοικητικό αντιπρόσωπο και τους ψηφολέκτες, και το αποτέλεσμα γνωστοποιείται αμέσως από τον Πρόεδρο της Γ.Σ. στα κατά τη συνεδρίαση παριστάμενα μέλη και τοιχοκολλάται στα γραφεία του Φαρμακευτικού Συλλόγου.
2. Εντός πέντε (5) εργάσιμων ημερών, ο Πρόεδρος της Γ.Σ. οφείλει να γνωστοποιήσει το αποτέλεσμα των εκλογών στον Πανελλήνιο Φαρμακευτικό Σύλλογο (Π.Φ.Σ.) και στην κατά τόπο αρμόδια Περιφέρεια. Στην κατά τόπο αρμόδια Περιφέρεια υποβάλλονται, επίσης, εντός της προθεσμίας του πρώτου εδαφίου, τα πρακτικά της συνεδρίασης, τα ψηφοδέλτια και το πρωτόκολλο, καθώς και οι ενστάσεις που έχουν υποβληθεί κατά του κύρους της εκλογής ενώπιον της Εφορευτικής Επιτροπής.
3. Κάθε μέλος του Συλλόγου που έχει έννομο συμφέρον, δύναται να υποβάλει ένσταση ενώπιον του Περιφερειάρχη ή του αρμόδιου Αντιπεριφερειάρχη κατά του κύρους της εκλογής των μελών του Δ.Σ εντός πέντε (5) εργασίμων ημερών από την ημερομηνία πέρατος της διαλογής.
4. Ο Περιφερειάρχης ή ο αρμόδιος Αντιπεριφερειάρχης, εντός προθεσμίας ενός (1) μηνός από την υποβολή των στοιχείων της παρ. 2, εγκρίνει εν όλω ή εν μέρει, ή απορρίπτει τα πρακτικά αυτά. Σε περίπτωση ολικής ή μερικής απόρριψης εκλογής ενός υποψηφίου, ο οικείος Φαρμακευτικός Σύλλογος καλείται προς διενέργεια νέας εκλογής σε χρόνο, ο οποίος ορίζεται από τον Περιφερειάρχη ή τον αρμόδιο Αντιπεριφερειάρχη και ο οποίος δεν δύναται να είναι μικρότερος του ενός (1) μηνός από την απόρριψη της εκλογής.
Άρθρο 31
Διαδικασία αποδοχής εκλογής
1. Εντός πέντε (5) εργάσιμων ημερών από του πέρατος της εκλογής, ο Πρόεδρος της Γενικής Συνέλευσης κατά τη συνεδρίαση της εκλογής οφείλει να ανακοινώσει τα αποτελέσματα προς τα εκλεγέντα μέλη, τα οποία, εντός πέντε (5) εργάσιμων ημερών από την κοινοποίηση, οφείλουν να δηλώσουν εγγράφως στον Πρόεδρο αν αποδέχονται ή όχι την εκλογή τους. Όποιος δεν δηλώσει, εντός της προθεσμίας του πρώτου εδαφίου, ότι αποδέχεται, θεωρείται ότι δεν αποδέχθηκε και τη θέση του καταλαμβάνει εκείνος που συγκέντρωσε αριθμό ψήφων αμέσως μετά από αυτόν.
2. Οι κενές θέσεις συμβούλων στο μέλλον συμπληρώνονται από τους επιλαχόντες, τηρουμένης της σειράς της επιτυχίας αυτών. Αν μείνουν κενές οι θέσεις του Προέδρου, του Αντιπροέδρου, του Γραμματέα ή του Ταμία, το Διοικητικό Συμβούλιο συμπληρώνεται από τους επιλαχόντες κατά τη σειρά της επιτυχίας τους και διενεργείται νέα εκλογή μεταξύ των μελών του Διοικητικού Συμβουλίου για την ανάδειξη του Προέδρου, Αντιπροέδρου, Γραμματέα και Ταμία, η θέση του οποίου κενώθηκε.
Άρθρο 32
Συνεδρίαση Διοικητικού Συμβουλίου για τη συγκρότηση σε σώμα
1. Το μεγαλύτερο σε ηλικία από τα μέλη του Διοικητικού Συμβουλίου (Δ.Σ.) συγκαλεί, εντός πέντε (5) εργασίμων ημερών από την επικύρωση του αποτελέσματος των αρχαιρεσιών, το Δ.Σ., για να προβεί στην εκλογή Προέδρου, Γραμματέα, Ταμία, και Αντιπροέδρου, αν προβλέπεται αυτός.
2. Το Δ.Σ. ευρισκόμενο σε απαρτία, με μυστική ψηφοφορία και με απόλυτη πλειοψηφία των παρόντων μελών, εκλέγει τον Πρόεδρό του, τον Αντιπρόεδρο, όπου προβλέπεται αυτός, τον Γραμματέα και τον Ταμία. Για τη λήψη της απόφασης του πρώτου εδαφίου απαιτείται για τα τριμελή Δ.Σ. η παρουσία όλων των μελών του Συμβουλίου και στα λοιπά Δ.Σ. η απαρτία που προβλέπεται στο άρθρο 38.
3. Αν δεν επιτευχθεί η απαρτία ή η πλειοψηφία της παρ. 2, η εκλογή ματαιώνεται και η συνεδρίαση επαναλαμβάνεται για τον σκοπό αυτό, μέχρι δύο (2) ακόμη φορές, εντός πέντε εργασίμων (5) ημερών, μετά από κάθε, χωρίς αποτέλεσμα, συνεδρίαση.
4. Αν κατά την τρίτη συνεδρίαση δεν επιτευχθεί η απαρτία ή η πλειοψηφία της παρ. 2, τον Πρόεδρο, τον Αντιπρόεδρο, όπου προβλέπεται, τον Γραμματέα και τον Ταμία εκλέγει, εντός ενός (1) μηνός από την ημερομηνία πραγματοποίησης της τρίτης συνεδρίασης, με απλή πλειοψηφία από τα επιτυχόντα μέλη για το Διοικητικό Συμβούλιο, η Γενική Συνέλευση του Φαρμακευτικού Συλλόγου, η οποία συνέρχεται έκτακτα ειδικά για τον σκοπό αυτόν.
5. Για τη λήψη απόφασης στη συνεδρίαση της Γενικής Συνέλευσης της παρ. 4 απαιτείται να συμμετέχουν στην ψηφοφορία τουλάχιστον τα μισά συν ένα (1) μέλη του συνόλου των μελών του Συλλόγου, σύμφωνα με το άρθρο 24.
6. Αν κατά τη συνεδρίαση της παρ. 5 δεν συμμετέχουν στην ψηφοφορία τουλάχιστον τα μισά συν ένα (1) μέλη του συνόλου των μελών του Συλλόγου, η συνεδρίαση της Γενικής Συνέλευσης επαναλαμβάνεται εντός οκτώ (8) ημερών, η δε ημέρα της επαναληπτικής συνεδρίασης ορίζεται στην αρχική πρόσκληση προς τα μέλη. Για τη λήψη απόφασης κατά την επαναληπτική συνεδρίαση της Γενικής Συνέλευσης απαιτείται η συμμετοχή στην ψηφοφορία τουλάχιστον του ενός τρίτου (1/3) του συνόλου των μελών του Συλλόγου.
7. Ειδικώς στους Φαρμακευτικούς Συλλόγους με περισσότερα από πεντακόσια (500) μέλη, η ψηφοφορία στις συνεδριάσεις της Γενικής Συνέλευσης γίνεται τόσο διά αυτοπρόσωπης φυσικής παρουσίας όσο και ηλεκτρονικά εξ αποστάσεως, με διασφάλιση και στις δύο περιπτώσεις της ταυτοπροσωπίας των ψηφοφόρων και της μυστικότητας της ψήφου, σύμφωνα με την παρ. 1 του άρθρου 24.
8. Μέχρι τη διεξαγωγή αυτής της εκλογής και αν δεν έχουν εκλεγεί ο Πρόεδρος και ο Γραμματέας, των μελών του Δ.Σ. προεδρεύει το μεγαλύτερο σε ηλικία μέλος και χρέη γραμματέα εκτελεί το νεότερο σε ηλικία μέλος, οι οποίοι ασκούν κατά το εν λόγω χρονικό διάστημα το σύνολο των καθηκόντων του Προέδρου και του Γραμματέα, αντιστοίχως, σύμφωνα με τον παρόντα.
Άρθρο 33
Πρόεδρος Διοικητικού Συμβουλίου
1. Ο Πρόεδρος διευθύνει τις συνεδριάσεις του Διοικητικού Συμβουλίου (Δ.Σ.) και εκπροσωπεί τον Φαρμακευτικό Σύλλογο ενώπιον κάθε δικαστικής ή άλλης αρχής και παντός τρίτου.
2. Σε περίπτωση κωλύματος, τον Πρόεδρο αναπληρώνει ο Αντιπρόεδρος και, αν κωλύεται και αυτός, ή αν δεν υπάρχει, ο αρχαιότερος κατά την άσκηση του επαγγέλματος του φαρμακοποιού Σύμβουλος, εκτός αν αυτός είναι Ταμίας, οπότε τον κωλυόμενο ή μη υπάρχοντα Αντιπρόεδρο αναπληρώνει ο επόμενος κατ’ αρχαιότητα και καθεξής, με τρόπο ώστε ουδέποτε να συμπίπτουν οι ιδιότητες του προεδρεύοντος και του Ταμία στο ίδιο πρόσωπο. Αν κωλύονται όλα τα μέλη, πλην του Ταμία, προεδρεύει το αρχαιότερο κατά την άσκηση του επαγγέλματος του φαρμακοποιού μέλος.
3. Ο Πρόεδρος ασκεί το σύνολο των δικαιωμάτων και των καθηκόντων που απορρέουν από τον παρόντα και επιμελείται της εκτέλεσης των αποφάσεων του Δ.Σ. και της Γενικής Συνέλευσης.
Άρθρο 34
Γραμματέας Διοικητικού Συμβουλίου
Ο Γραμματέας συντάσσει τα πρακτικά των συνεδριάσεων της Γενικής Συνέλευσης και του Διοικητικού Συμβουλίου, τα οποία υπογράφονται από τον Πρόεδρο και από αυτόν και τηρεί το μητρώο των μελών και τα βιβλία που προβλέπονται στον Εσωτερικό Κανονισμό, πλην των βιβλίων του ταμείου.
Άρθρο 35
Ταμίας Διοικητικού Συμβουλίου
1. Ο Ταμίας φυλάσσει τη χρηματική και κάθε άλλη περιουσία του Φαρμακευτικού Συλλόγου, παραλαμβάνει τις εισφορές των μελών, τις δωρεές και κάθε εν γένει έσοδο, τηρεί βιβλία απογραφής της περιουσίας του Συλλόγου και τα τακτικά βιβλία εσόδων και εξόδων, για τα οποία οφείλει να υποβάλει κατάσταση όταν ζητηθεί από τη Γενική Συνέλευση και το Διοικητικό Συμβούλιο, και δίνει ακριβή λογοδοσία στο τέλος κάθε οικονομικού έτους.
2. Τα βιβλία της παρ. 1 αριθμούνται και μονογράφονται από τον Πρόεδρο και τον Γραμματέα.
3. Κάθε πληρωμή ενεργείται με έγγραφη εντολή του Προέδρου και του Γραμματέα.
4. Σε περίπτωση κωλύματος, ο Ταμίας αναπληρώνεται από μέλος του Φαρμακευτικού Συλλόγου, κατόπιν αιτιολογημένης απόφασης του Διοικητικού Συμβουλίου.
Άρθρο 36
Έκπτωση Συμβούλου - Παραίτηση Διοικητικού Συμβουλίου
1. Έκπτωση από το αξίωμα του Συμβούλου επέρχεται με απόφαση του Διοικητικού Συμβουλίου (Δ.Σ.) του Φαρμακευτικού Συλλόγου σε περίπτωση:
α) αδικαιολόγητης αποχής του Συμβούλου από τρεις (3) συνεχείς συνεδριάσεις του Διοικητικού Συμβουλίου ή
β) απώλειας των απαιτούμενων προσόντων ή επέλευσης κωλύματος από τα αναφερόμενα στο άρθρο 23 για την εκλογή σε θέση του Συμβούλου.
2. Ο Σύμβουλος που εκπίπτει αντικαθίσταται από τον κατά σειρά επιλαχόντα, σύμφωνα με το άρθρο 31. Η αντικατάσταση αύτη θεωρείται προσωρινή, εφόσον κατά της απόφασης ασκηθεί, εντός πέντε (5) εργασίμων ημερών από την κοινοποίηση αυτής στον ενδιαφερόμενο, ενδικοφανής προσφυγή ενώπιον του Πανελληνίου Φαρμακευτικού Συλλόγου (Π.Φ.Σ.). Η απόφαση του Π.Φ.Σ. εκδίδεται εντός τριών (3) μηνών από την υποβολή της προσφυγής και κοινοποιείται στο Δ.Σ. του Φαρμακευτικού Συλλόγου και στον ενδιαφερόμενο εντός πέντε εργασίμων (5) ημερών από την έκδοσή της. Αν η απόφαση αυτή είναι απορριπτική, η αντικατάσταση καθίσταται οριστική. Για την οριστική ή προσωρινή αντικατάσταση του Προέδρου εφαρμόζονται τα άρθρα 31 και 33.
3. Η επιβολή πειθαρχικής ποινής της στέρησης του δικαιώματος εκλέγειν και εκλέγεσθαι με τελεσίδικη απόφαση των αρμοδίων διοικητικών δικαστηρίων συνεπάγεται την αυτοδίκαιη έκπτωση από το αξίωμα του Συμβούλου.
4. Σε περίπτωση παραίτησης ή έλλειψης με οποιοδήποτε τρόπο μελών του Δ.Σ. των Φαρμακευτικών Συλλόγων, αν δεν υπάρχουν επιλαχόντα μέλη, τούτο λειτουργεί νομίμως μέχρι την επιλογή νέων μελών, αν με τα υπόλοιπα μέλη υφίσταται απαρτία.
5. Σε περίπτωση παραίτησης ολόκληρου του Δ.Σ. Φαρμακευτικού Συλλόγου και εφόσον από τα επιλαχόντα μέλη δεν είναι δυνατή η συγκρότηση νέου Δ.Σ., με απόφαση του Περιφερειάρχη ή του αρμόδιου Αντιπεριφερειάρχη διορίζεται τριμελής Διοικούσα Επιτροπή από μέλη του Φαρμακευτικού Συλλόγου, για τη διεξαγωγή αναπληρωματικών αρχαιρεσιών.
6. Η διεξαγωγή των αναπληρωματικών αρχαιρεσιών γίνεται μέσα σε αποκλειστική προθεσμία τεσσάρων (4) μηνών από την έλλειψη μελών ή την παραίτηση του Δ.Σ..
7. Η θητεία: α) των μελών που εκλέγονται σύμφωνα με την παρ. 4 λήγει μαζί με τη θητεία των υπόλοιπων μελών του Δ.Σ. και β) του Δ.Σ. που εκλέγεται από τις αναπληρωματικές αρχαιρεσίες είναι ισόχρονη με το υπόλοιπο της θητείας του Δ.Σ. που εξέλιπε ή παραιτήθηκε κατά την παρ. 5.
8. Με αιτιολογημένη απόφαση του Περιφερειάρχη ή του αρμόδιου Αντιπεριφερειάρχη δύναται να αναστέλλεται, για χρονικό διάστημα όχι πέραν των τριών (3) μηνών, η διενέργεια αρχαιρεσιών για την ανάδειξη του Δ.Σ. του Φαρμακευτικού Συλλόγου, του Πειθαρχικού Συμβουλίου και των αντιπροσώπων στον Π.Φ.Σ.. Στην περίπτωση αυτή, η θητεία του Διοικητικού Συμβουλίου του Φαρμακευτικού Συλλόγου, του Πειθαρχικού Συμβουλίου και των αντιπροσώπων στον Π.Φ.Σ., που εκλέχθηκαν μετά, περιορίζεται ανάλογα, όσο το χρονικό διάστημα της αναστολής, που χορηγείται εφάπαξ από τον Περιφερειάρχη ή τον αρμόδιο Αντιπεριφερειάρχη.
Άρθρο 37
Συνεδριάσεις Διοικητικού Συμβουλίου
1. Το Διοικητικό Συμβούλιο (Δ.Σ.) συνεδριάζει τακτικώς ή εκτάκτως, αφού προσκληθεί από τον Πρόεδρό του, ο οποίος οφείλει να συγκαλεί αυτό αν ζητηθεί εγγράφως, με δήλωση του λόγου της σύγκλησης, από δύο (2) τουλάχιστον μέλη του, εφόσον πρόκειται για εννεαμελές Συμβούλιο ή από ένα (1) τουλάχιστον μέλος, εφόσον πρόκειται για μικρότερα σε αριθμό σύνθεσης Δ.Σ..
2. Οι συνεδριάσεις του Δ.Σ. είναι δημόσιες για τα μέλη του Φαρμακευτικού Συλλόγου. Τα μέλη του Δ.Σ. δύνανται να αποφασίσουν, με πλειοψηφία των παρόντων, να συνεδριάσουν μυστικά. Στην περίπτωση αυτή, οι αποφάσεις που πρόκειται να ληφθούν, ανακοινώνονται δημόσια. Ο Πρόεδρος του Δ.Σ. μπορεί να διατάξει την αποβολή από το ακροατήριο κάθε μέλους του Φαρμακευτικού Συλλόγου που διαταράσσει την τάξη.
3. Οι προσκλήσεις, στις οποίες πρέπει να αναγράφονται τα θέματα που πρόκειται να συζητηθούν, καθώς και ο τόπος, η ημέρα και η ώρα συνεδρίασης, αποστέλλονται στα μέλη του Δ.Σ. ταχυδρομικώς με συστημένες επιστολές ή μήνυμα ηλεκτρονικού ταχυδρομείου από τη διεύθυνση ηλεκτρονικού ταχυδρομείου του Φαρμακευτικού Συλλόγου ή μέσω της υπηρεσίας μηνυμάτων κινητής τηλεφωνίας (SMS), για τις μεν τακτικές συνεδριάσεις του Δ.Σ. δύο (2) εργάσιμες ημέρες πριν από τη συνεδρίαση, για τις δε έκτακτες ακόμη και την ίδια ημέρα της συνεδρίασης. Για τις έκτακτες συνεδριάσεις, η πρόσκληση μπορεί να γίνει και με τηλεφωνική ενημέρωση, εφόσον αυτή αποδεικνύεται εγγράφως. Σε κάθε περίπτωση, τα αποδεικτικά αποστολής και παραλαβής των προσκλήσεων για τις συνεδριάσεις του Δ.Σ. τηρούνται σε αρχείο. Πέραν των θεμάτων που αναγράφονται στην πρόσκληση, μπορεί να συζητηθεί και άλλο θέμα, εφόσον αυτό προταθεί και γίνει δεκτό προς συζήτηση από την πλειοψηφία των παριστάμενων μελών.
4. Οι συνεδριάσεις του Δ.Σ. δύνανται να διενεργούνται ηλεκτρονικά με τηλεδιάσκεψη των μελών του, χωρίς να απαιτείται η φυσική παρουσία τους. Τα μέλη του Δ.Σ. που μετέχουν με τηλεδιάσκεψη έχουν νομίμως δικαίωμα ψήφου κατά τη λήψη των αποφάσεων. Στην περίπτωση αυτή, η πρόσκληση προς τα μέλη του Δ.Σ. περιλαμβάνει τις αναγκαίες πληροφορίες και τεχνικές οδηγίες για τη συμμετοχή τους στη συνεδρίαση. Ο Σύλλογος είναι υπεύθυνος για τη διασφάλιση των διαδικασιών συμμετοχής όλων των μελών του στην ως άνω συνεδρίαση, τον έλεγχο της ταυτότητας των συμμετεχόντων προσώπων, τη διενέργεια ηλεκτρονικής ψηφοφορίας, καθώς και την ασφάλεια της ηλεκτρονικής σύνδεσης.
Άρθρο 38
Απαρτία Διοικητικού Συμβουλίου
Το Διοικητικό Συμβούλιο βρίσκεται σε απαρτία, όταν παρίστανται περισσότερα από τα μισά μέλη, λαμβανομένου υπόψη του συνολικού αριθμού μελών του Συμβουλίου.
Άρθρο 39
Αποφάσεις Διοικητικού Συμβουλίου
1. Οι αποφάσεις του Διοικητικού Συμβουλίου λαμβάνονται με απόλυτη πλειοψηφία των παρόντων. Σε περίπτωση ισοψηφίας, η πρόταση απορρίπτεται.
2. Οι αποφάσεις λαμβάνονται με μυστική ψηφοφορία και με ψηφοδέλτια, όταν πρόκειται για προσωπικά ζητήματα και σε όσες περιπτώσεις ορίζει ο Εσωτερικός Κανονισμός του Φαρμακευτικού Συλλόγου.
Άρθρο 40
Πρακτικά συνεδριάσεων Διοικητικού Συμβουλίου
Κατά τις συνεδριάσεις του Διοικητικού Συμβουλίου (Δ.Σ.) τηρούνται βιβλία πρακτικών, χειρόγραφα ή απομαγνητοφωνημένα ή ηλεκτρονικά, υπογεγραμμένα από τον Πρόεδρο και τον Γραμματέα, στα οποία καταχωρίζονται οι αποφάσεις, οι μειοψηφούσες γνώμες, καθώς και οι προτάσεις των μελών του Δ.Σ..
ΚΕΦΑΛΑΙΟ Δ’
ΠΟΡΟΙ - ΟΙΚΟΝΟΜΙΚΗ ΔΙΑΧΕΙΡΙΣΗ - ΠΡΟΣΩΠΙΚΟ ΦΑΡΜΑΚΕΥΤΙΚΩΝ ΣΥΛΛΟΓΩΝ
Άρθρο 41
Διαχείριση περιουσίας του Φαρμακευτικού Συλλόγου
Η διαχείριση των οικονομικών και της περιουσίας των Φαρμακευτικών Συλλόγων υπόκειται στον αποκλειστικό έλεγχο του Διοικητικού Συμβουλίου και της Γενικής Συνέλευσής τους, καθώς και της Εξελεγκτικής Επιτροπής, σύμφωνα με όσα ορίζονται στο άρθρο 3.
Άρθρο 42
Πόροι - Έξοδα του Φαρμακευτικού Συλλόγου
1. Πόροι του Φαρμακευτικού Συλλόγου είναι:
α) Οι εισφορές των μελών αυτού, σύμφωνα με το άρθρο 44,
β) δωρεές, χορηγίες, και κληροδοτήματα προς τον Φαρμακευτικό Σύλλογο,
γ) ποσά από την είσπραξη χρηματικών προστίμων που επιβάλλονται ως πειθαρχική ποινή από το Πειθαρχικό Συμβούλιο σε μέλη του Φαρμακευτικού Συλλόγου, και
δ) η ετήσια επιχορήγηση από τον Πανελλήνιο Φαρμακευτικό Σύλλογο.
2. Έξοδα του Συλλόγου είναι:
α) μισθοί, αμοιβές, αποζημιώσεις, ασφαλιστικές εισφορές, επιδόματα, πάσης φύσεως δεδουλευμένα και λοιπές εν γένει σχετικές επιβαρύνσεις για το υπαλληλικό προσωπικό και τους συνεργάτες του Φαρμακευτικού Συλλόγου,
β) δαπάνες της διοίκησης του Συλλόγου και του κατά τόπον αρμόδιου Πειθαρχικού Συμβουλίου εν γένει, συμπεριλαμβανομένων των αποζημιώσεων, οδοιπορικών εξόδων και εξόδων διαμονής των μελών του Διοικητικού Συμβουλίου ή του Πειθαρχικού Συμβουλίου, όταν αυτά μετακινούνται μετά από εντολή του Φαρμακευτικού Συλλόγου ή του Πειθαρχικού Συμβουλίου και
γ) άλλες δαπάνες που αποφασίζονται από το Διοικητικό Συμβούλιο ή τη Γενική Συνέλευση του Φαρμακευτικού Συλλόγου προς εκπλήρωση των σκοπών του που προβλέπονται στο άρθρο 4.
Άρθρο 43
Σύναψη συμβάσεων προσωπικού και συνεργατών
1. Το Διοικητικό Συμβούλιο (Δ.Σ.) των Φαρμακευτικών Συλλόγων με απόφασή του προσλαμβάνει προσωπικό για την κάλυψη των λειτουργικών αναγκών και την εύρυθμη λειτουργία του Συλλόγου.
2. Με ειδικώς αιτιολογημένη απόφασή του το Δ.Σ. των Φαρμακευτικών Συλλόγων δύναται να προβαίνει στη σύναψη συμβάσεων εργασίας ιδιωτικού δικαίου ορισμένου και αορίστου χρόνου, καθώς και συμβάσεων παροχής υπηρεσιών και συμβάσεων έργου.
3. Οι αποδοχές, αμοιβές και τα έξοδα των υπαλλήλων και των συνεργατών καλύπτονται από τους ιδίους πόρους των Φαρμακευτικών Συλλόγων και δεν βαρύνουν τον κρατικό προϋπολογισμό.
4. Η διαδικασία, οι όροι και οι προϋποθέσεις σύναψης των ανωτέρω συμβάσεων προβλέπονται από τον Εσωτερικό Κανονισμό του Συλλόγου.
Άρθρο 44
Εισφορές μελών
Κάθε μέλος του Φαρμακευτικού Συλλόγου υποχρεούται σε ετήσια εισφορά, η οποία καθορίζεται κατ’ έτος από την τακτική Γενική Συνέλευση (Γ.Σ.) κάθε Φαρμακευτικού Συλλόγου κατόπιν εισήγησης του Διοικητικού Συμβουλίου, κατά την έναρξη του νέου οικονομικού έτους, ανάλογα με τις τοπικές συνθήκες. Οι εισφορές καταβάλλονται μέχρι τέλος του τρέχοντος έτους, είναι δε δυνατή η τμηματική καταβολή τους κατόπιν απόφασης της Γ.Σ.. Οι Φαρμακευτικοί Σύλλογοι δύνανται να τηρούν το αρχείο μελών τους με ηλεκτρονικό τρόπο για την είσπραξη των εισφορών των μελών τους σύμφωνα με την κείμενη νομοθεσία.
Άρθρο 45
Είσπραξη εισφορών - προστίμων
1. Οι εισφορές του Φαρμακευτικού Συλλόγου και τα πρόστιμα που επιβάλλονται από τα Πειθαρχικά Συμβούλια σε φαρμακοποιούς, όπως και κάθε άλλο έσοδο του Φαρμακευτικού Συλλόγου, εισπράττονται από τον Ταμία και εκδίδεται το νόμιμο παραστατικό είσπραξης.
2. Σε περίπτωση άρνησης ή αμέλειας των μελών του Φαρμακευτικού Συλλόγου να καταβάλουν τις εισφορές τους ή τα πρόστιμα που τους έχουν επιβληθεί, το Διοικητικό Συμβούλιο (Δ.Σ.) του Συλλόγου, αφού χορηγήσει στον φαρμακοποιό προθεσμία για να εκπληρώσει τις υποχρεώσεις του, αποφασίζει για την αναγκαστική είσπραξη από τους λογαριασμούς του που πρόκειται να πληρωθεί από τον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.) και τα άλλα ασφαλιστικά ταμεία. Η απόφαση του Δ.Σ. για αναγκαστική είσπραξη των εισφορών ή των προστίμων αποτελεί εκτελεστό τίτλο και υποχρεώνει τον Ε.Ο.Π.Υ.Υ. και τα υπόλοιπα ασφαλιστικά ταμεία να παρακρατήσουν από τον λογαριασμό του φαρμακοποιού το ποσό που οφείλει και να το αποδώσουν στον αρμόδιο Φαρμακευτικού Σύλλογο, με την έκδοση γραμματίου πληρωμής.
Στους Φαρμακευτικούς Συλλόγους, στους οποίους λειτουργούν Διανεμητικοί Λογαριασμοί, η παρακράτηση των οφειλόμενων εισφορών και του προστίμου μπορεί να γίνει με απόφαση του Δ.Σ. του Φαρμακευτικού Συλλόγου από το σύνολο του μηνιαίου λογαριασμού του φαρμακοποιού.
3. Εισφορές και πρόστιμα που επιβάλλονται από τα Πειθαρχικά Συμβούλια σε φαρμακοποιούς που είναι συνεταιρισμένοι ή συστεγασμένοι και αρνούνται ή αμελούν να τα καταβάλουν, υποχρεώνεται να τα καταβάλει το νομικό πρόσωπο της εταιρείας που έχει συσταθεί για τον συνεταιρισμό ή τη συστέγαση.
4. Η μη καταβολή από τον φαρμακοποιό προς τον Σύλλογο των εισφορών και των προστίμων που του έχουν επιβληθεί, αποτελεί βαρύ πειθαρχικό παράπτωμα.
Άρθρο 46
Οικονομικό έτος
Το οικονομικό έτος του Φαρμακευτικού Συλλόγου ξεκινά από την 1η Ιανουαρίου και λήγει την 31η Δεκεμβρίου εκάστου έτους.
Άρθρο 47
Εκλογή Εξελεγκτικής Επιτροπής - Ορισμός ορκωτών ελεγκτών λογιστών
1. Κατά την πρώτη τακτική Γενική Συνέλευση (Γ.Σ.) εκάστου έτους, εκλέγεται από τη Γ.Σ. εξελεγκτική επιτροπή αποτελούμενη από τρία (3) μέλη της Γ.Σ., η οποία ελέγχει τα βιβλία και εν γένει τη διαχείριση του Διοικητικού Συμβουλίου (Δ.Σ.) του Συλλόγου και υποβάλλει την έκθεσή της προς τον Πρόεδρο του Δ.Σ., ο οποίος επιμελείται της εκτύπωσης ή αντιγραφής και αποστολής της στα μέλη του Φαρμακευτικού Συλλόγου πριν από την τελευταία τακτική συνεδρίαση της Γ.Σ. εκάστου οικονομικού έτους. Κατά τη συνεδρίαση αυτή η έκθεση του πρώτου εδαφίου εγκρίνεται από τη Γ.Σ..
2. Σε Φαρμακευτικούς Συλλόγους με περισσότερα από διακόσια (200) μέλη ορίζονται υποχρεωτικώς ορκωτοί ελεγκτές λογιστές σύμφωνα με τον ν. 4449/2017 (Α’ 171) για τον τακτικό έλεγχο των οικονομικών καταστάσεων του Φαρμακευτικού Συλλόγου εκάστου έτους με απόφαση της τακτικής Γενικής Συνέλευσης. Σε Φαρμακευτικούς Συλλόγους με λιγότερα από διακόσια (200) μέλη ο ορισμός ορκωτών ελεγκτών λογιστών είναι προαιρετικός.
ΚΕΦΑΛΑΙΟ Ε’
ΛΟΙΠΕΣ ΔΙΑΤΑΞΕΙΣ
Άρθρο 48
Ανάληψη δικαστικών ενεργειών από τους Φαρμακευτικούς Συλλόγους
Οι Φαρμακευτικοί Σύλλογοι, κατόπιν απόφασης του Δ.Σ., δικαιούνται διά των Προέδρων τους ή των νόμιμων αναπληρωτών τους να ασκούν στο όνομά τους και για λογαριασμό των φαρμακοποιών μελών τους κάθε ένδικο μέσο και βοήθημα ενώπιον των πολιτικών, ποινικών και διοικητικών δικαστηρίων και οποιοδήποτε νόμιμο μέσο ενώπιον κάθε αρχής και κάθε βαθμίδας και δικαιοδοσίας με σκοπό την τήρηση της φαρμακευτικής νομοθεσίας και την προστασία της δημόσιας υγείας, καθώς και για κάθε παράβαση της νομοθεσίας που αφορά στα δικαιώματα και καθήκοντα των φαρμακοποιών και συνάδει με τους σκοπούς τους, και για κάθε εν γένει προσβολή του φαρμακευτικού επαγγέλματος, όπως επίσης όταν τίθενται ζητήματα γενικότερου ενδιαφέροντος για την άσκηση του φαρμακευτικού επαγγέλματος, τα οποία αφορούν τους φαρμακοποιούς μέλη του Συλλόγου.
Άρθρο 49
Συνεργασία με δημόσιες αρχές
Οι δημόσιες αρχές υποχρεούνται να παρέχουν στους Φαρμακευτικούς Συλλόγους κάθε δυνατή συνδρομή, καθώς και κάθε αναγκαία πληροφορία για την εκπλήρωση των σκοπών τους. Παρέχουν, επίσης, πληροφορίες σχετικά με παραβατικές συμπεριφορές κατά την εφαρμογή της φαρμακευτικής νομοθεσίας, ελεγχόμενες πράξεις, διώξεις ή επιβληθείσες κυρώσεις από άλλα αρμόδια όργανα προς τα μέλη τους, με την επιφύλαξη τυχόν ειδικότερων διατάξεων.
Άρθρο 50
Ένωση Φαρμακευτικών Συλλόγων
Δύο ή περισσότεροι Φαρμακευτικοί Σύλλογοι δύνανται, κατόπιν απόφασης των Γενικών Συνελεύσεών (Γ.Σ.) τους, να ενωθούν σε έναν Σύλλογο και να αποτελούν εφεξής ένα νομικό πρόσωπο. Η απόφαση των Γ.Σ. των Φαρμακευτικών Συλλόγων του πρώτου εδαφίου εγκρίνεται με απόφαση του Υπουργού Υγείας, με την οποία ρυθμίζεται κάθε θέμα σχετικό με την ένωση των δύο νομικών προσώπων.
ΜΕΡΟΣ Γ’
ΠΑΝΕΛΛΗΝΙΟΣ ΦΑΡΜΑΚΕΥΤΙΚΟΣ ΣΥΛΛΟΓΟΣ
Άρθρο 51
Νομική μορφή - Διοικητική και περιουσιακή αυτοτέλεια
1. Ο Πανελλήνιος Φαρμακευτικός Σύλλογος (Π.Φ.Σ.) είναι νομικό πρόσωπο δημοσίου δικαίου, σωματειακής μορφής. Δεν ανήκει στον δημόσιο τομέα κατά την έννοια της περ. α) της παρ. 1 του άρθρου 14 του ν. 4270/2014 (Α’ 143), δεν χρηματοδοτείται από τον κρατικό προϋπολογισμό και δεν αποτελεί αναθέτουσα αρχή ή αναθέτοντα φορέα, κατά την έννοια των υποπερ. α) και β) της περ. 1 της παρ. 1 του άρθρου 2 του ν. 4412/2016 (Α’ 147), ούτε οργανισμό δημοσίου δικαίου, κατά την έννοια της περ. 4) της παρ. 1 του άρθρου 2 του ίδιου νόμου.
2. Ο Π.Φ.Σ. έχει δική του περιουσία, καθώς και οικονομική, διοικητική και διαχειριστική αυτοτέλεια. Για κάθε θέμα που αφορά στη διοικητική και οικονομική λειτουργία του, ιδίως στη διαχείριση και αξιοποίηση της περιουσίας του, στην εποπτεία και στον έλεγχο των οικονομικών και διαχειριστικών του πράξεων, στην κατάρτιση πάσης φύσεως συμβάσεων, συμπεριλαμβανομένων και των συμβάσεων έργων, μελετών, υπηρεσιών και προμηθειών, και στην ανάληψη υποχρεώσεων, στην πρόσληψη προσωπικού με συμβάσεις εργασίας και στο καθεστώς του προσωπικού του, καθώς και σε κάθε θέμα που διέπει τις σχετικές έννομες σχέσεις, εφαρμόζονται αποκλειστικά ο παρών νόμος, καθώς και ο Εσωτερικός Κανονισμός του άρθρου 56.
3. Η διαχείριση των οικονομικών και της περιουσίας του Π.Φ.Σ. διενεργείται από το Διοικητικό Συμβούλιό (Δ.Σ.) του, υπόκειται στον αποκλειστικό έλεγχο του Διοικητικού Συμβουλίου του και της Γενικής Συνέλευσής του, καθώς και της Εξελεγκτικής Επιτροπής, σύμφωνα με όσα ορίζονται στο άρθρο 41. Με απόφαση της Τακτικής Γενικής Συνέλευσης ορίζονται υποχρεωτικώς Ορκωτοί Ελεγκτές Λογιστές σύμφωνα με τον ν. 4449/2017 (Α’ 171) για τον τακτικό έλεγχο των οικονομικών καταστάσεων του Συλλόγου εκάστου έτους.
4. Μέλη του Π.Φ.Σ. είναι υποχρεωτικώς όλοι οι Φαρμακευτικοί Σύλλογοι της χώρας.
5. Ο Πρόεδρος του Δ.Σ. του Π.Φ.Σ. εκπροσωπεί αυτόν ενώπιον κάθε δικαστικής ή διοικητικής αρχής και κάθε τρίτου.
6. Για την επίτευξη των σκοπών του, τη βέλτιστη διαχείριση και αξιοποίηση της περιουσίας του, την επιμόρφωση και εξυπηρέτηση των μελών του, ο Π.Φ.Σ. δύναται, σύμφωνα με την περ. 1 της παρ. Θ’ του άρθρου 11 του ν. 2955/2001 (Α’ 256), να ιδρύει νομικά πρόσωπα με εταιρική ή μη μορφή προς εξυπηρέτηση των σκοπών του Συλλόγου του άρθρου 53.
7. Η εποπτεία του Π.Φ.Σ. υπάγεται στο Υπουργείο Υγείας, σύμφωνα με την υποπερ. 3 της περ. β’ της παρ. 3 του άρθρου 24 του π.δ. 121/2017 (Α’ 148), περί της διάρθρωσης και των αρμοδιοτήτων της Διεύθυνσης Φαρμάκου του Υπουργείου Υγείας.
8. Ο Κώδικας Διοικητικής Διαδικασίας (ν. 2690/1999, Α’ 45) εφαρμόζεται στον Π.Φ.Σ..
Άρθρο 52
Διοίκηση
1. Ο Πανελλήνιος Φαρμακευτικός Σύλλογος (Π.Φ.Σ.) εδρεύει στην Αθήνα και διοικείται από δεκαπενταμελές Διοικητικό Συμβούλιο (Δ.Σ.), το οποίο αποτελείται από τον Πρόεδρο, τρεις (3) Αντιπροέδρους, έναν (1) Γενικό Γραμματέα, έναν (1) αναπληρωτή Γενικό Γραμματέα, έναν (1) Ταμία και οκτώ (8) συμβούλους, οι οποίοι εκλέγονται από τους αντιπροσώπους στον Π.Φ.Σ. διά μυστικής ψηφοφορίας με ψηφοδέλτια. Τα μέλη του Δ.Σ. για την εκλογή τους πρέπει την ημέρα των αρχαιρεσιών να έχουν την ιδιότητα του αντιπροσώπου των Φαρμακευτικών Συλλόγων στον Π.Φ.Σ.. Η κατανομή των αρμοδιοτήτων μεταξύ των τριών (3) Αντιπροέδρων, του Γενικού Γραμματέα, του αναπληρωτή Γενικού Γραμματέα και του Ταμία γίνεται με απόφαση του Διοικητικού Συμβουλίου.
2. Η θητεία των μελών του Διοικητικού Συμβουλίου του Π.Φ.Σ. είναι τριετής.
Άρθρο 53
Σκοπός του Πανελλήνιου Φαρμακευτικού Συλλόγου
1. Ο Πανελλήνιος Φαρμακευτικός Σύλλογος (Π.Φ.Σ.) έχει ως σκοπό την επιμέλεια και διαχείριση των ζητημάτων που αφορούν στο φαρμακευτικό επάγγελμα στην ελληνική επικράτεια.
Ειδικώς, σκοποί του είναι:
α) Η εποπτεία για την πιστή εφαρμογή της φαρμακευτικής νομοθεσίας,
β) η εποπτεία των Φαρμακευτικών Συλλόγων σύμφωνα με το άρθρο 55,
γ) η προεργασία κάθε θέματος που αφορά στο φαρμακευτικό επάγγελμα, το οποίο είτε υποβάλλει προς τον Π.Φ.Σ. η Κυβέρνηση είτε ο Π.Φ.Σ., προτίθεται να υποβάλει προς την Κυβέρνηση. Ο Π.Φ.Σ. δύναται είτε να διατυπώνει τη γνώμη του απευθείας είτε να κοινοποιεί το ζήτημα στους Φαρμακευτικούς Συλλόγους προς συζήτηση και λήψη αποφάσεων, τις οποίες υποβάλλει μαζί με τη γνώμη του στον Υπουργό Υγείας,
δ) η προεργασία των υποβαλλόμενων προτάσεων στον Π.Φ.Σ. είτε εκ μέρους των Φαρμακευτικών Συλλόγων είτε εκ μέρους αντιπροσώπων στον Π.Φ.Σ.,
ε) η μεσολάβηση εντός του κύκλου της αρμοδιότητας των Φαρμακευτικών Συλλόγων, αφενός μεν μεταξύ του Υπουργείου Υγείας και των Φαρμακευτικών Συλλόγων, αφετέρου δε μεταξύ των Φαρμακευτικών Συλλόγων μεταξύ τους,
στ) η κατάρτιση και τροποποίηση του Κώδικα Ελληνικής Φαρμακευτικής Δεοντολογίας,
ζ) η προστασία της δημόσιας υγείας και της υγείας των πολιτών,
η) η έκδοση περιοδικού και η λειτουργία διαδικτυακών ιστοσελίδων με επιστημονικό ή συνδικαλιστικό περιεχόμενο προς πληρέστερη επιστημονική και επαγγελματική ενημέρωση των φαρμακοποιών και επικοινωνία με τους Φαρμακευτικούς Συλλόγους,
θ) η ίδρυση επαγγελματικού ταμείου φαρμακοποιών και η εν γένει οικονομική συνδρομή των φαρμακοποιών και των οικογενειών τους,
ι) η μελέτη υγειονομικών θεμάτων και η οργάνωση επιστημονικών φαρμακευτικών συνεδρίων με επιτροπές εμπειρογνωμόνων, καθώς και η υποβολή προτάσεων, εισηγήσεων και γνωμών που αφορούν στην αποτελεσματικότητα ή τη βελτίωση της υγειονομικής εν γένει νομοθεσίας,
ια) η προαγωγή των οικονομικών συμφερόντων των φαρμακοποιών - μελών των Φαρμακευτικών Συλλόγων με τη δημιουργία και λειτουργία Κεφαλαίου Αποζημίωσης Εξόδου Φαρμακοποιών. Δικαίωμα αποζημίωσης έχουν τα μέλη αυτά που διακόπτουν οριστικά την άσκηση του επαγγέλματός τους ή τη λειτουργία του φαρμακείου τους, για οποιονδήποτε λόγο, και σε περίπτωση θανάτου τους, τα μέλη της οικογένειάς τους. Για την εκπλήρωση του πρώτου εδαφίου διατίθεται από την 11η.11.1993 και εφεξής το ογδόντα τοις εκατό (80%) του πόρου του άρθρου 64. Για την παρακολούθηση των εσόδων και των καταβαλλόμενων αποζημιώσεων στους δικαιούχους τηρείται Ειδικός Λογαριασμός υπό την ονομασία «Κεφάλαιο Αποζημιώσεως Εξόδου Φαρμακοποιών»,
ιβ) η συνεχιζόμενη επαγγελματική κατάρτιση των φαρμακοποιών,
ιγ) η ευθύνη της διαχείρισης και πιστοποίησης του συστήματος συνεχούς επαγγελματικής επιμόρφωσης των φαρμακοποιών,
ιδ) η έκφραση γνώμης επί νομοσχεδίων, σχεδίων κανονιστικών πράξεων, καθώς και η υποβολή προτάσεων προς την Κυβέρνηση για τη νομοθέτηση θεμάτων σχετικών με το φαρμακευτικό επάγγελμα, τα φαρμακεία, τα φάρμακα και τη δημόσια υγεία,
ιε) η προβολή θέσεων επί θεμάτων που αφορούν στη δημόσια υγεία, το περιβάλλον, την εκπαίδευση, τη συνεχιζόμενη επαγγελματική κατάρτιση των φαρμακοποιών και τη φαρμακευτική δεοντολογία,
ιστ) η ίδρυση ινστιτούτων με σκοπό τη μελέτη θεμάτων προαγωγής υγείας και συνεχιζόμενης φαρμακευτικής εκπαίδευσης,
ιζ) η συμμετοχή σε προγράμματα επιδότησης - χρηματοδότησης από κρατικούς και ενωσιακούς πόρους δράσεων ως φορέας υλοποίησης των προγραμμάτων με σκοπό την εκπαίδευση, επιμόρφωση και επαγγελματική κατάρτιση των φαρμακοποιών και των υπαλλήλων φαρμακείου και την προστασία της δημόσιας υγείας,
ιη) η σύναψη συμβάσεων για λογαριασμό μελών του συλλογικά, με την Πολιτεία και με οργανισμούς ή άλλα νομικά πρόσωπα,
ιθ) η εκπροσώπηση και υποστήριξη των θέσεων της φαρμακευτικής κοινότητας σε θέματα φαρμακευτικά και πολιτικής υγείας,
κ) η διασφάλιση της ποιότητας των παρεχόμενων φαρμακευτικών υπηρεσιών,
κα) η προστασία των εννόμων συμφερόντων όλων των φαρμακοποιών που είναι μέλη των Φαρμακευτικών Συλλόγων, και η παροχή συμβουλών και ενημέρωσης,
κβ) η προαγωγή, μέσω ερευνητικών προγραμμάτων, της έρευνας σε θέματα που αφορούν στις φαρμακευτικές υπηρεσίες και τη δημόσια υγεία, καθώς και η παροχή υποτροφιών σε φαρμακοποιούς,
κγ) η ανάπτυξη κοινωνικών δράσεων και η παροχή οικονομικής συνδρομής σε φαρμακοποιούς, η παροχή οικονομικής ενίσχυσης σε περιπτώσεις φυσικών καταστροφών, καθώς και η διενέργεια κοινωνικού έργου, όπως η διάθεση ιατροφαρμακευτικού υλικού και η παροχή δωρεών,
κδ) η οργάνωση της διαδικασίας συλλογής επικίνδυνων αποβλήτων από τα φαρμακεία μέσω των Φαρμακευτικών Συλλόγων,
κε) η εκπροσώπηση των Φαρμακευτικών Συλλόγων και των φαρμακοποιών προς προάσπιση των εννόμων συμφερόντων τους ενώπιον των πολιτικών, ποινικών και διοικητικών δικαστηρίων και κάθε αρχής της χώρας και της αλλοδαπής.
2. Με απόφαση του Διοικητικού Συμβουλίου του Π.Φ.Σ. είναι δυνατή η διοργάνωση εκπαιδευτικών και μετεκπαιδευτικών σεμιναρίων, διαλέξεων και η έκδοση εντύπων αγωγής υγείας για την πραγματοποίηση των σκοπών αυτών, η δαπάνη των οποίων βαρύνει τον προϋπολογισμό του Π.Φ.Σ..
3. Η αρμοδιότητα του Π.Φ.Σ. δεν περιορίζει την αρμοδιότητα των Φαρμακευτικών Συλλόγων. Ζητήματα, πάντως, πανελλαδικού φαρμακευτικού ενδιαφέροντος αποτελούν αρμοδιότητα αποκλειστικώς του Π.Φ.Σ..
4. Οι Φαρμακευτικοί Σύλλογοι οφείλουν να συμβάλουν στον κύκλο των αρμοδιοτήτων τους στην ευόδωση των σκοπών του Π.Φ.Σ..
Άρθρο 54
Αντιπρόσωποι
1. Αντιπρόσωποι στον Πανελλήνιο Φαρμακευτικό Σύλλογο (Π.Φ.Σ.) είναι όσοι αναδεικνύονται μετά από εκλογές από κάθε Φαρμακευτικό Σύλλογο προς τον σκοπό αυτόν από τα μέλη του οικείου Φαρμακευτικού Συλλόγου, οι οποίοι και αποτελούν τη Γενική Συνέλευση του Π.Φ.Σ..
2. Οι αντιπρόσωποι κάθε Φαρμακευτικού Συλλόγου εκλέγονται με καθολική μυστική ψηφοφορία των μελών του και ορίζονται ως ακολούθως:
α) Σύλλογοι που αριθμούν μέχρι είκοσι πέντε (25) μέλη εκλέγουν έναν (1) αντιπρόσωπο,
β) σύλλογοι που αριθμούν από είκοσι έξι (26) μέχρι εκατό (100) μέλη, εκλέγουν δύο (2) αντιπροσώπους,
γ) σύλλογοι που αριθμούν από εκατόν ένα (101) μέχρι χίλια (1.000) μέλη, εκλέγουν επιπλέον των δύο (2) αντιπροσώπων που ορίζονται στην περ. β), έναν (1) αντιπρόσωπο για κάθε εκατοντάδα μελών ή κλάσμα της τελευταίας,
δ) σύλλογοι που αριθμούν περισσότερα από χίλια ένα (1.001) μέλη, εκλέγουν επιπλέον των έντεκα (11) αντιπροσώπων που προβλέπονται στις περ. β) και γ), έναν (1) για κάθε διακόσια (200) συμπληρωμένα μέλη.
3. Για κάθε αντιπρόσωπο εκλέγεται και ένας (1) αναπληρωτής.
4. Σε περίπτωση εξάντλησης του αριθμού των επιλαχόντων μελών, τακτικών και αναπληρωματικών, διεξάγονται αναπληρωματικές αρχαιρεσίες για τη συμπλήρωση του αριθμού των ελλειπόντων αντιπροσώπων. Η θητεία των αντιπροσώπων που εκλέγονται σύμφωνα με το πρώτο εδάφιο, λήγει ταυτόχρονα με τη λήξη της θητείας των υπόλοιπων τακτικών και αναπληρωματικών αντιπροσώπων.
5. Οι αντιπρόσωποι στον Π.Φ.Σ. και οι αναπληρωτές τους εκλέγονται για μία τριετία, που αρχίζει ταυτόχρονα με τη θητεία των μελών του Διοικητικού Συμβουλίου των Φαρμακευτικών Συλλόγων. Η εκλογή των αντιπροσώπων στον Π.Φ.Σ. διεξάγεται ταυτόχρονα με τις αρχαιρεσίες του Φαρμακευτικού Συλλόγου με ξεχωριστό ψηφοδέλτιο και κατά την ίδια διαδικασία και με τον τρόπο που προβλέπεται στα άρθρα 24 έως 31 για την εκλογή των μελών του Διοικητικού Συμβουλίου των Φαρμακευτικών Συλλόγων.
6. Οι αντιπρόσωποι στον Π.Φ.Σ. και οι αναπληρωτές τους πρέπει να έχουν τα ίδια προσόντα με τα μέλη του Διοικητικού Συμβουλίου του Φαρμακευτικού Συλλόγου που προβλέπονται στο άρθρο 23.
Άρθρο 55
Εποπτεία Πανελλήνιου Φαρμακευτικού Συλλόγου επί των Φαρμακευτικών Συλλόγων
Η εποπτεία του Πανελληνίου Φαρμακευτικού Συλλόγου επί της κανονικής λειτουργίας των Φαρμακευτικών Συλλόγων περιλαμβάνει: α) την παροχή οικονομικής ενίσχυσης αυτών, όταν οι εισφορές των μελών τους και γενικά τα πάσης φύσεως έσοδά τους δεν καλύπτουν τις λειτουργικές τους ανάγκες, β) την ενημέρωση για θέματα που ενδιαφέρουν το φαρμακευτικό επάγγελμα ή την παροχή οδηγιών και συμβουλών για την ομαλή λειτουργία τους, γ) την αποστολή σε αυτούς εγκυκλίων και γενικά έντυπου και ηλεκτρονικού υλικού, που αναφέρεται σε θέματα που ενδιαφέρουν τον φαρμακευτικό κόσμο, δ) τη διενέργεια συμβουλευτικού διοικητικού και διαχειριστικού ελέγχου και ε) τη νομική υποστήριξή τους όταν δεν διαθέτουν νομική υπηρεσία ή δεν έχουν τη δυνατότητα χρησιμοποίησης αυτής ή το σχετικό θέμα για κρίση είναι πανελλήνιου φαρμακευτικού ενδιαφέροντος.
Άρθρο 56
Εσωτερικός Κανονισμός
1. Ο Πανελλήνιος Φαρμακευτικός Σύλλογος (Π.Φ.Σ.) διέπεται από Εσωτερικό Κανονισμό, για τον οποίο εφαρμόζεται αναλόγως το άρθρο 11. Ο Εσωτερικός Κανονισμός υπόκειται στην έγκριση του Υπουργού Υγείας.
2. Ο Εσωτερικός Κανονισμός του Π.Φ.Σ. που είναι σε ισχύ κατά την έναρξη ισχύος του παρόντος, προσαρμόζεται στον παρόντα μέσα σε προθεσμία δώδεκα (12) μηνών από την έναρξη ισχύος του παρόντος.
Άρθρο 57
Συνεδρίαση της Γενικής Συνέλευσης
1. Η Γενική Συνέλευση (Γ.Σ.) του Πανελληνίου Φαρμακευτικού Συλλόγου (Π.Φ.Σ.) συγκαλείται σε συνεδρίαση τακτικώς δύο (2) τουλάχιστον φορές κάθε έτος, η μεν πρώτη συνεδρίαση μέχρι την 30ή Ιουνίου, η δε δεύτερη εντός του διαστήματος Οκτωβρίου - Δεκεμβρίου εκάστου έτους, και εκτάκτως όσες φορές κρίνει τούτο αναγκαίο το Διοικητικό Συμβούλιο (Δ.Σ.) ή η Γ.Σ..
2. Με απόφαση του Δ.Σ. του Π.Φ.Σ., όταν για λόγους ανωτέρας βίας δεν είναι δυνατή η συνεδρίαση της Γ.Σ. με φυσική παρουσία των αντιπροσώπων - μελών του, η συνεδρίαση δύναται να πραγματοποιείται με τηλεδιάσκεψη των μελών του, με δικαίωμα ψήφου κατά τη λήψη των αποφάσεων των ηλεκτρονικώς παρόντων. Στην περίπτωση αυτή, η πρόσκληση προς τα μέλη του Π.Φ.Σ. περιλαμβάνει τις αναγκαίες πληροφορίες και τεχνικές οδηγίες για τη συμμετοχή τους στη συνεδρίαση. Το Δ.Σ. του Π.Φ.Σ. είναι αρμόδιο για τη διασφάλιση των διαδικασιών συμμετοχής όλων των μελών του στην ως άνω συνεδρίαση, τον έλεγχο της ταυτότητας του συμμετέχοντος προσώπου, την προέλευση της ψήφου, τη διενέργεια ηλεκτρονικής ψηφοφορίας, καθώς και την ασφάλεια της ηλεκτρονικής σύνδεσης.
Άρθρο 58
Προσκλήσεις
Για τις προσκλήσεις σε συνεδρίαση της Γενικής Συνέλευσης (Γ.Σ.) εφαρμόζεται αναλόγως το άρθρο 16, πρέπει δε αυτές να αποστέλλονται δεκαπέντε (15) τουλάχιστον ημέρες πριν από τη συνεδρίαση της τακτικής Γ.Σ. και δέκα (10) τουλάχιστον ημέρες πριν από τη συνεδρίαση της έκτακτης Γ.Σ.. Οι προσκλήσεις πρέπει να αποστέλλονται στους αντιπροσώπους και τους αναπληρωτές τους. Αντιπρόσωποι του Πανελληνίου Φαρμακευτικού Συλλόγου (Π.Φ.Σ.) που έχουν κώλυμα να προσέλθουν στη συνεδρίαση, ενημερώνουν εγκαίρως και εγγράφως το Διοικητικό Συμβούλιο του οικείου Φαρμακευτικού Συλλόγου και τον αναπληρωτή τους, προκειμένου να συμμετάσχει εκείνος στη συνεδρίαση της Γ.Σ. του Π.Φ.Σ..
Άρθρο 59
Απαρτία - Συνεδριάσεις - Αποφάσεις Γενικής Συνέλευσης
Για την απαρτία, τις προτάσεις θεμάτων προς συζήτηση, την πορεία των συνεδριάσεων της Γενικής Συνέλευσης, τις ποινές κατά όσων συμπεριφέρονται ανάρμοστα, την ψηφοφορία και τη λήψη των αποφάσεων εφαρμόζονται αναλόγως τα άρθρα 15 έως και 20.
Άρθρο 60
Εκλογή μελών Διοικητικού Συμβουλίου
1. Η συνεδρίαση προς εκλογή των μελών του Διοικητικού Συμβουλίου (Δ.Σ.) του Πανελληνίου Φαρμακευτικού Συλλόγου (Π.Φ.Σ.) συγκαλείται εντός των μηνών Μαΐου ή Ιουνίου του έτους διενέργειας των εκλογών, εφαρμοζόμενων αναλόγως των άρθρων 24 έως 29, 31 και 32. Τα ψηφοδέλτια των συνδυασμών σφραγίζονται με σφραγίδα του Υπουργείου Υγείας, κατά δε τις αρχαιρεσίες παρίσταται διοικητικός αντιπρόσωπος που ορίζεται από τον Υπουργό Υγείας, ο οποίος μαζί με τον Πρόεδρο και τους εκλεγόμενους από τη Γενική Συνέλευση (Γ.Σ.) τρεις (3) ψηφολέκτες, για τους οποίους εφαρμόζεται αναλόγως η παρ. 1 του άρθρου 26, αποτελούν την Εφορευτική Επιτροπή. Πρόεδρος της Εφορευτικής Επιτροπής ορίζεται ο Πρόεδρος της Γ.Σ..
2. Μετά από το πέρας της διαλογής συντάσσεται το σχετικό πρωτόκολλο, που υπογράφεται από τον Πρόεδρο της Εφορευτικής Επιτροπής, τον διοικητικό αντιπρόσωπο και τους ψηφολέκτες και γνωστοποιείται αμέσως το αποτέλεσμα από τον Πρόεδρο της Γ.Σ. στους κατά τη συνεδρίαση παριστάμενους αντιπροσώπους και τοιχοκολλάται στα γραφεία του Συλλόγου. Εντός πέντε (5) εργάσιμων ημερών, ο Πρόεδρος της Γ.Σ. οφείλει να γνωστοποιήσει το αποτέλεσμα των εκλογών στο Υπουργείο Υγείας. Στο Υπουργείο Υγείας υποβάλλονται εντός της προθεσμίας του δευτέρου εδαφίου τα πρακτικά της συνεδρίασης, μαζί τα ψηφοδέλτια, το πρωτόκολλο και οι υποβληθείσες ενστάσεις κατά του κύρους της εκλογής. Το Υπουργείο Υγείας, εντός προθεσμίας ενός (1) μηνός από την υποβολή, εγκρίνει εν όλω ή εν μέρει, ή απορρίπτει τα πρακτικά αυτά. Σε περίπτωση ολικής ή μερικής απόρριψης εκλογής κάποιου μέλους, ο Π.Φ.Σ. καλείται προς διενέργεια νέων αρχαιρεσιών σε χρόνο που ορίζεται από το Υπουργείο Υγείας και δεν δύναται να είναι μικρότερος του ενός (1) μηνός από την απόρριψη της εκλογής.
3. Τα μέλη του Δ.Σ. του Π.Φ.Σ. πρέπει να έχουν τα ίδια προσόντα με τα μέλη του Δ.Σ. του Φαρμακευτικού Συλλόγου του άρθρου 23.
Άρθρο 61
Παραίτηση μελών Διοικητικού Συμβουλίου
1. Σε περίπτωση παραίτησης ή έλλειψης με οποιοδήποτε τρόπο μελών του Διοικητικού Συμβουλίου (Δ.Σ.) του Πανελληνίου Φαρμακευτικού Συλλόγου (Π.Φ.Σ.), αν δεν υπάρχουν επιλαχόντα μέλη, τούτο λειτουργεί νομίμως μέχρι την επιλογή νέων μελών, αν με τα υπόλοιπα μέλη υφίσταται απαρτία.
2. Σε περίπτωση παραίτησης ολόκληρου του Δ.Σ. του Π.Φ.Σ., και εφόσον από τα επιλαχόντα μέλη δεν είναι δυνατή η συγκρότηση νέου Διοικητικού Συμβουλίου, με απόφαση του Υπουργού Υγείας διορίζεται τριμελής Διοικούσα Επιτροπή από μέλη της Γενικής Συνέλευσης του Π.Φ.Σ. για τη διεξαγωγή αναπληρωματικών αρχαιρεσιών.
3. Η διεξαγωγή των αναπληρωματικών αρχαιρεσιών γίνεται μέσα σε αποκλειστική προθεσμία τεσσάρων (4) μηνών από την έλλειψη μελών ή την παραίτηση του Δ.Σ.
4. Η θητεία των μελών που εκλέγονται σύμφωνα με την παρ. 1 λήγει μαζί με τη θητεία των υπόλοιπων μελών του Διοικητικού Συμβουλίου. Η θητεία του Δ.Σ. που εκλέγεται με τις αναπληρωματικές αρχαιρεσίες, είναι ισόχρονη με το υπόλοιπο της θητείας του Δ.Σ. που παραιτήθηκε ή εξέλιπε κατά την παρ. 2.
5. Με αιτιολογημένη απόφαση του Υπουργού Υγείας δύναται να αναστέλλεται, για χρονικό διάστημα όχι πέραν των τριών (3) μηνών, η διενέργεια αρχαιρεσιών για την ανάδειξη του Διοικητικού Συμβουλίου του Π.Φ.Σ. και των μελών του Ανώτατου Φαρμακευτικού Πειθαρχικού Συμβουλίου. Στην περίπτωση αυτή, η θητεία του Διοικητικού Συμβουλίου του Π.Φ.Σ. και των μελών του Ανώτατου Φαρμακευτικού Πειθαρχικού Συμβουλίου, που εκλέχθηκαν μετά, περιορίζεται ανάλογα, όσο το χρονικό διάστημα της αναστολής, που χορηγείται από τον Υπουργό Υγείας.
Άρθρο 62
Καθήκοντα Δ.Σ. - Προέδρου - Γραμματέα - Ταμία - Συνεδριάσεις Δ.Σ. - Λογοδοσία - Πρακτικά - Προσκλήσεις
1. Για τα καθήκοντα του Διοικητικού Συμβουλίου (Δ.Σ.), τις συνεδριάσεις του, τη διοικητική και διαχειριστική λογοδοσία, τα καθήκοντα του Προέδρου, του Γραμματέα και του Ταμία εφαρμόζονται αναλόγως τα άρθρα 33 έως και 40.
2. Οι συνεδριάσεις του Δ.Σ. του Πανελληνίου Φαρμακευτικού Συλλόγου (Π.Φ.Σ.) δύνανται να πραγματοποιούνται με τηλεδιάσκεψη των μελών του, χωρίς να απαιτείται η φυσική παρουσία τους, τα δε μέλη του Δ.Σ. που μετέχουν με τηλεδιάσκεψη, έχουν νομίμως δικαίωμα ψήφου κατά τη λήψη των αποφάσεων. Στην περίπτωση αυτή, η πρόσκληση προς τα μέλη του Δ.Σ. περιλαμβάνει τις αναγκαίες πληροφορίες και τεχνικές οδηγίες για τη συμμετοχή τους στη συνεδρίαση. Ο Πρόεδρος του Π.Φ.Σ. είναι υπεύθυνος για τη διασφάλιση των διαδικασιών συμμετοχής όλων των μελών του στην ως άνω συνεδρίαση, τον έλεγχο της ταυτότητας του συμμετέχοντος προσώπου, την προέλευση της ψήφου, τη διενέργεια ηλεκτρονικής ψηφοφορίας, καθώς και την ασφάλεια της ηλεκτρονικής ή άλλης σύνδεσης.
Άρθρο 63
Σύναψη συμβάσεων προσωπικού και συνεργατών
1. Το Διοικητικό Συμβούλιο (Δ.Σ.) του Πανελληνίου Φαρμακευτικού Συλλόγου (Π.Φ.Σ.) με απόφασή του προσλαμβάνει προσωπικό για την κάλυψη των λειτουργικών αναγκών και την εύρυθμη λειτουργία του Συλλόγου.
2. Με ειδικώς αιτιολογημένη απόφαση του το Δ.Σ. του Π.Φ.Σ. δύναται να προβαίνει στη σύναψη συμβάσεων εργασίας ιδιωτικού δικαίου ορισμένου και αορίστου χρόνου, καθώς και συμβάσεων παροχής υπηρεσιών και συμβάσεων έργου.
3. Οι αποδοχές, αμοιβές και έξοδα των υπαλλήλων και των συνεργατών καλύπτονται από τους ιδίους πόρους του Π.Φ.Σ. και δεν βαρύνουν τον κρατικό προϋπολογισμό.
4. Η διαδικασία, οι όροι και οι προϋποθέσεις σύναψης των συμβάσεων του παρόντος προβλέπονται από τον Εσωτερικό Κανονισμό του Π.Φ.Σ.
Άρθρο 64
Πόροι και έξοδα του Πανελληνίου Φαρμακευτικού Συλλόγου
Α. Πόροι του Πανελληνίου Φαρμακευτικού Συλλόγου (Π.Φ.Σ). είναι:
1.α) Ποσοστό τέσσερα τοις χιλίοις (4‰) επί της χονδρικής τιμής πώλησης των φαρμάκων με αντίστοιχη μείωση του λιανικού κέρδους των αγοραστών φαρμακοποιών που διατηρούν σε λειτουργία φαρμακείο. Το ως άνω ποσοστό δεν λαμβάνεται υπόψη κατά την τιμολόγηση των φαρμάκων, βαρύνει αποκλειστικά και μόνο τους φαρμακοποιούς, εισπράττεται από τις υπόχρεες φαρμακευτικές επιχειρήσεις, δηλαδή τους Κατόχους Άδειας Παραγωγής, Κυκλοφορίας και Χονδρικής Πώλησης φαρμάκων, και αποδίδεται στον Π.Φ.Σ.
β) Οι υπόχρεες φαρμακευτικές επιχειρήσεις της περ. α) υποβάλλουν στον Π.Φ.Σ. ηλεκτρονικώς, εντός των πρώτων δέκα (10) εργάσιμων ημερών εκάστου μηνός, αναλυτική κατάσταση των πωλήσεων των φαρμάκων που έχουν πραγματοποιήσει κατά τον προηγούμενο μήνα προς Κατόχους Άδειας Χονδρικής Πώλησης φαρμάκων και φαρμακεία, δυνάμει των οποίων προκύπτει η παρακράτηση του πόρου τέσσερα τοις χιλίοις (4‰) επί της χονδρικής τιμής πώλησης από τις υπόχρεες φαρμακευτικές επιχειρήσεις υπέρ του Π.Φ.Σ.
γ) Ο πόρος αποδίδεται από τις υπόχρεες φαρμακευτικές επιχειρήσεις προς τον Π.Φ.Σ. μέχρι το τέλος του επόμενου μήνα από τη γενόμενη πώληση προς Κατόχους Άδειας Χονδρικής Πώλησης και φαρμακεία.
δ) Σε περίπτωση μη απόδοσης του αναλογούντος πόρου ή εκπρόθεσμης απόδοσης αυτού από υπόχρεη φαρμακευτική επιχείρηση, επιβάλλεται στην εν λόγω επιχείρηση χρηματικό πρόστιμο από τρεις χιλιάδες (3.000,00) ευρώ έως πενήντα χιλιάδες (50.000,00) ευρώ, και σε περίπτωση υποτροπής από τριάντα χιλιάδες (30.000,00) ευρώ έως διακόσιες χιλιάδες (200.000,00) ευρώ, με απόφαση του αρμοδίου οργάνου του Υπουργείου Υγείας. Στην περίπτωση αυτήν, η υπόχρεη φαρμακευτική επιχείρηση υποχρεούται να αποδώσει στον Π.Φ.Σ. τον αναλογούντα πόρο νομιμοτόκως από την προθεσμία που ορίζεται στην περ. γ).
ε) Ο Π.Φ.Σ. ορίζεται αρμόδιος και υπεύθυνος για τον έλεγχο και την παρακολούθηση της ανωτέρω διαδικασίας. Ο Π.Φ.Σ. δύναται να αναθέτει σε εταιρεία ορκωτών ελεγκτών λογιστών τον έλεγχο της ανωτέρω διαδικασίας. Στην περίπτωση του δευτέρου εδαφίου συντάσσεται από την ελεγκτική εταιρεία μέχρι την 28η Φεβρουάριου εκάστου έτους Έκθεση Ευρημάτων από την Εκτέλεση Προσυμφωνημένων Διαδικασιών σύμφωνα με το Διεθνές Πρότυπο Συναφών Υπηρεσιών 4400 «Αναθέσεις Συμφωνημένων Υπηρεσιών επί Χρηματοοικονομικής Πληροφόρησης», η οποία περιλαμβάνει αναλυτικά στοιχεία για τα ποσά που έχουν αποδοθεί στον Π.Φ.Σ. κατά το προηγούμενο έτος. Η ετήσια αυτή έκθεση ευρημάτων κοινοποιείται στον Υπουργό Υγείας μέχρι την 30ή Μαρτίου εκάστου έτους.
στ) Οι υπόχρεες φαρμακευτικές επιχειρήσεις της περ. α) αποδίδουν στον Π.Φ.Σ. τον αναλογούντα πόρο για το χρονικό διάστημα από την 1η.1.2017 έως την έναρξη ισχύος του παρόντος, τον οποίο δεν έχουν εν τω μεταξύ αποδώσει είτε στον Ηλεκτρονικό Εθνικό Φορέα Κοινωνικής Ασφάλισης είτε στον Π.Φ.Σ., εντός προθεσμίας ενός (1) μηνός από την έναρξη ισχύος του παρόντος. Σε περίπτωση μη απόδοσης του εν λόγω αναλογούντος πόρου ή εκπρόθεσμης απόδοσης αυτού, εφαρμόζονται η περ. δ).
2. Δωρεές, χορηγίες και κληροδοτήματα προς τον Π.Φ.Σ.
3. Περί των εισπράξεων εφαρμόζεται αναλογικώς το άρθρο 42.
Β. Έξοδα του Π.Φ.Σ. είναι:
α) μισθοί, αμοιβές, αποζημιώσεις, ασφαλιστικές εισφορές, επιδόματα, πάσης φύσεως δεδουλευμένα και λοιπές εν γένει σχετικές επιβαρύνσεις για το υπαλληλικό προσωπικό και τους συνεργάτες του Π.Φ.Σ.,
β) δαπάνες της διοίκησής του και του Ανώτατου Φαρμακευτικού Πειθαρχικού Συμβουλίου, εν γένει, συμπεριλαμβανομένων των αποζημιώσεων, οδοιπορικών εξόδων και εξόδων διαμονής των μελών του Διοικητικού Συμβουλίου (Δ.Σ.) ή του Ανώτατου Φαρμακευτικού Πειθαρχικού Συμβουλίου, όταν αυτά ταξιδεύουν κατ’ εντολή του Δ.Σ. του Π.Φ.Σ.,
γ) άλλες δαπάνες που αποφασίζονται από το Δ.Σ. ή τη Γενική Συνέλευση (Γ.Σ.) του Π.Φ.Σ. προς εκπλήρωση των σκοπών του,
δ) τα μέλη του Δ.Σ. του Π.Φ.Σ., οι αντιπρόσωποι και τα μέλη των Φαρμακευτικών Συλλόγων, ο Πρόεδρος και τα μέλη του Ανώτατου Φαρμακευτικού Πειθαρχικού Συμβουλίου, καθώς και οι συνεργάτες ή ειδικοί επιστήμονες, των υπηρεσιών των οποίων κάνει χρήση ο Π.Φ.Σ. για την εκπλήρωση των σκοπών αυτού, όταν συμμετέχουν σε συνεδριάσεις του Δ.Σ., της Γ.Σ., των Επιτροπών του Π.Φ.Σ., και του Ανώτατου Φαρμακευτικού Πειθαρχικού Συμβουλίου ή εκτελούν ανατεθείσα υπηρεσία, δικαιούνται εξόδων κίνησης, ημερήσιας αποζημίωσης για τον χρόνο απασχόλησής τους, και έξοδα παραμονής, τα οποία καθορίζονται με απόφαση της Γ.Σ., κατόπιν εισήγησης του Δ.Σ.,
ε) τα μηνιαία έξοδα παράστασης του Προέδρου του Δ.Σ., τα οποία καθορίζονται με απόφαση της Γ.Σ., η οποία εκδίδεται κατόπιν εισήγησης του Δ.Σ.,
στ) επιχορηγήσεις των Φαρμακευτικών Συλλόγων.
Άρθρο 65
Συνεργασία με δημόσιες αρχές
Οι δημόσιες αρχές υποχρεούνται να παρέχουν στον Π.Φ.Σ. κάθε δυνατή συνδρομή, καθώς και κάθε πληροφορία αναγκαία για την εκπλήρωση των σκοπών του. Παρέχουν, επίσης, πληροφορίες σχετικά με παραβατικές συμπεριφορές κατά την εφαρμογή της φαρμακευτικής νομοθεσίας, ελεγχόμενες πράξεις, διώξεις ή επιβληθείσες κυρώσεις από άλλα αρμόδια όργανα, με την επιφύλαξη τυχόν ειδικότερων διατάξεων.
Άρθρο 66
Σφραγίδα - Αλληλογραφία
1. Ο Πανελλήνιος Φαρμακευτικός Σύλλογος έχει σφραγίδα κυκλική, αποτελούμενη από δύο επάλληλους και ομόκεντρους κύκλους, ο εσωτερικός των οποίων φέρει στο μέσο αυτής το εθνόσημο της Ελληνικής Δημοκρατίας και γύρω από αυτό στο πάνω μέρος τις λέξεις «ΥΠΟΥΡΓΕΙΟ ΥΓΕΙΑΣ» και «ΠΑΝΕΛΛΗΝΙΟΣ ΦΑΡΜΑΚΕΥΤΙΚΟΣ ΣΥΛΛΟΓΟΣ» και στον εξωτερικό κύκλο τις λέξεις «ΕΛΛΗΝΙΚΗ ΔΗΜΟΚΡΑΤΙΑ».
2. Τα έγγραφα υπογράφονται από τον Πρόεδρο και τον Γραμματέα του Διοικητικού Συμβουλίου και σφραγίζονται με τη σφραγίδα του.
Άρθρο 67
Ανάληψη δικαστικών ενεργειών από τον Π.Φ.Σ.
Ο Πανελλήνιος Φαρμακευτικός Σύλλογος (Π.Φ.Σ.), κατόπιν απόφασης του Δ.Σ., δικαιούται διά του Προέδρου του ή του νόμιμου αναπληρωτή του να ασκεί στο όνομά του και για λογαριασμό των φαρμακοποιών και των Φαρμακευτικών Συλλόγων κάθε ένδικο μέσο και βοήθημα ενώπιον των πολιτικών, ποινικών και διοικητικών δικαστηρίων και οποιοδήποτε νόμιμο μέσο ενώπιον κάθε αρχής και κάθε βαθμίδας και δικαιοδοσίας με σκοπό την τήρηση της φαρμακευτικής νομοθεσίας και την προστασία της δημόσιας υγείας, καθώς και για κάθε παράβαση νομοθεσίας που αφορά στα δικαιώματα και καθήκοντα των φαρμακοποιών και συνάδει με τους σκοπούς τους, και εν γένει για κάθε προσβολή του φαρμακευτικού επαγγέλματος, όπως επίσης όταν τίθενται ζητήματα γενικότερου ενδιαφέροντος για την άσκηση του φαρμακευτικού επαγγέλματος, οι οποίες αφορούν τους φαρμακοποιούς πανελλαδικώς.
ΜΕΡΟΣ Δ’
ΠΕΙΘΑΡΧΙΚΑ ΣΥΜΒΟΥΛΙΑ ΦΑΡΜΑΚΕΥΤΙΚΩΝ ΣΥΛΛΟΓΩΝ - ΑΝΩΤΑΤΟ ΦΑΡΜΑΚΕΥΤΙΚΟ ΠΕΙΘΑΡΧΙΚΟ ΣΥΜΒΟΥΛΙΟ - ΠΕΙΘΑΡΧΙΚΕΣ ΔΙΑΤΑΞΕΙΣ
Άρθρο 68
Υποχρεώσεις φαρμακοποιών
Κάθε φαρμακοποιός υποχρεούται να ασκεί ευσυνείδητα το επάγγελμά του συμμορφούμενος προς τους κειμένους νόμους και τον Κώδικα Φαρμακευτικής Δεοντολογίας και να αποδεικνύεται τόσο κατά την εξάσκηση του επαγγέλματος όσο και στις άλλες του σχέσεις άξιος της εκτίμησης την οποία απαιτεί το επάγγελμά του. Κάθε παράβαση των κείμενων διατάξεων και του Κώδικα Φαρμακευτικής Δεοντολογίας συνεπάγεται την πειθαρχική τιμωρία του φαρμακοποιού. Πολιτικές, επιστημονικές και θρησκευτικές πεποιθήσεις ή ενέργειες φαρμακοποιού δεν δύνανται να αποτελούν, ως τέτοιες, αντικείμενο πειθαρχικής δίωξης και τιμωρίας.
Άρθρο 69
Συγκρότηση Πειθαρχικών Συμβουλίων Φαρμακευτικών Συλλόγων - Λήψη αποφάσεων
1. Στην έδρα του Φαρμακευτικού Συλλόγου με τα περισσότερα μέλη κάθε Περιφέρειας της χώρας, σύμφωνα με το άρθρο 3 του ν. 3852/2010 (Α’ 87), περί της σύστασης και συγκρότησης περιφερειών, και με την επιφύλαξη της παρ. 2 του παρόντος, συνιστάται πενταμελές Πειθαρχικό Συμβούλιο, στην αρμοδιότητα του οποίου περιλαμβάνονται όλα τα μέλη των λειτουργούντων σε αυτήν Φαρμακευτικών Συλλόγων και το οποίο αποτελείται από: α) Έναν (1) εν ενεργεία Δικαστή και τον αναπληρωτή του, εκ των υπηρετούντων στο αρμόδιο Διοικητικό Πρωτοδικείο της έδρας του Φαρμακευτικού Συλλόγου με τα περισσότερα μέλη κάθε Περιφέρειας, ως Πρόεδρο του Πειθαρχικού Συμβουλίου, ο οποίος ορίζεται από το Τριμελές Συμβούλιο Διοίκησης ή τον Προϊστάμενο του Διοικητικού Πρωτοδικείου κατόπιν αίτησης του ως άνω Φαρμακευτικού Συλλόγου, β) τον Πρόεδρο του Φαρμακευτικού Συλλόγου με τα περισσότερα μέλη που λειτουργεί στην έδρα της Περιφέρειας, με τον νόμιμο αναπληρωτή του, γ) τρία (3) μέλη - φαρμακοποιούς, με τους αναπληρωτές τους, που προέρχονται από τους λειτουργούντες στην Περιφέρεια Φαρμακευτικούς Συλλόγους, εφόσον έχουν τα κατά το άρθρο 23 προσόντα και εκλέγονται κατά τις αρχαιρεσίες για την εκλογή της διοίκησής τους. Η εκλογή των τριών (3) μελών, με τους αναπληρωτές τους, ενεργείται ως εξής: Στις Περιφέρειες όπου λειτουργούν άνω των τριών (3) Φαρμακευτικοί Σύλλογοι, ο δεύτερος, τρίτος και τέταρτος σε μεγαλύτερη δύναμη μελών Φαρμακευτικός Σύλλογος εκλέγουν από ένα (1) μέλος. Στις Περιφέρειες όπου λειτουργούν τρεις (3) Φαρμακευτικοί Σύλλογοι, εκλέγεται ένα (1) μέλος από κάθε Σύλλογο. Στις Περιφέρειες που λειτουργούν δύο (2) Φαρμακευτικοί Σύλλογοι, ο μεγαλύτερος σε αριθμό μελών εκλέγει δύο (2) μέλη και ο δεύτερος ένα (1) μέλος.
2. Ειδικά στην Περιφέρεια Αττικής συγκροτούνται δύο (2) Πειθαρχικά Συμβούλια, αποτελούμενα από πέντε (5) μέλη, ως εξής: α) Πειθαρχικό Συμβούλιο Φαρμακευτικού Συλλόγου Αττικής, με δικαιοδοσία στα μέλη του, που λειτουργούν φαρμακείο στις Περιφερειακές Ενότητες: αα) Κεντρικού Τομέα Αθηνών, αβ) Βόρειου Τομέα Αθηνών, αγ) Δυτικού Τομέα Αθηνών, αδ) Νοτίου Τομέα Αθηνών, αε) Δυτικής Αττικής και αστ) Ανατολικής Αττικής, και β) Πειθαρχικό Συμβούλιο Φαρμακευτικού Συλλόγου Πειραιά με δικαιοδοσία στα μέλη του, που λειτουργούν φαρμακείο στις Περιφερειακές Ενότητες: βα) Πειραιώς και ββ) Νήσων. Τα Πειθαρχικά Συμβούλια των Φαρμακευτικών Συλλόγων Αττικής και Πειραιώς αποτελούνται από: α) έναν (1) εν ενεργεία Δικαστή, και τον αναπληρωτή του, από αυτούς που υπηρετούν στο Διοικητικό Πρωτοδικείο της έδρας του Φαρμακευτικού Συλλόγου, ως Πρόεδρο του Πειθαρχικού Συμβουλίου, ο οποίος ορίζεται από το Τριμελές Συμβούλιο Διοίκησης ή τον Προϊστάμενο του Διοικητικού Πρωτοδικείου, κατόπιν αίτησης του ως άνω Φαρμακευτικού Συλλόγου, β) τον Πρόεδρο του Φαρμακευτικού Συλλόγου, με τον νόμιμο αναπληρωτή του, και γ) τρία (3) μέλη κάθε Συλλόγου, με τους αναπληρωτές τους, που εκλέγονται με τον ίδιο τρόπο που εκλέγεται η διοίκησή τους.
3. α) Χρέη Γραμματέα και πρακτικογράφου εκτελεί ένα από τα μέλη του Πειθαρχικού Συμβουλίου εκ περιτροπής, που εκλέγεται από την ολομέλειά του, με απόλυτη πλειοψηφία.
β) Το Πειθαρχικό Συμβούλιο ευρίσκεται σε απαρτία όταν τα παρόντα μέλη είναι περισσότερα από τα απόντα.
γ) Οι αποφάσεις του Πειθαρχικού Συμβουλίου λαμβάνονται με πλειοψηφία των παρόντων και σε περίπτωση ισοψηφίας η απόφαση είναι υπέρ του πειθαρχικά διωκομένου.
4. Στα μέλη των Πειθαρχικών Συμβουλίων των παρ. 1 και 2 καταβάλλεται αποζημίωση ανά συνεδρίαση.
5. Το Πειθαρχικό Συμβούλιο έχει δική του σφραγίδα, η οποία φέρει εντός κύκλου μεν τον τίτλο αυτού, και στη μέση το εθνόσημο της Ελληνικής Δημοκρατίας.
Άρθρο 70
Εκλογή - Θητεία - Παραίτηση Μελών Πειθαρχικών Συμβουλίων
1. Η θητεία των μελών των Πειθαρχικών Συμβουλίων είναι τριετής, που αρχίζει ταυτόχρονα με τη θητεία των μελών του Διοικητικού Συμβουλίου των Φαρμακευτικών Συλλόγων, δύνανται δε να επανεκλεγούν.
2. Η εκλογή των μελών των Πειθαρχικών Συμβουλίων διεξάγεται κατά τις αρχαιρεσίες του Συλλόγου στο ίδιο ψηφοδέλτιο με τα μέλη των Διοικητικών Συμβουλίων και κατά την ίδια διαδικασία και με τον τρόπο που προβλέπεται στα άρθρα 24 έως 31 για την εκλογή των μελών του Διοικητικού Συμβουλίου των Φαρμακευτικών Συλλόγων.
3. Τα μέλη των Πειθαρχικών Συμβουλίων και οι αναπληρωτές τους πρέπει να έχουν τα ίδια προσόντα με τα μέλη του Διοικητικού Συμβουλίου του Φαρμακευτικού Συλλόγου που προβλέπονται στο άρθρο 23.
4. Σε περίπτωση παραίτησης ή έλλειψης με οποιοδήποτε τρόπο μελών των Πειθαρχικών Συμβουλίων, εφαρμόζεται αναλόγως το άρθρο 36.
Άρθρο 71
Διαδικασία - Ποινές
1. Κάθε καταγγελία υποβάλλεται υποχρεωτικά στη γραμματεία του Πειθαρχικού Συμβουλίου. Ο Πρόεδρος του Πειθαρχικού Συμβουλίου μελετά τα στοιχεία της καταγγελίας και αποφαίνεται περί της παραπομπής ή μη του καταγγελλομένου στο Πειθαρχικό Συμβούλιο.
2. Αν ο καταγγελλόμενος κριθεί παραπεμπτέος στο Πειθαρχικό Συμβούλιο, ο Πρόεδρος τον καλεί να απολογηθεί εγγράφως εντός δεκαπέντε (15) εργάσιμων ημερών και ορίζει εισηγητή επί της υπόθεσης ένα από τα μέλη του Πειθαρχικού Συμβουλίου.
3. Ο οριζόμενος ως εισηγητής μελετά τα στοιχεία της καταγγελίας και την απολογία του καταγγελλομένου και εισηγείται εγγράφως κατά τη συνεδρίαση του Πειθαρχικού Συμβουλίου.
4. Κατά την εκδίκαση της υπόθεσης ο πειθαρχικώς διωκόμενος καλείται να παραστεί με ειδική πρόσκληση. Η μη εμφάνισή του θεωρείται επιβαρυντικό στοιχείο.
5. Οι συνεδριάσεις του Πειθαρχικού Συμβουλίου δεν είναι δημόσιες.
6. Στις συνεδριάσεις του Πειθαρχικού Συμβουλίου τηρούνται βιβλία πρακτικών, χειρόγραφα ή απομαγνητοφωνημένα ή ηλεκτρονικά, τα οποία υπογράφονται από τον Πρόεδρο και τον Γραμματέα και στα οποία οπωσδήποτε καταχωρίζονται οι απόψεις των μειοψηφούντων, εφόσον ζητηθεί από αυτούς.
7. Οι πειθαρχικές ποινές είναι:
α) έγγραφη σύσταση,
β) έγγραφη επίπληξη,
γ) πρόστιμο από χίλια (1.000,00) μέχρι τριάντα χιλιάδες (30.000,00) ευρώ,
δ) στέρηση έως τέσσερα (4) έτη ή οριστικώς του δικαιώματος του εκλέγειν και εκλέγεσθαι,
ε) πρόσκαιρη διακοπή της λειτουργίας του φαρμακείου από έναν (1) μήνα μέχρι ένα (1) έτος,
στ) οριστική στέρηση της άδειας άσκησης επαγγέλματος σε ιδιαιτέρως σοβαρές περιπτώσεις.
Η επιβολή της ποινής των περ. γ) και ε) μπορεί να συνεπάγεται και την επιβολή της ποινής της περ. δ), εφόσον, κατά την κρίση του Πειθαρχικού Συμβουλίου, συντρέχει ιδιαίτερος προς τούτο λόγος.
8. Οι αποφάσεις του Πειθαρχικού Συμβουλίου κοινοποιούνται στον Φαρμακευτικό Σύλλογο, του οποίου ο πειθαρχικώς τιμωρηθείς είναι μέλος. Οι αποφάσεις του πρώτου εδαφίου που υπόκεινται σε ενδικοφανή προσφυγή κοινοποιούνται και στον Π.Φ.Σ.
9. Ενδικοφανής προσφυγή ενώπιον του Ανώτατου Φαρμακευτικού Πειθαρχικού Συμβουλίου επιτρέπεται εντός προθεσμίας δέκα (10) ημερών από την κοινοποίηση της απόφασης στον τιμωρηθέντα, στην περίπτωση επιβολής ποινής προστίμου άνω των δέκα χιλιάδων ένα (10.001,00) ευρώ, καθώς και στις περ. δ), ε) και στ) της παρ. 7.
10. Η άσκηση ενδικοφανούς προσφυγής για τις περ. δ), ε) και στ) της παρ. 7 συνεπάγεται την αναστολή εκτέλεσης των ποινών μέχρι την έκδοση απόφασης επ’ αυτής.
11. Αποφάσεις του Πειθαρχικού Συμβουλίου, εφόσον κατέστησαν τελεσίδικες, εκτελούνται με μέριμνα της Διεύθυνσης Δημόσιας Υγείας της αρμόδιας Περιφερειακής Ενότητας.
12. Πρόστιμα επιβληθέντα με οριστικές αποφάσεις του Πειθαρχικού Συμβουλίου εισπράττονται από τον Φαρμακευτικό Σύλλογο του οποίου ο πειθαρχικώς τιμωρηθείς είναι μέλος. Ο Φαρμακευτικός Σύλλογος επιστρέφει στον τιμωρηθέντα το επιβληθέν πρόστιμο ή μέρος αυτού, σε περίπτωση απαλλαγής του ή μεταρρύθμισης της απόφασης του Πειθαρχικού Συμβουλίου από το Ανώτατο Φαρμακευτικό Πειθαρχικό Συμβούλιο.
Άρθρο 72
Ενδικοφανής προσφυγή - Ένδικα βοηθήματα
1. Κατά των αποφάσεων των Πειθαρχικών Συμβουλίων των Φαρμακευτικών Συλλόγων ασκείται ενδικοφανής προσφυγή ενώπιον Ανώτατου Φαρμακευτικού Πειθαρχικού Συμβουλίου εντός προθεσμίας δέκα (10) ημερών από την κοινοποίηση της απόφασης του Πειθαρχικού Συμβουλίου στον τιμωρηθέντα φαρμακοποιό, σύμφωνα με τα οριζόμενα στην παρ. 9 του άρθρου 71.
2. Αν παρέλθει άπρακτη η προθεσμία της παρ. 1, οι αποφάσεις των Πειθαρχικών Συμβουλίων είναι άμεσα εκτελεστές.
3. Το προβλεπόμενο παράβολο για την κατάθεση ενδικοφανούς προσφυγής ενώπιον του Ανώτατου Φαρμακευτικού Πειθαρχικού Συμβουλίου ορίζεται στο ποσό των πεντακοσίων (500,00) ευρώ και κατατίθεται στον Φαρμακευτικό Σύλλογο της έδρας της Περιφερείας όπου λειτουργεί το Πειθαρχικό Συμβούλιο. Το παράβολο επιστρέφεται στον ασκήσαντα την ενδικοφανή προσφυγή, αν αθωωθεί, και καταπίπτει υπέρ του Φαρμακευτικού Συλλόγου, αν απορριφθεί.
4. Οι ενδικοφανείς προσφυγές που ασκούνται ενώπιον του Ανώτατου Φαρμακευτικού Πειθαρχικού Συμβουλίου κατά αποφάσεων των Πειθαρχικών Συμβουλίων των Φαρμακευτικών Συλλόγων εισάγονται για συζήτηση εντός αποκλειστικής προθεσμίας τριών (3) μηνών από την έκδοση της απόφασης. Αν παρέλθει άπρακτη η αποκλειστική προθεσμία του πρώτου εδαφίου, η ασκηθείσα ενδικοφανής προσφυγή θεωρείται ως σιωπηρώς απορριφθείσα.
5. Κατά των αποφάσεων του Ανώτατου Φαρμακευτικού Πειθαρχικού Συμβουλίου ασκείται προσφυγή στο κατά τόπον αρμόδιο Διοικητικό Πρωτοδικείο.
Άρθρο 73
Διαιτητική επίλυση διαφορών
1. Το Πειθαρχικό Συμβούλιο δύναται να επεμβαίνει διαιτητικά προς επίλυση διαφορών που αναφύονται μεταξύ φαρμακοποιών και ανάγονται στις επαγγελματικές τους σχέσεις, καθώς και διαφορών που αναφύονται μεταξύ φαρμακοποιού και τρίτου. Η διαιτητική επέμβαση του Πειθαρχικού Συμβουλίου στη μεν πρώτη περίπτωση λαμβάνει χώρα με την αίτηση του ενός ή και αμφοτέρων των εμπλεκόμενων φαρμακοποιών, ενώ στη δεύτερη περίπτωση μόνον με την αίτηση του ιδιώτη. Ο Πρόεδρος του Πειθαρχικού Συμβουλίου δύναται να αναθέσει τη διαιτησία σε ένα ή περισσότερα από τα μέλη του Πειθαρχικού Συμβουλίου.
2. Οι επί διαιτησίας αποφάσεις είναι υποχρεωτικές για αμφοτέρους τους διαδίκους και καθίστανται εκτελεστές κατόπιν απόφασης του Πειθαρχικού Συμβουλίου που δεν υπόκειται σε κανένα ένδικο μέσο.
Άρθρο 74
Ανώτατο Φαρμακευτικό Πειθαρχικό Συμβούλιο
1. Συστήνεται Ανώτατο Φαρμακευτικό Πειθαρχικό Συμβούλιο (Α.Φ.Π.Σ.), που εδρεύει στην Αθήνα, στα γραφεία του Πανελλήνιου Φαρμακευτικού Συλλόγου (Π.Φ.Σ.), το οποίο αποτελείται από: α) έναν (1) εν ενεργεία Εφέτη Δικαστή με τον αναπληρωτή του, εκ των υπηρετούντων στο αρμόδιο Διοικητικό Εφετείο Αθηνών, ως Πρόεδρο του Α.Φ.Π.Σ., ο οποίος ορίζεται από τον Πρόεδρο του Τριμελούς Συμβουλίου Διοίκησης, κατόπιν αίτησης του Π.Φ.Σ., β) τον Πρόεδρο του Π.Φ.Σ., με τον νόμιμο αναπληρωτή του, γ) τον Προϊστάμενο της Διεύθυνσης Φαρμάκου του Υπουργείου Υγείας με τον νόμιμο αναπληρωτή του, δ) έναν (1) ανώτερο διοικητικό υπάλληλο της Διεύθυνσης Φαρμάκου του Υπουργείου Υγείας με τον νόμιμο αναπληρωτή του, ο οποίος ορίζεται με απόφαση του Υπουργού Υγείας, ε) τρεις (3) αντιπροσώπους στον Π.Φ.Σ. του Φαρμακευτικού Συλλόγου Αττικής, με τους αναπληρωτές τους, στ) έναν (1) αντιπρόσωπο στον Π.Φ.Σ. του Φαρμακευτικού Συλλόγου Πειραιώς με τον αναπληρωτή του, και ζ) έναν (1) από τους αντιπροσώπους στον Π.Φ.Σ. των Φαρμακευτικών Συλλόγων πλην Αττικής και Πειραιώς με τον αναπληρωτή του, οι οποίοι εκλέγονται με τον ίδιο τρόπο που εκλέγεται το Διοικητικό Συμβούλιο του Π.Φ.Σ.
2. Η γραμματειακή υποστήριξη και η τήρηση των πρακτικών των συνεδριάσεων του Α.Φ.Π.Σ. ανατίθενται, με απόφαση του Διοικητικού Συμβουλίου του Π.Φ.Σ., σε υπάλληλο ή σε συνεργάτη του. Στις συνεδριάσεις του Α.Φ.Π.Σ. τηρούνται βιβλία πρακτικών, χειρόγραφα ή απομαγνητοφωνημένα ή ηλεκτρονικά, τα οποία υπογράφονται από τον Πρόεδρο και τον Γραμματέα και στα οποία οπωσδήποτε καταχωρίζονται οι απόψεις των μειοψηφούντων, εφόσον ζητηθεί από αυτούς.
3. Χρέη γραμματέα εκτελεί ένα από τα μέλη του Α.Φ.Π.Σ., το οποίο εκλέγεται από την ολομέλειά του και κατά απόλυτη πλειοψηφία.
4. Το Α.Φ.Π.Σ. ευρίσκεται σε απαρτία, εφόσον παρίστανται πέντε (5) τουλάχιστον μέλη του, οι δε αποφάσεις του λαμβάνονται κατά πλειοψηφία των παρόντων.
5. Οι συνεδριάσεις του Α.Φ.Π.Σ. δεν είναι δημόσιες.
6. Το Α.Φ.Π.Σ. έχει δική του σφραγίδα κυκλική, αποτελούμενη από τρεις επάλληλους και ομόκεντρους κύκλους, ο εσωτερικός των οποίων φέρει στο μέσο αυτής το εθνόσημο της Ελληνικής Δημοκρατίας και γύρω από αυτό κυκλοτερώς στο πάνω μέρος τις λέξεις «ΥΠΟΥΡΓΕΙΟ ΥΓΕΙΑΣ» και «ΑΝΩΤΑΤΟ ΦΑΡΜΑΚΕΥΤΙΚΟ ΠΕΙΘΑΡΧΙΚΟ ΣΥΜΒΟΥΛΙΟ» και στον εξωτερικό κύκλο τις λέξεις «ΕΛΛΗΝΙΚΗ ΔΗΜΟΚΡΑΤΙΑ».
Άρθρο 75
Εκλογή - Θητεία - Παραίτηση μελών Ανώτατου Φαρμακευτικού Πειθαρχικού Συμβουλίου
1. Η θητεία των μελών του Ανώτατου Φαρμακευτικού Πειθαρχικού Συμβουλίου (Α.Φ.Π.Σ.) είναι τριετής και αρχίζει ταυτόχρονα με τη θητεία των μελών του Διοικητικού Συμβουλίου του Πανελληνίου Φαρμακευτικού Συμβουλίου (Π.Φ.Σ.).
2. Η εκλογή των μελών του Α.Φ.Π.Σ. διεξάγεται κατά τις αρχαιρεσίες του Διοικητικού Συμβουλίου του Π.Φ.Σ. στο ίδιο ψηφοδέλτιο με τα υποψήφια μέλη του Διοικητικού Συμβουλίου και κατά την ίδια διαδικασία και με τον τρόπο που προβλέπεται στα άρθρα 24 έως 31. Τα μέλη του Α.Φ.Π.Σ. δύνανται να επανεκλεγούν.
3. Τα μέλη του Α.Φ.Π.Σ. και οι αναπληρωτές τους, που εκλέγονται, πρέπει να έχουν τα ίδια προσόντα με τα μέλη του Διοικητικού Συμβουλίου του Φαρμακευτικού Συλλόγου που προβλέπονται στο άρθρο 23.
4. Σε περίπτωση παραίτησης ή έλλειψης με οποιοδήποτε τρόπο μελών του Α.Φ.Π.Σ., εφαρμόζεται αναλόγως το άρθρο 36.
Άρθρο 76
Ασυμβίβαστο
Η ιδιότητα του μέλους των Πειθαρχικών Συμβουλίων των Φαρμακευτικών Συλλόγων Αττικής και Πειραιώς δεν δύναται να συμπίπτει με την ιδιότητα του μέλους του Ανώτατου Φαρμακευτικού Πειθαρχικού Συμβουλίου.
ΜΕΡΟΣ Ε’
ΙΝΣΤΙΤΟΥΤΟ ΦΑΡΜΑΚΕΥΤΙΚΩΝ ΕΠΙΣΤΗΜΟΝΙΚΩΝ ΕΡΕΥΝΩΝ
Άρθρο 77
Σύσταση και λειτουργία Ινστιτούτου Φαρμακευτικών Επιστημονικών Ερευνών
1. Με απόφαση του Διοικητικού Συμβουλίου (Δ.Σ.) του Πανελληνίου Φαρμακευτικού Συλλόγου (Π.Φ.Σ.) ιδρύεται νομικό πρόσωπο ιδιωτικού δικαίου με την επωνυμία «Ινστιτούτο Φαρμακευτικών Επιστημονικών Ερευνών» (Ινστιτούτο), το οποίο διοικείται από Διοικητικό Συμβούλιο που ορίζεται με απόφαση του Δ.Σ. του Π.Φ.Σ. με τριετή θητεία.
2. Το Ινστιτούτο έχει έδρα στην Αθήνα. Για την αλλαγή έδρας απαιτείται απόφαση του Δ.Σ. του Π.Φ.Σ.
3. Το Ινστιτούτο έχει σφραγίδα στρογγυλή σε δύο εκδόσεις, ελληνική και αγγλική.
4. Σκοποί του Ινστιτούτου είναι η μελέτη επιστημονικών θεμάτων που αφορούν σε ζητήματα υγείας και φαρμάκου, η συνεχιζόμενη και δια βίου πιστοποιημένη εκπαίδευση των φαρμακοποιών και των βοηθών τους, η φαρμακευτική δεοντολογία, η ενημέρωση των μελών του Π.Φ.Σ. και των φαρμακοποιών, ιδίως για τις εξελίξεις σε επιστημονικά ή κλαδικά θέματα, ή σε θέματα δημόσιας υγείας και φαρμακευτικής αγοράς, η επιστημονική πιστοποίηση των φαρμακοποιών σε εξειδικευμένα αντικείμενα που αφορούν σε φάρμακα και προϊόντα που προωθούνται μέσω των φαρμακείων, η προώθηση επαγγελματικών και ασφαλιστικών ζητημάτων των φαρμακοποιών, η εκπόνηση πάσης φύσεως μελετών που αφορούν στο φαρμακευτικό επάγγελμα και τους φαρμακοποιούς, η παρακολούθηση των δαπανών υγείας και ιδιαιτέρως των φαρμακευτικών δαπανών υπό μορφή παρατηρητηρίου, καθώς και η συλλογή, επεξεργασία, διαχείριση και εκμετάλλευση ανώνυμων δεδομένων και μεταδεδομένων των φαρμακείων.
5. Το προσωπικό του Ινστιτούτου Επιστημονικών Ερευνών προσλαμβάνεται με απόφαση του Δ.Σ. του Π.Φ.Σ. και αποτελείται από εμπειρογνώμονες με ειδικές γνώσεις φαρμακευτικής, νομικούς, εμπειρογνώμονες επί ασφαλιστικών και οικονομικών θεμάτων και διοικητικό προσωπικό.
ΜΕΡΟΣ ΣΤ’
ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
Άρθρο 78
Υλοποίηση δράσης δημόσιας υγείας «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας» και έλεγχος Τεχνικών Προδιαγραφών εξέτασης HPV-DNA TEST - Τροποποίηση άρθρου 36 ν. 4958/2022
1. Η περ. α) της παρ. 9 του άρθρου 36 του ν. 4958/2022 (Α’ 142), περί της υλοποίησης της δράσης δημόσιας υγείας «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας», αντικαθίσταται ως εξής:
«α) Αποκλειστικά για τους σκοπούς της παρούσας Δράσης, στο πλαίσιο εξέτασης PAP-TEST και στο πλαίσιο εξέτασης HPV-DNA TEST το κόστος της δειγματοληψίας ανέρχεται σε είκοσι πέντε (25,00) ευρώ, κατά παρέκκλιση κάθε άλλης γενικής ή ειδικής διάταξης.»
2. Στο άρθρο 36 του ν. 4958/2022, μετά την παρ. 10, προστίθεται παρ. 10Α ως εξής:
«10Α. Για την υλοποίηση της δράσης δημόσιας υγείας «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας», μόνο για την εξέταση HPV-DNA TEST ο Ε.Ο.Π.Υ.Υ. αποδέχεται την αίτηση συμμετοχής της Μονάδας Φροντίδας Υγείας στη δράση κατόπιν σύμφωνης γνώμης της Επιτροπής Εμπειρογνωμόνων Δημόσιας Υγείας του άρθρου 10 του ν. 4675/2020 (Α’ 54), αναφορικά με την πλήρωση των τεχνικών προδιαγραφών της εξέτασης HPV-DNA TEST από την αιτούσα Μονάδα Φροντίδας Υγείας.»
3. Στην παρ. 11 του άρθρου 36 του ν. 4958/2022 προστίθεται δεύτερο εδάφιο, και η παρ. 11 διαμορφώνεται ως εξής:
«11. Με κοινή απόφαση των Υπουργών Υγείας, Οικονομικών και Ψηφιακής Διακυβέρνησης δύνανται να τροποποιούνται ή να εξειδικεύονται περαιτέρω τα διαδικαστικά στάδια υλοποίησης της Δράσης, τα κριτήρια υπαγωγής των ωφελούμενων στο πεδίο εφαρμογής του παρόντος, οι προϋποθέσεις και το πλαίσιο συμμετοχής των ωφελούμενων και των Μονάδων Φροντίδας Υγείας στη Δράση, οι τιμές αποζημίωσης των ιατρικών επισκέψεων, πράξεων και εξετάσεων της παρ. 9, η διαδικασία ελέγχου, εκκαθάρισης και πληρωμής των δαπανών της παρ. 9, η χρηματοδότηση των δαπανών της παρ. 9, οι οποίες καλύπτονται από πόρους του Ταμείου Ανάκαμψης και Ανθεκτικότητας της Ευρωπαϊκής Ένωσης, κατά τα οριζόμενα στο άρθρο 12 της υπό στοιχεία 119126 ΕΞ 2021/28.9.2021 απόφασης του Αναπληρωτή Υπουργού Οικονομικών (Β’ 4498), περί του συστήματος διαχείρισης και ελέγχου των Δράσεων και των Έργων του Ταμείου Ανάκαμψης και Ανθεκτικότητας, καθώς και κάθε άλλο τεχνικό ή λεπτομερειακό ζήτημα για την εφαρμογή του παρόντος. Στην κοινή απόφαση του πρώτου εδαφίου καθορίζονται οι λεπτομέρειες της γνωμοδοτικής διαδικασίας της παρ. 10Α, όπως ο τρόπος υποβολής των δικαιολογητικών εκ μέρους των Μονάδων Φροντίδας Υγείας για τη διαπίστωση των τεχνικών προδιαγραφών HPV-DNA TEST, τα ειδικά δικαιολογητικά που απαιτούνται και κάθε άλλο τεχνικό ή λεπτομερειακό ζήτημα για την εφαρμογή του παρόντος.»
Άρθρο 79
Υλοποίηση του Προγράμματος «Αντιμετώπιση της Παιδικής Παχυσαρκίας»
Στο πλαίσιο του Εθνικού Προγράμματος Πρόληψης «ΣΠΥΡΟΣ ΔΟΞΙΑΔΗΣ», το οποίο εντάσσεται στο πενταετές Εθνικό Σχέδιο Δράσης για τη Δημόσια Υγεία, υλοποιείται δράση με τίτλο «Αντιμετώπιση της Παιδικής Παχυσαρκίας», σύμφωνα με το άρθρο 3, την παρ. 2 και την υποπερ. i) της περ. Α) της παρ. 3 του άρθρου 4 του ν. 4675/2020 (Α’ 54), η οποία χρηματοδοτείται από πόρους του Εθνικού Σχεδίου Ανάκαμψης και Ανθεκτικότητας.
Άρθρο 80
Αποζημίωση φυσικοθεραπευτικών πράξεων παιδιών ή εφήβων του άρθρου 45 του Ενιαίου Κανονισμού Παροχών Υγείας του Εθνικού Οργανισμού Παροχής Υπηρεσιών Υγείας - Τροποποίηση παρ. 2 άρθρου δέκατου έκτου ν. 4737/2020
Η παρ. 2 του άρθρου δέκατου έκτου του ν. 4737/2020 (Α’ 204), περί της αποζημίωσης των φυσικοθεραπευτικών πράξεων παιδιών ή εφήβων του άρθρου 45 του Ενιαίου Κανονισμού Παροχών Υγείας του Εθνικού Οργανισμού Παροχής Υπηρεσιών Υγείας, αντικαθίσταται ως εξής:
«2. Οι δαπάνες που αφορούν σε φυσικοθεραπευτικές πράξεις παιδιών ή εφήβων του άρθρου 45 του Ενιαίου Κανονισμού Παροχών Υγείας του Ε.Ο.Π.Υ.Υ., δύνανται να αποζημιώνονται και απευθείας στους δικαιούχους ασφαλισμένους, εφόσον εκτελούνται από μη συμβεβλημένους παρόχους με τον Ε.Ο.Π.Υ.Υ. και μέχρι τη σύναψη των σχετικών συμβάσεων.»
Άρθρο 81
Παράταση ισχύος της δυνατότητας υπέρβασης της σαρανταοκτάωρης εβδομαδιαίας διάρκειας εργασίας των ιατρών των νοσοκομείων και μονάδων Πρωτοβάθμιας Φροντίδας Υγείας του Εθνικού Συστήματος Υγείας
H περ. γ) της παρ. 4 του άρθρου 3 του ν. 4498/2017 (Α’ 172), περί της δυνατότητας υπέρβασης της σαρανταοκτάωρης εβδομαδιαίας διάρκειας εργασίας των ιατρών των νοσοκομείων και μονάδων Πρωτοβάθμιας Φροντίδας Υγείας του Εθνικού Συστήματος Υγείας, τροποποιείται: α) με τη διαγραφή της φράσης «, για την αντιμετώπιση εκτάκτων αναγκών από τη διάδοση του κορωνοϊού COVID-19», β) με την παράταση της δυνατότητας υπέρβασης του σαρανταοκταώρου έως τις 30.9.2023, και η περ. γ) διαμορφώνεται ως εξής:
«γ) Για την εύρυθμη λειτουργία των νοσοκομείων και μονάδων Π.Φ.Υ. του Ε.Σ.Υ. και μέχρι την ολοκλήρωση των απαιτούμενων προσλήψεων ειδικευμένων ιατρών Ε.Σ.Υ., η δυνατότητα υπέρβασης του σαρανταοκταώρου υφίσταται έως τις 30.9.2023.»
Άρθρο 82
Μετατροπή θέσεων διαζευκτικών ειδικοτήτων σε θέσεις μίας ειδικότητας και θέσεων μίας ειδικότητας σε θέσεις διαζευκτικών ειδικοτήτων - Αντικατάσταση άρθρου 15 ν. 4316/2014
To άρθρο 15 του ν. 4316/2014 (Α’ 270), περί των διαζευκτικών θέσεων ειδικευμένων ιατρών διαφόρων ειδικοτήτων, αντικαθίσταται ως εξής:
«Άρθρο 15
Θέσεις διαζευκτικών ειδικοτήτων
1. Με κοινή απόφαση των Υπουργών Υγείας και Οικονομικών, θέσεις ειδικευμένων ιατρών κλάδου Εθνικού Συστήματος Υγείας (Ε.Σ.Υ.), που έχουν συσταθεί σε νοσοκομεία ως θέσεις διαζευκτικών ειδικοτήτων, δύνανται να μετατρέπονται στο ίδιο νοσοκομείο σε θέσεις μίας εξ αυτών των ειδικοτήτων. Με την ίδια απόφαση, οι ιατροί, που υπηρετούν σε θέσεις διαζευκτικών ειδικοτήτων, οι οποίες μετατρέπονται σε θέσεις μίας ειδικότητας, εντάσσονται σε αυτές με τον βαθμό που κατέχουν.
2. Με κοινή απόφαση των Υπουργών Υγείας και Οικονομικών, θέσεις ειδικευμένων ιατρών κλάδου Ε.Σ.Υ., που έχουν συσταθεί σε νοσοκομεία ως θέσεις μίας ειδικότητας, δύνανται να μετατρέπονται σε θέσεις διαζευκτικών ειδικοτήτων, εφόσον η ειδικότητα της θέσης που μετατρέπεται προβλέπεται στις διαζευκτικές ειδικότητες των θέσεων που έχουν συσταθεί βάσει ισχυουσών διατάξεων. Με την ίδια απόφαση, οι ιατροί, που υπηρετούν σε θέσεις μίας ειδικότητας, οι οποίες μετατρέπονται σε θέσεις διαζευκτικών ειδικοτήτων, εντάσσονται σε αυτές, τηρουμένων των ειδικών προϋποθέσεων που ισχύουν για την πλήρωση των θέσεων διαζευκτικών ειδικοτήτων βάσει ισχυουσών διατάξεων, με τον βαθμό που κατέχουν.
3. Οι αποφάσεις μετατροπής των θέσεων και ένταξης των υπηρετούντων ιατρών σε αυτές, σύμφωνα με τις παρ. 1 και 2, εκδίδονται μετά από εισήγηση της Διοίκησης της οικείας Υγειονομικής Περιφέρειας και του Διοικητικού Συμβουλίου του οικείου νοσοκομείου.»
Άρθρο 83
Δυνατότητα σύστασης Αυτοτελούς Τμήματος Κλινικών Μελετών στα νοσοκομεία του Εθνικού Συστήματος Υγείας
1. Στα νοσοκομεία του Εθνικού Συστήματος Υγείας (Ε.Σ.Υ.) δυναμικότητας μεγαλύτερης των διακοσίων (200) κλινών δύναται να συστήνεται Αυτοτελές Τμήμα Κλινικών Μελετών, με απόφαση του Διοικητή του νοσοκομείου, μετά από πρόταση του Διοικητικού Συμβουλίου του οικείου νοσοκομείου και εισήγηση της Διοίκησης της οικείας Υγειονομικής Περιφέρειας, υπό την προϋπόθεση ότι κατά την τελευταία διετία έχουν κατατεθεί τουλάχιστον τριάντα (30) αιτήσεις διεξαγωγής νέων κλινικών μελετών ή τροποποίησης παλαιών κλινικών μελετών.
2. Το Αυτοτελές Τμήμα Κλινικών Μελετών υπάγεται απευθείας στον Διοικητή του νοσοκομείου και είναι αρμόδιο για τη διασφάλιση της συνεργασίας και του συντονισμού των αρμόδιων τμημάτων των υπηρεσιών του νοσοκομείου με σκοπό την ομαλή διεξαγωγή της βιοϊατρικής έρευνας, σύμφωνα με την ευρωπαϊκή και εθνική νομοθεσία, την ανάπτυξη, επίβλεψη και επιτήρηση των διοικητικών διαδικασιών της βιοϊατρικής έρευνας και την παρακολούθηση, σε συνεργασία με την ιατρική υπηρεσία, του αρχείου των εγκεκριμένων κλινικών μελετών και ερευνητικών πρωτοκόλλων.
3. Στα νοσοκομεία, στα οποία συστήνεται Αυτοτελές Τμήμα Κλινικών Μελετών κατ’ εφαρμογή του παρόντος, το Αυτοτελές Τμήμα Ποιότητας, Έρευνας και Συνεχιζόμενης Εκπαίδευσης, εφόσον υφίσταται, παύει να ασκεί τις αρμοδιότητες: α) της κατάρτισης σε ετήσια βάση, προγράμματος ερευνητικών προγραμμάτων και πρωτοκόλλων που σχετίζονται με κλινικές μελέτες και βιοϊατρική έρευνα, καθώς και της παρακολούθησης της υλοποίησής τους, β) της ευθύνης υλοποίησης και παρακολούθησης προγραμμάτων έρευνας και εκπαίδευσης που επιχορηγούνται από ελληνικές ή διεθνείς πηγές και σχετίζονται με κλινικές μελέτες, καθώς και γ) της ευθύνης παρακολούθησης, σε συνεργασία με την Ιατρική Υπηρεσία, του αρχείου των εγκεκριμένων κλινικών δοκιμών και ερευνητικών πρωτοκόλλων.
Άρθρο 84
Κλινικός Εκπαιδευτής
1. Με απόφαση του Διοικητή της οικείας Υγειονομικής Περιφέρειας (Υ.ΠΕ.) ή του Διοικητή του οικείου Στρατιωτικού Νοσοκομείου, ορίζεται σε νοσοκομεία και σε δομές πρωτοβάθμιας φροντίδας υγείας του Εθνικού Συστήματος Υγείας (Ε.Σ.Υ.) ή σε στρατιωτικά νοσοκομεία, αντίστοιχα, «Κλινικός Εκπαιδευτής» των φοιτητών νοσηλευτικής των οικείων Τμημάτων Νοσηλευτικής των Πανεπιστημίων της ημεδαπής. Με τη διαδικασία του πρώτου εδαφίου δύνανται να ορίζονται περισσότεροι κλινικοί εκπαιδευτές.
2. Ο «Κλινικός Εκπαιδευτής» είναι νοσηλευτής, κατηγορίας ΠΕ ή ΤΕ, κάτοχος μεταπτυχιακού ή διδακτορικού τίτλου σπουδών, ο οποίος υπηρετεί σε δομές πρωτοβάθμιας φροντίδας υγείας, νοσοκομεία του Ε.Σ.Υ. ή στρατιωτικά νοσοκομεία, στα οποία πραγματοποιούν κλινική εκπαίδευση οι φοιτητές των οικείων τμημάτων, ο οποίος πιστοποιείται για τα καθήκοντα του Κλινικού Εκπαιδευτή από τα Τμήματα Νοσηλευτικής των Πανεπιστημίων της ημεδαπής.
3. Ο Κλινικός Εκπαιδευτής είναι υπεύθυνος για την κλινική εκπαίδευση των φοιτητών, την απόκτηση δεξιοτήτων και την εξοικείωσή τους με το νοσηλευτικό περιβάλλον με βάση το πρόγραμμα σπουδών τους και το βιβλίο κλινικών δεξιοτήτων του οικείου πανεπιστημιακού ιδρύματος.
Άρθρο 85
Παράταση παραμονής των ιατρών που έχουν ολοκληρώσει τον χρόνο άσκησης στην ειδικότητα - Προσθήκη παρ. 2Α στο άρθρο 134 του ν. 5034/2023 και αντικατάσταση παρ. 2 άρθρου 110 ν. 5034/2023
1. Στο άρθρο 134 του ν. 5034/2023 (Α’ 69), περί της έναρξης ισχύος συγκεκριμένων άρθρων του νόμου αυτού, προστίθεται παρ. 2Α ως εξής:
«2A. Η ισχύς της παρ. 1 του άρθρου 110 άρχεται από την 1η.1.2024.»
2. Η παρ. 2 του άρθρου 110 του ν. 5034/2023, περί του χρονικού ορίου παράτασης παραμονής των ιατρών που έχουν ολοκληρώσει τον χρόνο άσκησης στην ειδικότητα στη θέση που κατείχαν ως ειδικευόμενοι, αντικαθίσταται ως εξής:
«2. Από την έναρξη ισχύος της παρ. 1, παύει αυτοδικαίως η παράταση παραμονής των ιατρών, που έχουν ολοκληρώσει τον συνολικό χρόνο άσκησης στην ειδικότητα χωρίς να έχουν αποκτήσει τον τίτλο ειδικότητας, ανεξάρτητα από την ολοκλήρωση της διάρκειας ισχύος της τρέχουσας σύμβασης παράτασης της παραμονής τους, εφόσον η παράταση παραμονής υπερβαίνει τα τέσσερα (4) συνεχή εξάμηνα.»
Άρθρο 86
Παράταση παραμονής ειδικευομένων νοσηλευτών στις νοσηλευτικές ειδικότητες της νοσηλευτικής ψυχικής υγείας, της ανακουφιστικής και υποστηρικτικής νοσηλευτικής φροντίδας, της γεροντολογικής νοσηλευτικής, της νοσηλευτικής καρδιαγγειακών παθήσεων, της ογκολογικής νοσηλευτικής, της παθολογικής νοσηλευτικής, της νοσηλευτικής παίδων και της χειρουργικής νοσηλευτικής
1. Οι ειδικευόμενοι νοσηλευτές Ιδιωτικού Δικαίου Ορισμένου Χρόνου (Ι.Δ.Ο.Χ.), που έχουν επιλεγεί για άσκηση σε θέσεις της χρονικής περιόδου λήψης νοσηλευτικής ειδικότητας 2020 - 2021 και ολοκληρώνουν τον νόμιμο χρόνο για τη λήψη της νοσηλευτικής ειδικότητας στις νοσηλευτικές ειδικότητες της νοσηλευτικής ψυχικής υγείας, της ανακουφιστικής και υποστηρικτικής νοσηλευτικής φροντίδας, της γεροντολογικής νοσηλευτικής, της νοσηλευτικής καρδιαγγειακών παθήσεων, της ογκολογικής νοσηλευτικής, της παθολογικής νοσηλευτικής, της νοσηλευτικής παίδων και της χειρουργικής νοσηλευτικής, δύνανται να παραμείνουν, για χρονικό διάστημα έως και έξι (6) μηνών από τη συμπλήρωση του νόμιμου χρόνου, με τα ίδια δικαιώματα, τις ίδιες υποχρεώσεις και τις ίδιες αποδοχές στις εκπαιδευτικές μονάδες που έχουν τοποθετηθεί, με ισόχρονη παράταση της σύμβασής τους από τη λήξη της. Για την παράταση του πρώτου εδαφίου απαιτείται απόφαση του Διοικητή της οικείας Υγειονομικής Περιφέρειας (Υ.ΠΕ.), η οποία εκδίδεται αμελλητί έπειτα από αίτηση του ειδικευόμενου νοσηλευτή, η οποία υποβάλλεται προς την οικεία Διοίκηση Υγειονομικής Περιφέρειας (Δ.Υ.ΠΕ.) εντός πέντε (5) εργάσιμων ημερών πριν από τη λήξη της σύμβασής του. Η λήψη του τίτλου της νοσηλευτικής ειδικότητας κατά τη διάρκεια της παράτασης του πρώτου εδαφίου δεν εμποδίζει την ολοκλήρωση του χρόνου, για τον οποίο χορηγήθηκε η παράταση, με τα ίδια δικαιώματα, τις ίδιες υποχρεώσεις και τις ίδιες αποδοχές. Η παράταση των συμβάσεων κατ’ εφαρμογή της παρούσας δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές και δεν προσμετράται στο ανώτατο χρονικό διάστημα των είκοσι τεσσάρων (24) μηνών κατά την έννοια των άρθρων 5, 6 και 7 του π.δ. 164/2004 (Α’ 134).
2. Η παρ. 1 εφαρμόζεται και για συμβάσεις που έληξαν πριν από την έναρξη ισχύος του παρόντος. Στην περίπτωση αυτή η αίτηση υποβάλλεται εντός πέντε (5) εργάσιμων ημερών από την ημερομηνία δημοσίευσης του παρόντος.
Άρθρο 87
Συγκρότηση Κινητών Ομάδων Υγείας - Τροποποίηση παρ. 2 και 3 άρθρου 106Α ν. 4461/2017
1. Το τέταρτο εδάφιο της παρ. 2 του άρθρου 106Α του ν. 4461/2017 (Α’ 38), περί της συγκρότησης των Κινητών Ομάδων Υγείας (Κ.ΟΜ.Υ.), τροποποιείται, ως προς τις πληθυσμιακές ομάδες στις οποίες παρέχουν τις υπηρεσίες τους οι Κ.ΟΜ.Υ., και η παρ. 2 διαμορφώνεται ως εξής:
«2. Η Κ.ΟΜ.Υ. συγκροτείται με απόφαση της οικείας Δ.Υ.ΠΕ. Στην απόφαση αυτή αναφέρεται η περιοχή ευθύνης της, η ημερομηνία έναρξης λειτουργίας της, καθώς και ο δημόσιος Φ.Π.Υ.Υ. αναφοράς της. Σε έναν Φ.Π.Υ.Υ. μπορεί να υπάγονται και να εδρεύουν μία ή περισσότερες Κ.ΟΜ.Υ. Έργο των Κ.ΟΜ.Υ. αποτελεί η ολοκληρωμένη παροχή πρωτοβάθμιας φροντίδας υγείας, ιδίως οι υπηρεσίες προσυμπτωματικού ελέγχου, προαγωγής και αγωγής υγείας, πρόληψης και έγκαιρης διάγνωσης προβλημάτων υγείας, η διαχείριση χρόνιων νοσημάτων, η αποκατάσταση και η ανακουφιστική φροντίδα στην κοινότητα, καθώς και οι κατ’ οίκον επισκέψεις σε πληθυσμούς δυσπρόσιτων ή απομονωμένων αγροτικών και ημιαστικών περιοχών της ορεινής και νησιωτικής χώρας, σε πληθυσμούς περιοχών με δυσχερή πρόσβαση σε υπηρεσίες πρωτοβάθμιας φροντίδας υγείας, καθώς και σε ευάλωτες και ευπαθείς, σύμφωνα με την ισχύουσα νομοθεσία, ομάδες του πληθυσμού, οπουδήποτε στη χώρα.»
2. Το τέταρτο εδάφιο της παρ. 3 του άρθρου 106Α του ν. 4461/2017, περί της στελέχωσης των Κ.ΟΜ.Υ., τροποποιείται, ώστε το έργο τους να εποπτεύεται εναλλακτικά από Προϊστάμενο Ιατρικής Υπηρεσίας Γενικού Νοσοκομείου - Κέντρου Υγείας, και η παρ. 3 διαμορφώνεται ως εξής:
«3. Οι Κ.ΟΜ.Υ. στελεχώνονται από συγκεκριμένο αριθμό επαγγελματιών υγείας και λοιπού προσωπικού, των παρακάτω ειδικοτήτων και κλάδων, με συμβάσεις εργασίας ορισμένου χρόνου, πλήρους και αποκλειστικής απασχόλησης:
α) έναν (1) Ιατρό, ΠΕ Ιατρών, ειδικότητας Γενικής/Οικογενειακής Ιατρικής ή Εσωτερικής Παθολογίας ή με Πιστοποιητικό Γενικής Ιατρικής, ή εκ των λοιπών ιατρικών ειδικοτήτων που ορίζονται ως προσωπικοί ιατροί δυνάμει της υπό στοιχεία Γ1α/ΓΠοικ.53427/21.9.2022 (Β’ 4978) απόφασης του Υπουργού Υγείας και έναν ιατρό με ειδικότητα Παιδιατρικής,
β) έναν (1) Οδοντίατρο, ΠΕ Οδοντιάτρων,
γ) έναν (1) Νοσηλευτή, ΠΕ Νοσηλευτικής, ειδικότητας Νοσηλευτικής Δημόσιας Υγείας/Κοινοτικής Νοσηλευτικής, ή ΠΕ Νοσηλευτικής άνευ νοσηλευτικής ειδικότητας, ή εν ελλείψει αυτού, ΤΕ Νοσηλευτικής, ειδικότητας Νοσηλευτικής Δημόσιας Υγείας/Κοινοτικής Νοσηλευτικής, ή ΤΕ Νοσηλευτικής άνευ νοσηλευτικής ειδικότητας,
δ) έναν (1) επαγγελματία υγείας, ΠΕ ή ΤΕ Μαιευτικής
ε) έναν (1) επαγγελματία υγείας, ΠΕ ή ΤΕ Επισκεπτών/τριών Υγείας,
στ) έναν (1) επαγγελματία υγείας, ΠΕ ή ΤΕ Φυσικοθεραπείας,
ζ) έναν (1) επαγγελματία, ΠΕ Ψυχολόγων ή ΠΕ Κοινωνικών Λειτουργών/Κοινωνικής Εργασίας, ή εν ελλείψει αυτού, ΤΕ Κοινωνικών Λειτουργών/Κοινωνικής Εργασίας,
η) έναν (1) υπάλληλο ΠΕ Διοικητικού/Οικονομικού, ή εν ελλείψει αυτού ΤΕ Διοίκησης Μονάδων Υγείας και Πρόνοιας και
θ) δύο (2) οδηγούς, ΔΕ Οδηγών.
Για τη διασφάλιση της εύρυθμης λειτουργίας των Κ.ΟΜ.Υ., ο Διοικητής της οικείας Υ.ΠΕ. μπορεί να τις στελεχώνει και με προσωπικό από τους φορείς παροχής υπηρεσιών υγείας αρμοδιότητάς του. Κάθε Κ.ΟΜ.Υ. αποτελείται κατ’ ελάχιστον από τρία (3) άτομα, ήτοι δύο (2) επαγγελματίες υγείας των περ. α) έως στ) του πρώτου εδαφίου, και έναν (1) ΔΕ Οδηγών. Το έργο της Κ.ΟΜ.Υ. συντονίζεται από επαγγελματία υγείας των περ. α), β) ή γ) του πρώτου εδαφίου και εποπτεύεται από τον επιστημονικό διευθυντή της δομής Πρωτοβάθμιας Φροντίδας Υγείας ή από τον Προϊστάμενο της Ιατρικής Υπηρεσίας του Γενικού Νοσοκομείου - Κέντρου Υγείας, στα οποία αυτή υπάγεται και με τα οποία διασυνδέεται.»
Άρθρο 88
Ρύθμιση για το ειδικό επιστημονικό προσωπικό του Ελληνικού Οργανισμού Μεταμοσχεύσεων - Τροποποίηση παρ. 1 και 2 άρθρου 27 ν. 3984/2011
1. Στην παρ. 1 του άρθρου 27 του ν. 3984/2011 (Α’ 150), περί του προσωπικού του Ελληνικού Οργανισμού Μεταμοσχεύσεων, επέρχονται οι ακόλουθες τροποποιήσεις: α) το πρώτο εδάφιο τροποποιείται, ώστε οι θέσεις ειδικών επιστημόνων που απασχολούνται με σύμβαση εργασίας ιδιωτικού δικαίου να είναι αορίστου χρόνου, β) το τρίτο εδάφιο αντικαθίσταται, και η παρ. 1 διαμορφώνεται ως εξής:
«1. Συνιστώνται οκτώ (8) θέσεις ειδικών επιστημόνων που απασχολούνται με σύμβαση εργασίας Ιδιωτικού Δικαίου Αορίστου Χρόνου. Τα ειδικότερα καθήκοντα του προσωπικού αυτού καθορίζονται στον Κανονισμό Λειτουργίας του άρθρου 28. Για την κάλυψη των κενών ή κενούμενων θέσεων, η οποία πραγματοποιείται σύμφωνα με τον ετήσιο προγραμματισμό προσλήψεων του άρθρου 51 του ν. 4622/2019 (Α’ 133), ακολουθείται η διαδικασία της παρ. 3Α του παρόντος.»
2. Στην παρ. 2 του άρθρου 27 του ν. 3984/2011, το πρώτο εδάφιο καταργείται και η παρ. 2 διαμορφώνεται ως εξής:
«2. Επιτρέπεται η απόσπαση υπαλλήλων, μόνιμων ή απασχολούμενων με σύμβαση εργασίας Ιδιωτικού Δικαίου Αορίστου Χρόνου, του Υπουργείου Υγείας ή των εποπτευόμενων φορέων του, των Υγειονομικών Περιφερειών και των νοσοκομείων που εποπτεύονται από το Υπουργείο Υγείας. Η απόσπαση διενεργείται με απόφαση του Υπουργού Υγείας μετά από σύμφωνη γνώμη του Δ.Σ. του Ελληνικού Οργανισμού Μεταμοσχεύσεων και του φορέα που ανήκει οργανικά ο υπάλληλος, έχει διάρκεια έως τρία (3) έτη και δύναται να ανανεώνεται.»
Άρθρο 89
Ρυθμίσεις για τις ιδιωτικές ψυχιατρικές κλινικές - Τροποποίηση άρθρων 37 και 47 ν. 4600/2019
1. Στο άρθρο 37 του ν. 4600/2019 (Α’ 43), περί του καθορισμού μέγιστου αριθμού κλινών, επέρχονται οι ακόλουθες τροποποιήσεις: α) η παρ. 2 τροποποιείται ώστε να ορίζεται ότι ο μέγιστος αριθμός κλινών στις ψυχιατρικές κλινικές δεν μπορεί να υπερβαίνει τις εκατόν εξήντα (160) κλίνες, αντί των εκατόν πενήντα (150) κλινών, β) προστίθεται παρ. 3 και το άρθρο 37 διαμορφώνεται ως εξής:
«Άρθρο 37
Μέγιστος Αριθμός Κλινών
1. Ο μέγιστος αριθμός κλινών ανά τμήμα ειδικότητας δεν μπορεί να υπερβαίνει τις σαράντα (40) κλίνες.
2. Οι ψυχιατρικές κλινικές δεν μπορεί να έχουν δύναμη άνω των εκατόν εξήντα (160) κλινών.
3. Στις ψυχιατρικές κλινικές, οι εκατόν εξήντα (160) κλίνες, κατά μέγιστο αριθμό, αποτελούν ένα αυτοτελές και ανεξάρτητο τμήμα ειδικότητας.»
2. Στο άρθρο 47 του ν. 4600/2019, περί των μεταβατικών και τελικών διατάξεων του νόμου αυτού, προστίθεται παρ. 5Α ως εξής:
«5Α. H παρ. 3 του άρθρου 37 εφαρμόζεται σε όλες τις ιδιωτικές ψυχιατρικές κλινικές, ανεξαρτήτως αριθμού κλινών, οι οποίες έχουν λάβει άδεια ίδρυσης και λειτουργίας έως την έναρξη ισχύος του παρόντος. Η προσαρμογή του αριθμού των τμημάτων ειδικότητας σύμφωνα με το πρώτο εδάφιο γίνεται με απλή γνωστοποίηση και με την έκδοση σχετικής απόφασης του αρμόδιου Περιφερειάρχη περί τροποποίησης της άδειας λειτουργίας, εφαρμοζομένων αναλόγως της διαδικασίας και των προϋποθέσεων του δευτέρου και τρίτου εδαφίου της παρ. 2 του άρθρου 6, περί των γενικών προϋποθέσεων άδειας ίδρυσης και λειτουργίας ιδιωτικής κλινικής.»
Άρθρο 90
Ενσωμάτωση της Οδηγίας (ΕΕ) 2022/2100 της Επιτροπής της 29ης Ιουνίου 2022 για την τροποποίηση της Οδηγίας 2014/40/ΕΕ του Ευρωπαϊκού Κοινοβουλίου και του Συμβουλίου σχετικά με την απόσυρση ορισμένων εξαιρέσεων όσον αφορά τα θερμαινόμενα προϊόντα καπνού - Τροποποίηση άρθρων 7 και 11 ν. 4419/2016
1. Στην παρ. 8 του άρθρου 7 του ν. 4419/2016 (Α’ 174), περί της εξαίρεσης των προϊόντων καπνού, πλην τσιγάρων και του καπνού για τα στριφτά τσιγάρα, από τις απαγορεύσεις των παρ. 1 και 5 του ίδιου άρθρου, επέρχονται οι ακόλουθες τροποποιήσεις: α) το πρώτο εδάφιο βελτιώνεται νομοτεχνικά και: αα) διαγράφεται ο συμπλεκτικός σύνδεσμος «και» μετά από τη φράση «πλην των τσιγάρων», αβ) προστίθεται μετά από τη φράση «καπνού για στριφτά τσιγάρα» η φράση «και των θερμαινόμενων προϊόντων καπνού», β) προστίθεται δεύτερο εδάφιο και η παρ. 8 διαμορφώνεται ως εξής:
«8. Τα προϊόντα καπνού, πλην των τσιγάρων, του καπνού για στριφτά τσιγάρα και των θερμαινόμενων προϊόντων καπνού, εξαιρούνται από τις απαγορεύσεις των παρ. 1 και 5. Για τους σκοπούς του πρώτου εδαφίου, ως «θερμαινόμενο προϊόν καπνού» νοείται ένα νέο προϊόν καπνού που θερμαίνεται για την παραγωγή εκπομπών που περιέχουν νικοτίνη και άλλες χημικές ουσίες, οι οποίες στη συνέχεια εισπνέονται από τον χρήστη, και το οποίο, ανάλογα με τα χαρακτηριστικά του, είναι μη καπνιζόμενο προϊόν καπνού ή προϊόν καπνού για κάπνισμα.»
2. Στο άρθρο 11 του ν. 4419/2016, περί της επισήμανσης των προϊόντων καπνού για κάπνισμα πλην των τσιγάρων, του καπνού για στριφτά τσιγάρα και του καπνού για ναργιλέ, επέρχονται οι ακόλουθες τροποποιήσεις:
α) στον τίτλο διαγράφεται ο συμπλεκτικός σύνδεσμος «και» και προστίθενται οι λέξεις «και των θερμαινόμενων προϊόντων καπνού» και ο τίτλος διαμορφώνεται ως εξής: «Άρθρο 11 Επισήμανση προϊόντων καπνού για κάπνισμα πλην των τσιγάρων, του καπνού για στριφτά τσιγάρα, του καπνού για ναργιλέ και των θερμαινόμενων προϊόντων καπνού» και
β) στην παρ. 1 επέρχεται νομοτεχνική βελτίωση και στο πρώτο εδάφιο: βα) διαγράφεται ο συμπλεκτικός σύνδεσμος «και» μετά από τη φράση «του καπνού για στριφτά τσιγάρα», ββ) προστίθεται μετά από τη φράση «του καπνού για ναργιλέ» η φράση «και των θερμαινόμενων προϊόντων καπνού, όπως ορίζονται στο δεύτερο εδάφιο της παρ. 8 του άρθρου 7,» και η παρ. 1 διαμορφώνεται ως εξής: «1. Επιπλέον της γενικής προειδοποίησης κατά την παρ. 1 του άρθρου 9, κάθε μονάδα συσκευασίας και κάθε εξωτερική συσκευασία των προϊόντων καπνού για κάπνισμα πλην των τσιγάρων, του καπνού για στριφτά τσιγάρα, του καπνού για ναργιλέ και των θερμαινόμενων προϊόντων καπνού, όπως ορίζονται στο δεύτερο εδάφιο της παρ. 8 του άρθρου 7, φέρει μία από τις λεκτικές προειδοποιήσεις που παρατίθενται στο Παράρτημα Ι. Η γενική προειδοποίηση κατά την παρ. 1 του άρθρου 9 περιλαμβάνει αναφορά στις υπηρεσίες υποστήριξης για την απεξάρτηση από το κάπνισμα, η οποία αναφέρεται στο στοιχείο β της παρ. 1 του άρθρου 10. Η γενική προειδοποίηση εμφανίζεται στην πιο ορατή επιφάνεια της μονάδας συσκευασίας και κάθε εξωτερικής συσκευασίας. Κάθε λεκτική προειδοποίηση εμφανίζεται κατά το δυνατό σε ίσο αριθμό σε κάθε μάρκα των προϊόντων αυτών. Οι λεκτικές προειδοποιήσεις εμφανίζονται στην επόμενη περισσότερο ορατή επιφάνεια της μονάδας συσκευασίας και κάθε εξωτερικής συσκευασίας. Στις μονάδες συσκευασίας τύπου κασετίνας, η επόμενη περισσότερο ορατή επιφάνεια είναι αυτή που φαίνεται όταν ανοίγει το πακέτο.»
3. Η ισχύς του παρόντος άρχεται από τις 23.10.2023.
Άρθρο 91
Παράταση ισχύος ρυθμίσεων για την αντιμετώπιση της πανδημίας του κορωνοϊού COVID - 19 και την προστασία της δημόσιας υγείας
1. α) Η ισχύς των ρυθμίσεων για την αντιμετώπιση της πανδημίας του κορωνοϊού COVID-19 και την προστασία της δημόσιας υγείας, η οποία παρατάθηκε με τα άρθρα 63 έως και 89, 91 έως και 94 του ν. 5034/2023 (Α’ 69) και τα άρθρα 18, περί της παράτασης της ισχύος των συμβάσεων ορισμένου χρόνου που έχουν συναφθεί κατ’ εφαρμογή του άρθρου 50 του ν. 4825/2021 (Α’ 157), και 19, περί της παράτασης συμβάσεων προσωπικού Ιδιωτικού Δικαίου Ορισμένου Χρόνου στην Κεντρική Υπηρεσία του Υπουργείου Υγείας και εποπτευόμενων φορέων λόγω κορωνοϊού, του ν. 5007/2022 (Α’ 241), παρατείνεται, από τη λήξη της, έως και την 30ή.9.2023.
β) Ειδικά η ισχύς του άρθρου 205 του ν. 4820/2021 (Α’ 130), περί της υποχρέωσης επίδειξης πιστοποιητικού ή βεβαίωσης εμβολιασμού ή νόσησης από τους εργαζόμενους στον δημόσιο ή ιδιωτικό τομέα, η οποία παρατάθηκε με την παρ. 1 του άρθρου 63 του ν. 5034/2023 και παρατείνεται περαιτέρω κατ’ εφαρμογή της περ. α) της παρούσας, παρατείνεται, από τη λήξη της, και για τους εργαζόμενους σε κλειστές δομές κοινωνικής φροντίδας για ηλικιωμένους, χρονίως πάσχοντες και άτομα με αναπηρία.
γ) Ειδικά η ισχύς του άρθρου 46 του ν. 4790/2021 (Α’ 48), ως προς τον υποχρεωτικό διαγνωστικό έλεγχο για τον κορωνοϊό COVID-19, η οποία παρατάθηκε με την παρ. 7 του άρθρου 75 του ν. 5034/2023 και παρατείνεται περαιτέρω κατ’ εφαρμογή της περ. α) της παρούσας, παρατείνεται, από τη λήξη της, και για τους εργαζόμενους σε κλειστές δομές κοινωνικής φροντίδας για ηλικιωμένους, χρονίως πάσχοντες και άτομα με αναπηρία.
2. α) Η ισχύς του άρθρου 33 του ν. 5007/2022, περί συμβάσεων ιατρών του Εθνικού Οργανισμού Δημόσιας Υγείας για κάλυψη των αναγκών των δομών της παρ. 4 του άρθρου 8 του ν. 4375/2016 (Α’ 51) παρατείνεται από τη λήξη της έως και την 31η.8.2023.
β) Η διάρκεια των συμβάσεων εργασίας που συνήφθησαν, δυνάμει της παρ. 1 του άρθρου 8 της υπό στοιχεία Γ.Π.οικ.64186/5.9.2018 κοινής απόφασης των Υπουργών Οικονομίας και Ανάπτυξης, Οικονομικών, Υγείας και Διοικητικής Ανασυγκρότησης (Β’ 3877), όπως τροποποιήθηκε με την περ. 9 της υπό στοιχεία Γ.Π.οικ.78066/15.12.2021 κοινής απόφασης των Υπουργών Οικονομικών, Ανάπτυξης και Επενδύσεων, Υγείας και Εσωτερικών (Β’ 6054) μεταξύ του Εθνικού Οργανισμού Δημόσιας Υγείας (Ε.Ο.Δ.Υ.) και του αναγκαίου προσωπικού προς υλοποίηση του προγράμματος του άρθρου 123 του ν. 4549/2018 (Α’ 105), με αντικείμενο τη διασφάλιση της δημόσιας υγείας και την κάλυψη των υγειονομικών αναγκών των προσφύγων και μεταναστών και έχουν παραταθεί με το άρθρο 56 του ν. 5007/2022, παρατείνεται, από τη λήξη της, έως την 31η.8.2023. Η χρηματοδότηση των συμβάσεων δύναται να προέρχεται από συγχρηματοδοτούμενα έργα της προγραμματικής περιόδου 2014 - 2020 και της προγραμματικής περιόδου 2021 - 2027. Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές, ούτε εμπίπτει στους περιορισμούς των άρθρων 5 και 6 του π.δ. 164/2004 (Α’ 134).
3. Το τρίτο εδάφιο του άρθρου 91 του ν. 4850/2021 (Α’ 208), περί της δαπάνης που προκύπτει από την εφαρμογή των άρθρων 88, 89 και 90 του ιδίου νόμου, τροποποιείται ως προς την καταληκτική ημερομηνία, και το άρθρο 91 διαμορφώνεται ως εξής:
«Άρθρο 91
Εξουσιοδοτική διάταξη για την εφαρμογή των άρθρων 88, 89 και 90
Η δαπάνη που προκύπτει από την εφαρμογή των άρθρων 88, περί τροποποίησης των παρ. 1 και 4 του άρθρου 29 του ν. 4816/2021 (Α’ 118), 89, περί τροποποίησης της παρ. 1 του άρθρου πεντηκοστού πρώτου του ν. 4839/2021 (Α’ 181), και 90 του παρόντος, περί αποζημίωσης των πρόσθετων ενεργών εφημεριών για τους μήνες Νοέμβριο και Δεκέμβριο του 2021, δεν δύναται να υπερβαίνει το ποσό των δύο εκατομμυρίων (2.000.000) ευρώ. Η κατανομή του ποσού του πρώτου εδαφίου για τις ανάγκες εφαρμογής των επιμέρους άρθρων κατά το ανωτέρω χρονικό διάστημα, ο ειδικότερος προσδιορισμός των δικαιούχων, η διαδικασία και ο έλεγχος της διάθεσής του, καθώς και κάθε άλλη αναγκαία λεπτομέρεια ρυθμίζονται με κοινή απόφαση των Υπουργών Υγείας και Οικονομικών. Με όμοια απόφαση προσδιορίζεται το ύψος της δαπάνης και ρυθμίζονται τα ζητήματα του προηγούμενου εδαφίου για το χρονικό διάστημα από 1ης.1.2022 έως τις 30.9.2023.»
Άρθρο 92
Δημόσιες συμβάσεις για τη διάθεση εμβολίων κατά του κορωνοϊού COVID-19 στα εμβολιαστικά κέντρα της Επικράτειας - Τροποποίηση παρ. 1 και 4 άρθρου δωδέκατου ν. 5015/2023
Στο άρθρο δωδέκατο του ν. 5015/2023 (Α’ 20), περί των δημοσίων συμβάσεων για τη διάθεση εμβολίων κατά του κορωνοϊού COVID-19 στα εμβολιαστικά κέντρα της επικράτειας, επέρχονται οι ακόλουθες τροποποιήσεις: α) το πρώτο εδάφιο της παρ. 1 τροποποιείται ως προς την καταληκτική ημερομηνία παράτασης των συμβάσεων που έχουν συναφθεί και παραταθεί από τη Γενική Γραμματεία Πολιτικής Προστασίας, κατ’ εφαρμογή του άρθρου 63 του ν. 4872/2021 (Α’ 247), β) η παρ. 4: βα) τροποποιείται ως προς τις παραπεμπόμενες παραγράφους, ββ) η προθεσμία της 30ής.6.2023 τροποποιείται προς εναρμόνιση με την τροποποίηση της καταληκτικής ημερομηνίας της παρ. 1 και το άρθρο δωδέκατο διαμορφώνεται ως εξής:
«Άρθρο δωδέκατο
Δημόσιες συμβάσεις για τη διάθεση εμβολίων κατά του κορωνοϊού COVID-19 στα εμβολιαστικά κέντρα της Επικράτειας
1. Οι συμβάσεις που έχουν συναφθεί και παραταθεί από τη Γενική Γραμματεία Πολιτικής Προστασίας, κατ’ εφαρμογή του άρθρου 63 του ν. 4872/2021 (Α’ 247), για την εξασφάλιση υπηρεσιών διάθεσης των εμβολίων κατά του κορωνοϊού COVID-19 και των αναλωσίμων τους στα εμβολιαστικά κέντρα της Επικράτειας, ήτοι για την εξασφάλιση υπηρεσιών αποθήκευσης, φύλαξης και μεταφοράς τους στα εμβολιαστικά κέντρα, καθώς και κάθε είδους παρεπόμενων υπηρεσιών, σχετικών με την ασφαλή τους διάθεση, συμπεριλαμβανομένων και των υπηρεσιών ασφάλισής τους, κατά τη διαδικασία αποθήκευσης και μεταφοράς τους, παρατείνονται αυτοδίκαια από τη λήξη τους έως την 31η.10.2023. Στη θέση, τα δικαιώματα και τις υποχρεώσεις της Γενικής Γραμματείας Πολιτικής Προστασίας εκ των ανωτέρω συμβάσεων υπεισέρχεται, για το χρονικό διάστημα της αυτοδίκαιης παράτασης δυνάμει του πρώτου εδαφίου, το Υπουργείο Υγείας.
2. Για την απρόσκοπτη εφαρμογή του Προγράμματος Εμβολιασμών κατά του κορωνοϊού COVID-19 και την έγκαιρη διάθεση των εμβολίων κατά του κορωνοϊού COVID-19 στα εμβολιαστικά κέντρα, το Υπουργείο Υγείας δύναται να προβαίνει, σύμφωνα με τον ν. 4412/2016 (Α’ 147), στη σύναψη νέων συμβάσεων για την εξασφάλιση υπηρεσιών διάθεσης των εμβολίων κατά του κορωνοϊού COVID-19 και των αναλωσίμων τους στα εμβολιαστικά κέντρα της επικράτειας, μετά από τήρηση της προβλεπόμενης διαγωνιστικής διαδικασίας, με φορέα διενέργειας αυτής το νομικό πρόσωπο ιδιωτικού δικαίου (Ν.Π.Ι.Δ.), με την επωνυμία «Εθνική Κεντρική Αρχή Προμηθειών Υγείας» και τον διακριτικό τίτλο «Ε.Κ.Α.Π.Υ.»
3. Για την εφαρμογή της παρ. 2, ως υπηρεσίες διάθεσης εμβολίων κατά του κορωνοϊού COVID-19 και των αναλωσίμων τους ορίζονται οι υπηρεσίες αποθήκευσης, φύλαξης και μεταφοράς τους στα εμβολιαστικά κέντρα, καθώς και κάθε είδους παρεπόμενες υπηρεσίες σχετικές με την ασφαλή τους διάθεση, συμπεριλαμβανομένων και των υπηρεσιών ασφάλισής τους, κατά τη διαδικασία αποθήκευσης και μεταφοράς τους.
4. Σε περίπτωση σύναψης νέων συμβάσεων, κατ’ εφαρμογή των παρ. 2 και 3, πριν από την 31η.10.2023, οι παραταθείσες δυνάμει της παρ. 1 συμβάσεις παύουν, αυτοδικαίως και αζημίως, να ισχύουν.»
Άρθρο 93
Εργαστηριακή παρακολούθηση των HIV-1 οροθετικών ασθενών για το χρονικό διάστημα από την 1η.6.2023 έως και την 31η.10.2023
1. Κατά το χρονικό διάστημα από την 1η.6.2023 έως και την 31η.10.2023, για τη διασφάλιση της προστασίας της δημόσιας υγείας, η εργαστηριακή παρακολούθηση των HIV-1 οροθετικών ασθενών, και συγκεκριμένα:
αα) η διεξαγωγή εξετάσεων διαγνωστικής δοκιμασίας αρχικού ορολογικού ελέγχου (HIV Ag/Ab), συμπεριλαμβανομένων αναγκαίων επαναληπτικών εξετάσεων,
αβ) η διεξαγωγή εξετάσεων επιβεβαιωτικής δοκιμασίας για τον HIV-1 και για τον HIV-2 και την ταυτοποίηση του τύπου της HIV λοίμωξης, συμπεριλαμβανομένων αναγκαίων επαναληπτικών εξετάσεων,
αγ) η εργαστηριακή ποσοτική μέτρηση HIV-1 RNA (ιικό φορτίο για τον HIV-1) στο πλάσμα των ασθενών, συμπεριλαμβανομένων αναγκαίων επαναληπτικών εξετάσεων και
αδ) ο εργαστηριακός μοριακός έλεγχος γονοτυπικής αντοχής HIV-1 σε αντιρετροϊκή αγωγή, συμπεριλαμβανομένων αναγκαίων επαναληπτικών εξετάσεων
δύνανται να εκτελούνται στα κάτωθι Κέντρα Αναφοράς:
βα) στο Εθνικό Κέντρο Αναφοράς Ρετροϊών (ΕΚΑΡ) του Εργαστηρίου Yγιεινής, Επιδημιολογίας και Ιατρικής Στατιστικής του Τμήματος Ιατρικής της Σχολής Επιστημών Υγείας του Εθνικού και Καποδιστριακού Πανεπιστημίου Αθηνών,
ββ) στο Εθνικό Κέντρο Αναφοράς AIDS Βορείου Ελλάδος (ΕΚΑΑΒΕ) του Εργαστηρίου Μικροβιολογίας του Τομέα Βιολογικών Επιστημών και Προληπτικής Ιατρικής του Τμήματος Ιατρικής της Σχολής Επιστημών Υγείας του Αριστοτελείου Πανεπιστημίου Θεσσαλονίκης,
βγ) στο Εθνικό Κέντρο Αναφοράς AIDS Νοτίου Ελλάδος του Τμήματος Πολιτικών Δημόσιας Υγείας της Σχολής Δημόσιας Υγείας του Πανεπιστημίου Δυτικής Αττικής,
βδ) στο Ιολογικό Εργαστήριο του Πρωτοβάθμιου Εθνικού Δικτύου Υγείας (ΠΕΔΥ) Κρήτης της Ιατρικής Σχολής του Πανεπιστημίου Κρήτης,
για τα οποία το Διοικητικό Συμβούλιο του Εθνικού Οργανισμού Δημόσιας Υγείας έχει ήδη εγκρίνει τη σύναψη προγραμματικών συμφωνιών για τη διενέργεια επιστημονικών εξετάσεων εργαστηριακής διάγνωσης και επιβεβαίωσης της HIV λοίμωξης, καθώς και για την εργαστηριακή παρακολούθηση των HIV οροθετικών ατόμων, υπό τους όρους που περιλαμβάνονται στις εγκριτικές αποφάσεις του Διοικητικού Συμβουλίου.
2. Για τη διενέργεια των εξετάσεων εφαρμόζονται οι όροι και οι διαδικασίες της απόφασης που εκδίδεται κατ’ εξουσιοδότηση του άρθρου 83 του ν. 4600/2019 (Α’ 43) για τη σύσταση Εθνικού Μητρώου Ασθενών με HIV και την ηλεκτρονική συνταγογράφηση των αντιρετροϊκών φαρμάκων, των εργαστηριακών εξετάσεων ποσοτικού προσδιορισμού HIV-1 RNA και άλλων εξετάσεων παρακολούθησης της HIV λοίμωξης.
3. Το κόστος για την εκτέλεση των εξετάσεων της παρ. 1, όπως αυτό προσδιορίζεται στις εγκριτικές αποφάσεις του Διοικητικού Συμβουλίου της παρ. 2, είναι νόμιμο, εκκαθαρίζεται και βαρύνει τον προϋπολογισμό του Εθνικού Οργανισμού Δημόσιας Υγείας.
4. Αν η σύναψη των προγραμματικών συμφωνιών της παρ. 2 ολοκληρωθεί πριν από την 31η.10.2023, η ισχύς του παρόντος παύει αυτοδικαίως. Αν η σύναψη των προγραμματικών συμφωνιών δεν ολοκληρωθεί μέχρι την 31η.10.2023, δύναται με κοινή απόφαση των Υπουργών Υγείας και Οικονομικών να παραταθεί η ισχύς του παρόντος και πέραν της 31ης.10.2023, και πάντως όχι πέραν της 31ης.1.2024.
Άρθρο 94
Ρυθμίσεις για τις δαπάνες των νοσοκομείων του Εθνικού Συστήματος Υγείας, των Υγειονομικών Περιφερειών και των Κέντρων Υγείας
1. Η ισχύς της παρ. 2 του άρθρου 17 του ν. 4332/2015 (Α’ 76), ως προς τη νομιμοποίηση δαπανών για την εξόφληση υποχρεώσεων των νοσοκομείων του Εθνικού Συστήματος Υγείας και των Υγειονομικών Περιφερειών, παρατείνεται από τη λήξη της έως τις 28.2.2023.
2. Η ισχύς του άρθρου δέκατου του ν. 4737/2020 (Α’ 204), ως προς τη νομιμοποίηση δαπανών των Κέντρων Υγείας για την εξέταση δειγμάτων βιολογικού υλικού ύποπτων κρουσμάτων κορωνοϊού COVID-19, παρατείνεται από τη λήξη της έως τις 28.2.2023.
3. Η ισχύς της παρ. 2 του άρθρου 39 του ν. 4715/2020 (Α’ 149), ως προς την εκκαθάριση και πληρωμή δαπανών νοσοκομείων για την εξέταση δειγμάτων βιολογικού υλικού ύποπτων κρουσμάτων κορωνοϊού COVID-19, παρατείνεται από τη λήξη της έως τις 28.2.2023.
4. Η ισχύς της παρ. 28 του άρθρου 66 του ν. 3984/2011 (Α’ 150), ως προς τη νομιμοποίηση δαπανών που απορρέουν από προμήθειες των νοσοκομείων του Ε.Σ.Υ. συμπεριλαμβανομένων των Ψυχιατρικών και των Πανεπιστημιακών Κλινικών, των Νοσοκομείων Αρεταίειο και Αιγινήτειο, του Ωνασείου Καρδιοχειρουργικού Κέντρου και του Νοσοκομείου Παπαγεωργίου της Θεσσαλονίκης, παρατείνεται από τη λήξη της έως τις 28.2.2023.
Άρθρο 95
Παράταση χρόνου παραμονής στην υπηρεσία ιατρών κλάδου Εθνικού Συστήματος Υγείας
Δύνανται να παραμείνουν στην υπηρεσία τους, έως την 30ή.9.2023, α) ιατροί κλάδου Εθνικού Συστήματος Υγείας (Ε.Σ.Υ.) που υπηρετούν σε οποιονδήποτε φορέα, με ειδικότητα αναισθησιολογία, ακτινολογία, ιατρική βιοπαθολογία/εργαστηριακή ιατρική και γενική/οικογενειακή ιατρική, β) ιατροί κλάδου Ε.Σ.Υ. που υπηρετούν σε Μονάδες Εντατικής Θεραπείας (Μ.Ε.Θ.), καθώς και γ) ιατροί κλάδου Ε.Σ.Υ. λοιπών ειδικοτήτων, που υπηρετούν σε νοσοκομεία του Ε.Σ.Υ. ή σε οργανικές μονάδες διασυνδεόμενων νοσοκομείων, που συνιστούν ενιαία και αυτοτελή νομικά πρόσωπα δημοσίου δικαίου της νησιωτικής χώρας με δυναμικότητα μικρότερη των τριακοσίων (300) κλινών, και Γενικά Νοσοκομεία - Κέντρα Υγείας της νησιωτικής χώρας, των οποίων η υπαλληλική σχέση θα έληγε αυτοδικαίως την 31η.12.2022, την 31η.12.2021 ή την 31η.12.2020, λόγω συμπλήρωσης του εξηκοστού έβδομου (67) έτους της ηλικίας τους, και οι οποίοι παραμένουν στην υπηρεσία τους έως την 30ή.6.2023 κατ’ εφαρμογή του άρθρου 63 του ν. 4999/2022 (Α’ 225). Για την εφαρμογή του πρώτου εδαφίου οι ιατροί των περ. α), β) και γ) του πρώτου εδαφίου υποβάλλουν αίτηση έως την 15η.5.2023 προς τον Διοικητή ή τον Πρόεδρο του φορέα, στον οποίον υπηρετούν, εφόσον η θέση τους δεν έχει προκηρυχθεί ή δεσμευθεί με άλλον τρόπο και συμμετέχουν στο πρόγραμμα εφημεριών. Η αίτησή τους, η οποία συνοδεύεται από βεβαιώσεις του φορέα σχετικά με τη μη προκήρυξη ή δέσμευση της θέσης τους και τη συμμετοχή τους στο πρόγραμμα εφημεριών, αποστέλλεται αμελλητί στο Υπουργείο Υγείας με μέριμνα του φορέα.
Άρθρο 96
Αύξηση δαπάνης Εθνικού Οργανισμού Παροχής Υπηρεσιών Υγείας για το 2023 - Τροποποίηση παρ. 1 άρθρου 25 ν. 4549/2018
Στο τέλος της παρ. 1 του άρθρου 25 του ν. 4549/2018 (Α’ 105), περί ρυθμίσεων για τον μηχανισμό αυτόματης επιστροφής, προστίθενται νέα εδάφια, δωδέκατο, δέκατο τρίτο και δέκατο τέταρτο, και η παρ. 1 διαμορφώνεται ως εξής:
«1. Ο μηχανισμός αυτόματης επιστροφής (clawback) του άρθρου 11 του ν. 4052/2012 (Α’ 41), της κατ’ εξουσιοδότηση εκδοθείσας υπό στοιχεία Γ5/63587/2015 απόφασης του Υπουργού Υγείας (Β’ 1803) και του άρθρου 100 του ν. 4172/2013 (Α’ 167), εφαρμόζεται και στα έτη 2019 έως 2025. Αρχικό έτος βάσης υπολογισμού για την πρώτη εφαρμογή του παρόντος είναι το 2018, και για καθένα από τα επόμενα έτη το εκάστοτε προηγούμενο έτος. Για το έτος 2019, η κατανομή των ορίων της φαρμακευτικής δαπάνης, της νοσοκομειακής φαρμακευτικής δαπάνης των φαρμακείων του Ε.Ο.Π.Υ.Υ., της δαπάνης για παρεχόμενες υπηρεσίες υγείας από τον Ε.Ο.Π.Υ.Υ., καθώς και της νοσοκομειακής φαρμακευτικής δαπάνης των νοσοκομείων του Ε.Σ.Υ. και του Γ.Ν.Θ. Παπαγεωργίου ορίζεται με απόφαση του Υπουργού Υγείας. Ειδικά για τα έτη 2020 2022, τα όρια δαπανών του Ε.Ο.Π.Υ.Υ. έχουν ως εξής:
α) Φαρμακευτική δαπάνη ύψους 2.088 εκατομμυρίων ευρώ, εκ των οποίων ογδόντα επτά εκατομμύρια (87.000.000) ευρώ για τη νοσοκομειακή φαρμακευτική δαπάνη των φαρμακείων του Ε.Ο.Π.Υ.Υ. (φάρμακα υψηλού κόστους του καταλόγου 1Α της παρ. 2 του άρθρου 12 του ν. 3816/2010) και 2.001 εκατομμύρια ευρώ για τη λοιπή φαρμακευτική δαπάνη του Ε.Ο.Π.Υ.Υ.
β) Δαπάνη υπηρεσιών υγείας ύψους 1.553 εκατομμυρίων ευρώ.
Ειδικά για τα έτη 2020 2022, το όριο της νοσοκομειακής φαρμακευτικής δαπάνης των νοσοκομείων του Ε.Σ.Υ. και του Γ.Ν.Θ. Παπαγεωργίου ορίζεται σε πεντακόσια είκοσι οκτώ εκατομμύρια (528.000.000) ευρώ.
Με κοινή απόφαση των Υπουργών Υγείας και Οικονομικών δύναται, από 1ης.1.2022, να ανακατανέμεται η φαρμακευτική δαπάνη του Ε.Ο.Π.Υ.Υ. σε δαπάνη φαρμάκων κοινότητας, αφενός, και, δαπάνη φαρμάκων υψηλού κόστους της παρ. 2 του άρθρου 12 του ν. 3816/2010 των φαρμακείων του Ε.Ο.Π.Υ.Υ. (νοσοκομειακή και εξωνοσοκομειακή φαρμακευτική δαπάνη των φαρμακείων του Ε.Ο.Π.Υ.Υ., αντίστοιχα), καθώς και λοιπών φαρμάκων που χορηγούνται από τα φαρμακεία του Ε.Ο.Π.Υ.Υ., αφετέρου, και να καθορίζεται το ύψος της δαπάνης ανά κατηγορία φαρμάκων, καθώς και η μεθοδολογία υπολογισμού τυχόν υπέρβασης της εν λόγω δαπάνης.
Ειδικά για τα έτη 2020 και 2021, και για λόγους αντιμετώπισης εκτάκτων αναγκών που προέκυψαν εξαιτίας της πανδημίας του κορωνοϊού COVID-19, το επιτρεπόμενο όριο δαπανών υγείας του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), πέραν του οποίου ενεργοποιείται ο μηχανισμός αυτόματης επιστροφής (clawback) του άρθρου 100 του ν. 4172/2013 (Α’ 167), αυξάνεται κατά δεκαέξι εκατομμύρια πεντακόσιες χιλιάδες (16.500.000) ευρώ για κάθε ένα από τα άνω έτη. Τα ανωτέρω ποσά επιμερίζονται για τα έτη 2020 και 2021 σε δεκαπέντε εκατομμύρια (15.000.000) ευρώ για την κατηγορία υπηρεσιών υγείας Ε «ΥΠΗΡΕΣΙΕΣ ΔΙΑΓΝΩΣΤΙΚΩΝ ΕΞΕΤΑΣΕΩΝ ΚΑΙ ΠΡΑΞΕΩΝ» και σε ένα εκατομμύριο πεντακόσιες χιλιάδες (1.500.000) ευρώ για την υποκατηγορία Μ2 «Π.Π. ΑΝΑΠΝΕΥΣΤΙΚΑ ΣΥΣΚΕΥΕΣ ΟΞΥΓΟΝΟ». Η ανωτέρω αύξηση δεν αποτελεί βάση υπολογισμού της δαπάνης για τα επόμενα οικονομικά έτη.
Ειδικά για το έτος 2022 και για λόγους αντιμετώπισης εκτάκτων αναγκών που προέκυψαν εξαιτίας της πανδημίας του κορωνοϊού COVID-19, το επιτρεπόμενο όριο δαπανών υγείας του Ε.Ο.Π.Υ.Υ., πέραν του οποίου ενεργοποιείται ο μηχανισμός αυτόματης επιστροφής (clawback) του άρθρου 100 του ν. 4172/2013, αυξάνεται κατά δεκαπέντε εκατομμύρια (15.000.000) ευρώ. Επιπλέον της αύξησης του προηγούμενου εδαφίου και ειδικά για το έτος 2022 το επιτρεπόμενο όριο δαπανών υγείας του Ε.Ο.Π.Υ.Υ., πέραν του οποίου ενεργοποιείται ο μηχανισμός αυτόματης επιστροφής (clawback) του άρθρου 100 του ν. 4172/2013, αυξάνεται κατά δεκαπέντε εκατομμύρια (15.000.000) ευρώ για την κατηγορία υπηρεσιών υγείας Ε «ΥΠΗΡΕΣΙΕΣ ΔΙΑΓΝΩΣΤΙΚΩΝ ΕΞΕΤΑΣΕΩΝ ΚΑΙ ΠΡΑΞΕΩΝ». Οι ανωτέρω αυξήσεις δεν αποτελούν βάση υπολογισμού της δαπάνης για τα επόμενα οικονομικά έτη. Ειδικά για το α’ εξάμηνο του έτους 2023 και για λόγους αντιμετώπισης εκτάκτων αναγκών που προέκυψαν εξαιτίας της πανδημίας του κορωνοϊού COVID-19, το επιτρεπόμενο όριο δαπανών υγείας του Ε.Ο.Π.Υ.Υ., πέραν του οποίου ενεργοποιείται ο μηχανισμός αυτόματης επιστροφής (clawback) του άρθρου 100 του ν. 4172/2013, αυξάνεται κατά δέκα εκατομμύρια (10.000.000,00) ευρώ, για την κατηγορία υπηρεσιών υγείας Ε «ΥΠΗΡΕΣΙΕΣ ΔΙΑΓΝΩΣΤΙΚΩΝ ΕΞΕΤΑΣΕΩΝ ΚΑΙ ΠΡΑΞΕΩΝ». Η ανωτέρω αύξηση δεν αποτελεί βάση υπολογισμού της δαπάνης για τα επόμενα οικονομικά έτη. Με απόφαση του Διοικητικού Συμβουλίου του Ε.Ο.Π.Υ.Υ. δύναται να περιλαμβάνεται ή να προστίθεται στις συμβάσεις που συνάπτει ο Οργανισμός με κλινικοεργαστηριακούς γιατρούς και διαγνωστικά εργαστήρια συμβατικός όρος περί καθορισμού αμοιβής για την αιμοληψία και την ιατρική γνωμάτευση.»
Άρθρο 97
Διάρθρωση της Αυτοτελούς Διεύθυνσης Ελέγχου Συμβάσεων και Παρόχων του Εθνικού Οργανισμού Παροχής Υπηρεσιών Υγείας - Τροποποίηση περ. α) παρ. 4 άρθρου 71 ν. 4931/2022
Η περ. α) της παρ. 4 του άρθρου 71 του ν. 4931/2022 (Α’ 94), περί καθορισμού της διάρθρωσης της Αυτοτελούς Διεύθυνσης Ελέγχου Συμβάσεων και Παρόχων του Εθνικού Οργανισμού Παροχής Υπηρεσιών Υγείας, τροποποιείται, ως προς την καταληκτική ημερομηνία ισχύος της απόφασης του Δ.Σ. του Ε.Ο.Π.Υ.Υ., και διαμορφώνεται ως εξής:
«α) Με απόφαση του Δ.Σ. του Ε.Ο.Π.Υ.Υ., η οποία ισχύει έως την έκδοση του προεδρικού διατάγματος του Οργανισμού του Ε.Ο.Π.Υ.Υ., και πάντως όχι πέραν της 31ης.12.2023, καθορίζεται η διάρθρωση σε Τμήματα, τα οποία δεν μπορούν να υπερβαίνουν τα πέντε (5) σε αριθμό, της Αυτοτελούς Διεύθυνσης Ελέγχου Συμβάσεων και Παρόχων της παρ. 3 του άρθρου 30 και κατανέμονται οι αρμοδιότητες της εν λόγω Διεύθυνσης μεταξύ των αυτών.»
Άρθρο 98
Διανοσοκομειακές διακομιδές διασωληνωμένων και βαρέως πασχόντων - Τροποποίηση παρ. 1 και 3 του άρθρου 93 ν. 4850/2021
1. Στην παρ. 1 του άρθρου 93 του ν. 4850/2021 (Α’ 208), περί της πρόβλεψης ότι οι διανοσοκομειακές διακομιδές διασωληνωμένων και βαρέως πασχόντων ασθενών πραγματοποιούνται είτε από ιατρούς οποιασδήποτε ειδικότητας είτε από ειδικευόμενους ιατρούς που έχουν ολοκληρώσει έξι (6) μήνες ειδικότητας, επέρχονται οι ακόλουθες τροποποιήσεις: α) στο υφιστάμενο μόνο εδάφιο η φράση «από ιατρούς οποιασδήποτε ειδικότητας ή ειδικευόμενους ιατρούς που έχουν ολοκληρώσει έξι (6) μήνες ειδικότητας» αντικαθίσταται από τη φράση «από ιατρούς συγκεκριμένων ειδικοτήτων», β) προστίθεται δεύτερο εδάφιο και η παρ. 1 διαμορφώνεται ως εξής:
«1. Οι διανοσοκομειακές διακομιδές διασωληνωμένων και βαρέως πασχόντων ασθενών πραγματοποιούνται από ιατρούς συγκεκριμένων ειδικοτήτων. Οι διακομιδές του πρώτου εδαφίου δύνανται να πραγματοποιούνται και από ειδικευόμενους ιατρούς, οι οποίοι έχουν ολοκληρώσει τουλάχιστον έξι (6) μήνες ειδικότητας.»
2. Η παρ. 3 του άρθρου 93 του ν. 4850/2021, περί της νομοθετικής εξουσιοδότησης προς τον Υπουργό Υγείας, τροποποιείται με τη συμπλήρωση του αντικειμένου της εξουσιοδότησης, ώστε η απόφαση του Υπουργού Υγείας να καθορίζει τις ειδικότητες των ιατρών που πραγματοποιούν τις διανοσοκομειακές διακομιδές διασωληνωμένων και βαρέως πασχόντων ασθενών, καθώς και τους όρους και τις προϋποθέσεις της πραγματοποίησης των εν λόγω διακομιδών από ειδικευμένους ή ειδικευόμενους ιατρούς, και η παρ. 3 διαμορφώνεται ως εξής:
«3. Με απόφαση του Υπουργού Υγείας, μετά από γνώμη του Κεντρικού Συμβουλίου Υγείας (ΚΕ.Σ.Υ.), καθορίζονται οι ειδικότητες των ιατρών που πραγματοποιούν τις διακομιδές της παρ. 1, οι όροι και οι προϋποθέσεις πραγματοποίησης διακομιδών από ειδικευμένους ή ειδικευόμενους ιατρούς και δύνανται να ρυθμίζονται οι όροι και η διαδικασία για τη διανοσοκομειακή διακομιδή διασωληνωμένων και βαρέως πασχόντων ασθενών, καθώς και κάθε ειδικότερο θέμα για την εφαρμογή του παρόντος.»
3. Η ισχύς του παρόντος αρχίζει από τη δημοσίευση της απόφασης της παρ. 3 του άρθρου 93 του ν. 4850/2021.
Άρθρο 99
Χορήγηση πρωτοξειδίου του αζώτου σε οδοντιατρεία και πολυοδοντιατρεία - Κατάργηση περ. ι’ παρ. 2 άρθρου 14 π.δ. 84/2001
1. Επιτρέπεται η χορήγηση πρωτοξειδίου του αζώτου σε οδοντιατρεία και πολυοδοντιατρεία. Με απόφαση του Υπουργού Υγείας, η οποία εκδίδεται εντός έξι (6) μηνών από την έναρξη ισχύος του παρόντος, καθορίζονται οι όροι, οι προϋποθέσεις, οι προδιαγραφές και κάθε άλλη αναγκαία λεπτομέρεια για την εφαρμογή του παρόντος.
2. Η περ. ι’ της παρ. 2 του άρθρου 14 του π.δ. 84/2001 (Α’ 70), περί της απαγόρευσης χορήγησης πρωτοξειδίου του αζώτου στα οδοντιατρεία και πολυοδοντιατρεία καταργείται.
Άρθρο 100
Νομιμότητα, εποπτεία, διαφάνεια και λογοδοσία των μονάδων κοινωνικής φροντίδας
1. Στο άρθρο 1 του ν. 2345/1995 (Α’ 123), περί των οργανωμένων υπηρεσιών παροχής προστασίας από φορείς κοινωνικής πρόνοιας, επέρχονται οι ακόλουθες τροποποιήσεις:
α) προστίθεται τίτλος,
β) η παρ. 1 αντικαθίσταται,
γ) στην παρ. 2 αντικαθίστανται τα δύο πρώτα εδάφια,
δ) στην παρ. 4 επέρχονται νομοτεχνικές βελτιώσεις ως προς την ενιαία γραφή της λέξης «Φορείς» ή «Φορέα» και: δα) στο τρίτο εδάφιο διαγράφεται η φράση «της παρ. 1 του παρόντος και του άρθρου 3», δβ) το παλαιό έκτο εδάφιο διαγράφεται, δγ) προστίθεται νέο έβδομο εδάφιο, δδ) στο δωδέκατο εδάφιο διαγράφεται η φράση «της παρ. 1 του παρόντος και του άρθρου 3», δε) στο δέκατο πέμπτο εδάφιο διαγράφεται η φράση «της παρ. 1 του παρόντος και του άρθρου 3», δστ) προστίθενται νέα εδάφια, δέκατο έβδομο, δέκατο όγδοο και δέκατο ένατο,
ε) στην παρ. 7: εα) μετά από τις λέξεις «οι τροποποιήσεις των αδειών λειτουργίας» προστίθενται οι λέξεις «των Μονάδων» και εβ) μετά από τις λέξεις «οι επεκτάσεις των κτιριακών τους υποδομών» προστίθενται οι λέξεις «κοινωνικής φροντίδας»και το άρθρο 1 διαμορφώνεται ως εξής:
«Άρθρο 1
Προϋποθέσεις λειτουργίας μονάδων κοινωνικής φροντίδας
1. Για τις ανάγκες του παρόντος νόμου:
α) ως «Μονάδα» νοείται κάθε δομή στην οποία παρέχονται οργανωμένες υπηρεσίες κοινωνικής φροντίδας, που έχουν σχέση με την προστασία του παιδιού ή ατόμων με αναπηρία (παιδιών και ενηλίκων) ή ηλικιωμένων ή ανιάτων ή χρονίως πασχόντων ατόμων και
β) ως «Φορέας» νοείται κάθε φυσικό ή νομικό πρόσωπο που διαθέτει και λειτουργεί μία ή περισσότερες Μονάδες.
Φυσικά και νομικά πρόσωπα δεν επιτρέπεται να λειτουργούν Μονάδα πριν από τη λήψη σχετικής άδειας από την οικεία Περιφέρεια, εφόσον τέτοια προβλέπεται, σύμφωνα με την παρ. 3. Στην άδεια του δεύτερου εδαφίου αναγράφονται υποχρεωτικά το είδος της Μονάδας και η δυναμικότητά της.
Η περ. 22 της παρ. 3 του άρθρου 94 του ν. 3852/2010 (Α’ 87) διατηρείται σε ισχύ.
2. Με κοινές αποφάσεις των Υπουργών Εργασίας και Κοινωνικών Υποθέσεων και Περιβάλλοντος και Ενέργειας, ορίζονται, κατά κατηγορία Μονάδας ως προς τα ωφελούμενα πρόσωπα και το περιεχόμενο των παρεχόμενων προς αυτά υπηρεσιών και ευκολιών, με την επιφύλαξη των πολεοδομικών διατάξεων, οι προϋποθέσεις για την παροχή άδειας ίδρυσης και λειτουργίας Μονάδων, το ελάχιστο περιεχόμενο του εσωτερικού κανονισμού λειτουργίας, οι απαιτούμενοι γενικά χώροι και τα θέματα της κατάλληλης διαρρύθμισης των κτιρίων, καθώς και ειδικότερα τα της επιφανείας των χώρων εγκαταστάσεων υγιεινής, μηχανολογικών, ηλεκτρολογικών, ψυχαγωγίας, απασχόλησης και λοιπών βοηθητικών (όπως εστιάσεως, μαγειρείων και πλυντηρίων) κοινόχρηστων και ακάλυπτων χώρων, το επιτρεπτό ή μη της λειτουργίας τους εκτός αστικού ιστού και οι τυχόν ειδικότερες απαιτήσεις ως προς τα οικόπεδα ή τα γήπεδα εγκατάστασής τους, τον εξοπλισμό και τη στελέχωσή τους, τον αναγκαίο αριθμό προσώπων και τα απαιτούμενα ειδικότερα προσόντα τους. Με τις ίδιες αποφάσεις ορίζονται οι διαδικασίες και οι υπεύθυνοι για τη λειτουργία της Μονάδας σύμφωνα με τον νόμο, ο τρόπος άσκησης της εποπτείας, ο τρόπος αξιολόγησης της οικονομικής διαχείρισης του Φορέα και ο τρόπος της επιστημονικής αξιολόγησης της Μονάδας από τις υπηρεσίες του Υπουργείου και τις οικείες Περιφέρειες, τα απαιτούμενα δικαιολογητικά και κάθε σχετική λεπτομέρεια. Μέχρι την έκδοση των παραπάνω αποφάσεων εξακολουθούν να ισχύουν οι διατάξεις που ίσχυαν πριν από τη δημοσίευση του παρόντος.
3. Με κοινές αποφάσεις των Υπουργών Εσωτερικών και Εργασίας και Κοινωνικών Υποθέσεων που δημοσιεύονται στην Εφημερίδα της Κυβερνήσεως, ορίζονται τα της συστάσεως και λειτουργίας πρωτοβάθμιων και δευτεροβάθμιων επιτροπών που αποφαίνονται για την καταλληλότητα των χώρων και τις άλλες προϋποθέσεις που απαιτούνται για τη λήψη άδειας λειτουργίας κατά τις διατάξεις του παρόντος νόμου.
Μέχρι την έκδοση των ως άνω αποφάσεων ισχύουν οι υπάρχουσες διατάξεις. Όπου στις ισχύουσες κατά την έκδοση του παρόντος νόμου διατάξεις προβλέπεται κρίση ή γνωμοδότηση επιτροπής, οι ενδιαφερόμενοι μπορούν εφεξής να προσφεύγουν σε δευτεροβάθμια επιτροπή που συστήνεται σε κάθε περιφερειακή ενότητα με απόφαση του οικείου Περιφερειάρχη και αποτελείται από τους προϊσταμένους των τεχνικών υπηρεσιών, των υπηρεσιών υγιεινής και των υπηρεσιών πρόνοιας της περιφέρειας και ανά έναν εκπρόσωπο του οικείου δικηγορικού συλλόγου και τεχνικού επιμελητηρίου.
Η προσφυγή ασκείται μέσα σε προθεσμία δέκα (10) ημερών από την κοινοποίηση ή με άλλον τρόπο γνώση της προσβαλλόμενης πράξης. Με την ίδια απόφαση ορίζονται ο πρόεδρος της επιτροπής και τα αναπληρωματικά της μέλη και καθορίζεται κάθε λεπτομέρεια αναγκαία για τη λειτουργία των επιτροπών αυτών.
4. Με απόφαση του οικείου Περιφερειάρχη ορίζεται σε κάθε περιφερειακή ενότητα ένας (1) τουλάχιστον κοινωνικός λειτουργός ή άλλος κοινωνικός επιστήμονας που υπηρετεί σε αυτή, ως κοινωνικός σύμβουλος.
Σε περίπτωση υποστελέχωσης της περιφέρειας από υπαλλήλους σχετικών ειδικοτήτων και για την αποτελεσματική λειτουργία του θεσμού, δύναται να ορίζεται ως κοινωνικός σύμβουλος και υπάλληλος των ανωτέρω ειδικοτήτων που υπηρετεί σε δήμους ή νομικά πρόσωπα αυτών, σε Ν.Π.Δ.Δ. ή σε αποκεντρωμένες υπηρεσίες του Δημοσίου, που εδρεύουν στην οικεία περιφερειακή ενότητα.
Ο κοινωνικός σύμβουλος ασκεί επίβλεψη και συνεχή παρακολούθηση των υπηρεσιών που παρέχονται από τους Φορείς ως προς την ποιότητα και την επάρκεια αυτών, καθώς και ως προς την τήρηση των ειδικότερων υποχρεώσεων των ως άνω Φορέων που πηγάζουν από την κείμενη νομοθεσία.
Ο κοινωνικός σύμβουλος πραγματοποιεί αυτοψίες στους χώρους των Φορέων που υπάγονται στον έλεγχό του, ανεξάρτητα από το εάν οι εν λόγω Φορείς εποπτεύονται από τις οικείες περιφερειακές ενότητες ή υπάγονται στον έλεγχό του βάσει του π.δ. 99/2017 (Α’ 141), κατ’ ελάχιστο μία φορά το εξάμηνο, συντάσσοντας ακολούθως σχετική έκθεση αξιολόγησης για την οργάνωση και λειτουργία κάθε φορέα και για την εν γένει ποιότητα των παρεχόμενων υπηρεσιών, προβαίνοντας σε συστάσεις και υποδεικνύοντας συγκεκριμένες ενέργειες και λήψη μέτρων, όπου απαιτείται.
Αν κρίνεται σκόπιμο, οι αυτοψίες γίνονται συχνότερα και όσες φορές απαιτείται για την άμεση επαφή και παρακολούθηση των υπηρεσιών που παρέχονται από τον Φορέα.
Οι εκθέσεις υποβάλλονται, κατά περίπτωση στην αρμόδια υπηρεσία της οικείας περιφερειακής ενότητας, με ταυτόχρονη κοινοποίηση στον φορέα, στην αδειοδοτούσα αρχή, στην αρμόδια διεύθυνση του Υπουργείου Εργασίας και Κοινωνικών Υποθέσεων και στην υπηρεσία που ασκεί την εποπτεία στους Οργανισμούς Τοπικής Αυτοδιοίκησης (Ο.Τ.Α.) για την περίπτωση των Φορέων που συστήνονται και λειτουργούν από δήμους ή νομικά πρόσωπα αυτών.
Η δομή της έκθεσης καθορίζεται με απόφαση του Υπουργού Εργασίας και Κοινωνικών Υποθέσεων.
Για την άσκηση των αρμοδιοτήτων του, ο κοινωνικός σύμβουλος έχει δικαίωμα πρόσβασης στα αρχεία των Φορέων, τους οποίους επιβλέπει σύμφωνα με την παρ. 2, καθώς και στους φακέλους των ωφελούμενων φυσικών προσώπων.
Οι ελεγχόμενοι Φορείς υποχρεούνται να εφαρμόζουν τις συστάσεις του κοινωνικού συμβούλου και να λαμβάνουν όλα τα απαραίτητα μέτρα συμμόρφωσης προς τις υποδείξεις των εκθέσεων αξιολόγησης.
Η συμμόρφωση ή μη των Φορέων, σύμφωνα με όσα ορίζονται στο προηγούμενο εδάφιο λαμβάνεται υπόψη κατά τις διαδικασίες αδειοδότησης, πιστοποίησης, καθώς και επιχορήγησής τους από πιστώσεις του Υπουργείου Εργασίας και Κοινωνικών Υποθέσεων.
Για την αποτελεσματικότερη άσκηση των αρμοδιοτήτων του κοινωνικού συμβούλου, προβλέπεται η παροχή ειδικής ενιαίας επιμόρφωσης στους επαγγελματίες που αναλαμβάνουν τον ρόλο αυτόν, υπό τον συντονισμό του Υπουργείου Εργασίας και Κοινωνικών Υποθέσεων.
Τουλάχιστον μία φορά το εξάμηνο, στους Φορείς διενεργείται πρόσθετη αυτοψία από κλιμάκιο δύο (2) τουλάχιστον αρμοδίων προς τούτο υπαλλήλων γειτονικής Περιφερειακής Ενότητας, μεταξύ των οποίων και ο κοινωνικός σύμβουλος.
Η πρόσθετη αυτοψία σκοπό έχει να ελεγχθεί η ποιότητα και επάρκεια των παρεχομένων από τον Φορέα υπηρεσιών, σύμφωνα με τα οριζόμενα για τον έλεγχο και από τις υπηρεσίες της οικείας Περιφερειακής Ενότητας.
Το κλιμάκιο που θα διενεργήσει αυτοψία σε Φορείς γειτονικής Περιφερειακής Ενότητας ορίζεται με απόφαση του Περιφερειάρχη.
Ο Περιφερειάρχης φροντίζει με τις σχετικές αποφάσεις του να εναλλάσσονται με τη μεγαλύτερη δυνατή συχνότητα οι υπηρεσίες που διενεργούν αυτοψίες στους Φορείς.
Τα έξοδα της μετάβασης των ελεγκτών στις γειτονικές Περιφερειακές Ενότητες καλύπτονται από την υπηρεσία.
Ο Υπουργός Εργασίας και Κοινωνικών Υποθέσεων δύναται να αιτηθεί ανά πάσα στιγμή τη διενέργεια ελέγχου, επιθεώρησης ή έρευνας Φορέα από την Εθνική Αρχή Διαφάνειας.
Το αίτημα του προηγουμένου εδαφίου συνεκτιμάται από τον Διοικητή της Εθνικής Αρχής Διαφάνειας, κατ’ εφαρμογή της παρ. 2 του άρθρου 100 του ν. 4622/2019 (Α’ 133).
Ομοίως ο Υπουργός Εργασίας και Κοινωνικών Υποθέσεων δύναται να αιτηθεί προς την οικεία Περιφέρεια τη διενέργεια έκτακτων αυτοψιών, σύμφωνα με το παρόν.
Κάθε ειδικό, τεχνικό ή λεπτομερειακό θέμα για την εφαρμογή της παρούσας καθορίζεται με κοινή απόφαση των Υπουργών Εργασίας και Κοινωνικών Υποθέσεων και Εσωτερικών.
5. Οι οίκοι ευγηρίας, τα «Γηροκομεία» και οι με άλλες ονομασίες λειτουργούσες επιχειρήσεις κλειστής περίθαλψης και φροντίδας ηλικιωμένων μετονομάζονται σε «Μονάδες Φροντίδας Ηλικιωμένων» και οι άδειες λειτουργίας θα εκδίδονται εφεξής μόνο με τη χρήση αυτού του τίτλου.
Οι ήδη λειτουργούσες επιχειρήσεις του προηγούμενου εδαφίου οφείλουν εντός προθεσμίας έξι (6) μηνών από την ισχύ του παρόντος νόμου να συμμορφωθούν. Η μη συμμόρφωση συνιστά παράβαση των όρων άδειας λειτουργίας και τιμωρείται, εφαρμοζομένων αναλόγως των κυρώσεων, που προβλέπονται από τον παρόντα νόμο.
6. Οι διατάξεις του παρόντος νόμου εφαρμόζονται αναλόγως και για τις εξοχές παιδιών και ηλικιωμένων και τις οικογενειακές κατασκηνώσεις (θέρετρα), καθώς επίσης και για κατασκηνώσεις που λειτουργούν χωρίς άδεια λειτουργίας ή δεν πληρούν τις νόμιμες προϋποθέσεις λειτουργίας τους.
7. Για τα νομικά πρόσωπα ιδιωτικού δικαίου της παρ. 1 που λειτουργούν κατά την ψήφιση του παρόντος νόμου, μέχρι την έκδοση των υπουργικών αποφάσεων της παρ. 2, οι τροποποιήσεις των αδειών λειτουργίας των Μονάδων τους ή οι επεκτάσεις των κτιριακών τους υποδομών κοινωνικής φροντίδας γίνονται με τους όρους και τις προϋποθέσεις που ίσχυαν όταν εκδόθηκε η αρχική άδεια λειτουργίας τους ή σε κάθε άλλη περίπτωση ύστερα από έγκριση σκοπιμότητας του αρμοδίου οργάνου του Υπουργείου Εργασίας και Κοινωνικών Υποθέσεων.
2. Μετά από το άρθρο 1 του ν. 2345/1995, προστίθεται άρθρο 1Α ως εξής:
«Άρθρο 1Α
Διοίκηση, εσωτερικός έλεγχος και διαφάνεια Φορέων λειτουργίας Μονάδων Παιδικής Προστασίας και Φροντίδας
1. Οι Φορείς λειτουργίας Μονάδων Παιδικής Προστασίας και Φροντίδας (ΜοΠΠ) είναι υποχρεωτικώς μη κερδοσκοπικού χαρακτήρα. Διοικούνται από εκτελεστικό όργανο διοίκησης, το οποίο αποτελείται από τουλάχιστον πέντε (5) μέλη. Διαθέτουν και συγκροτούν: α) επιτροπή ελέγχου και β) μονάδα εσωτερικού ελέγχου.
2. Το εκτελεστικό όργανο διοίκησης Φορέα λειτουργίας ΜοΠΠ συγκροτείται κατά πλειοψηφία από ανεξάρτητα μέλη διοίκησης. Ανεξάρτητο μέλος διοίκησης θεωρείται το μέλος διοίκησης, το οποίο κατά τον ορισμό και κατά τη διάρκεια της θητείας του:
α) όσον αφορά τα σωματεία, δεν είναι μέλος του Φορέα και είναι απαλλαγμένο από σχέσεις εξάρτησης ή
β) όσον αφορά τα ιδρύματα, δεν είναι ιδρυτής ή ωφελούμενος και είναι απαλλαγμένο από σχέσεις εξάρτησης ή
γ) όσον αφορά νομικά πρόσωπα με εταιρική μορφή, δεν είναι εταίρος του Φορέα και είναι απαλλαγμένο από σχέσεις εξάρτησης.
3. Ως σχέσεις εξάρτησης θεωρούνται οι οικονομικές και επιχειρηματικές σχέσεις, σχέσεις μεταξύ συζύγων ή συμβιούντων ή συγγενικές σχέσεις εξ αίματος ή εξ αγχιστείας είτε σε ευθεία γραμμή είτε εκ πλαγίου, οποιουδήποτε βαθμού, ή άλλου είδους σχέσεις εξάρτησης με τον Φορέα ή με μέλος του εκτελεστικού οργάνου της διοίκησης ή ανώτατο διευθυντικό στέλεχος του Φορέα ή άλλο μέλος ή ιδρυτή ή εταίρο του Φορέα, οι οποίες μπορούν να επηρεάσουν τις αποφάσεις του μέλους του εκτελεστικού οργάνου διοίκησης και την ανεξάρτητη και αντικειμενική κρίση του. Σε περίπτωση αμφιβολίας ως προς την ύπαρξη σχέσης εξάρτησης, το μέλος ενημερώνει εγγράφως την επιτροπή ελέγχου. Η λήψη μισθού, αμοιβής ή αποζημίωσης για τα καθήκοντα ως μέλους του εκτελεστικού οργάνου διοίκησης, της επιτροπής ελέγχου και της μονάδας εσωτερικού ελέγχου δεν συνιστά σχέση εξάρτησης για του σκοπούς του παρόντος.
4. Οι αρμοδιότητες και τα καθήκοντα του εκτελεστικού οργάνου της διοίκησης ορίζονται στο καταστατικό και εξειδικεύονται στον κανονισμό λειτουργίας του Φορέα.
5. Η επιτροπή ελέγχου αποτελείται από τρία (3) τουλάχιστον ανεξάρτητα μέλη του εκτελεστικού οργάνου διοίκησης και λειτουργεί κατ’ αναλογία με το άρθρο 44 του ν. 4449/2017 (Α’ 7). Παρακολουθεί την αποτελεσματικότητα των συστημάτων εσωτερικού ελέγχου, διασφάλισης της τήρησης των καταστατικών σκοπών του Φορέα ΜοΠΠ και ιδίως του προνοιακού σκοπού της και, κατά περίπτωση, της μονάδας εσωτερικού ελέγχου της. Η επιτροπή ελέγχου παρουσιάζει και υποβάλλει μαζί με τις παρατηρήσεις της στο εκτελεστικό όργανο της διοίκησης τα αποτελέσματα του εσωτερικού ελέγχου, καθώς και τις προτάσεις βελτίωσης. Επιτρέπεται η ανάθεση του εσωτερικού ελέγχου σε εξωτερικό συνεργάτη.
6. Η μονάδα εσωτερικού ελέγχου εξετάζει και αξιολογεί την εφαρμογή του κανονισμού λειτουργίας του Φορέα, των μηχανισμών εταιρικής διακυβέρνησης και συντάσσει εκθέσεις εσωτερικού ελέγχου, οι οποίες υποβάλλονται ετησίως στην επιτροπή ελέγχου. Η μονάδα εσωτερικού ελέγχου αποτελείται από τουλάχιστον τρία (3) ανεξάρτητα πρόσωπα, σύμφωνα με την παρ. 3.
7. Το εκτελεστικό όργανο διοίκησης του Φορέα λειτουργίας ΜοΠΠ υποχρεούται κάθε χρόνο να συντάσσει έκθεση διαχείρισης. Στην περίπτωση των σωματείων, υποβάλλει την έκθεση διαχείρισης στη συνέλευση μελών και στην περίπτωση των Αστικών Μη Κερδοσκοπικών Εταιρειών, στους εταίρους.
8. Ο Φορέας λειτουργίας ΜοΠΠ υποχρεούται να συντάσσει και να εγκρίνει τις ετήσιες οικονομικές καταστάσεις, οι οποίες συντάσσονται επί τη βάσει των Ελληνικών Λογιστικών Προτύπων, όπως αυτά εξειδικεύονται από την Επιτροπή Λογιστικής Τυποποίησης και Ελέγχων. Οι οικονομικές καταστάσεις του πρώτου εδαφίου ελέγχονται από ορκωτό ελεγκτή λογιστή ή ελεγκτική εταιρεία σύμφωνα με τον ν. 4449/2017. Οι οικονομικές καταστάσεις περιλαμβάνουν κατ’ ελάχιστον ετήσιο Ισολογισμό, Κατάσταση εσόδων και εξόδων και Κατάσταση Ταμειακών ροών.
9. Η άδεια της παρ. 1 του άρθρου 1, η έκθεση αξιολόγησης των Κοινωνικών Συμβούλων της παρ. 4 του άρθρου 1, η έκθεση ελέγχου, η έκθεση διαχείρισης και οι εγκεκριμένες οικονομικές καταστάσεις του Φορέα λειτουργίας ΜοΠΠ δημοσιοποιούνται αμελλητί στον διαδικτυακό τόπο του Φορέα και αναρτώνται στο Εθνικό Μητρώο Ιδιωτικών Φορέων Κοινωνικής Φροντίδας του άρθρου 7 του ν. 4455/2017 (Α’ 22) εντός εξαμήνου από τη λήξη του εκάστοτε ημερολογιακού έτους.
10. Οι υφιστάμενοι Φορείς λειτουργίας ΜοΠΠ που παρέχουν οργανωμένες κοινωνικές υπηρεσίες σύμφωνα με το άρθρο 1, οφείλουν, μέσα σε αποκλειστική προθεσμία ενός (1) έτους από την έναρξη ισχύος του παρόντος, να προσαρμόσουν τη λειτουργία τους σύμφωνα με το παρόν άρθρο.
11. Από το παρόν εξαιρούνται οι δομές, οι οποίες συστήνονται και λειτουργούν από δήμους ή νομικά πρόσωπα αυτών και στις οποίες παρέχονται οργανωμένες υπηρεσίες κοινωνικής φροντίδας που έχουν σχέση με την προστασία του παιδιού ή ατόμων με αναπηρία, παιδιών και ενηλίκων, ή ηλικιωμένων ή χρονίως πασχόντων ατόμων.»
3. Στο άρθρο 2 του ν. 2345/1995, επέρχονται οι ακόλουθες τροποποιήσεις:
α) προστίθεται τίτλος,
β) στην παρ. 1: βα) στο πρώτο εδάφιο η φράση «Στους φορείς και τα πρόσωπα της παρ. 1 του άρθρου 1 του παρόντος, που παρέχουν οργανωμένες κοινωνικές υπηρεσίες κατά τη δημοσίευση του νόμου τούτου» αντικαθίσταται από τη φράση «Στους Φορείς που κατά την έναρξη ισχύος του παρόντος λειτουργούν Μονάδα», ββ) στο δεύτερο εδάφιο μετά από τη φράση «αίτηση των ενδιαφερομένων» προστίθεται η φράση «στον αρμόδιο κατά τόπο Περιφερειάρχη»,
γ) στην παρ. 2 επέρχονται νομοτεχνικές βελτιώσεις ως προς την ενιαία γραφή της λέξης «Φορείς» ή «Φορέα» και: γα) στο πρώτο εδάφιο η φράση «Αν οι οργανωμένες κοινωνικές υπηρεσίες παρέχονται από φορέα που δεν έχει κερδοσκοπικό χαρακτήρα, (αναγνωρισμένα φιλανθρωπικά σωματεία, εκκλησιαστικά ιδρύματα, σύλλογοι γονέων ή ατόμων με αναπηρία και γενικότερα φορείς κοινωνικού χαρακτήρα), εφόσον ο φορέας αυτός» αντικαθίσταται από τη φράση «Αν Φορέας που δεν έχει κερδοσκοπικό χαρακτήρα,» και γβ) στο δεύτερο εδάφιο η φράση «των εξυπηρετούμενων ατόμων» αντικαθίσταται από τη φράση «των ωφελούμενων προσώπων»,
δ) στο πρώτο εδάφιο της παρ. 3: δα) η φράση «Εάν διαπιστωθεί λειτουργία των φορέων της παρ. 1 του άρθρου 1» αντικαθίσταται από τη φράση «Αν διαπιστωθεί λειτουργία Μονάδας» και δβ) η φράση «της λειτουργίας τους» αντικαθίσταται από τη φράση «της λειτουργίας της»,
ε) στο πρώτο εδάφιο της παρ. 4: εα) η φράση «των φορέων της παρ. 1 του άρθρου 1» αντικαθίσταται από τη φράση «Φορέα ή Μονάδας» και εβ) μετά από τη φράση «που διέπουν τη λειτουργία τους» προστίθεται η φράση «, κατά περίπτωση, καθώς»,
στ) στο πρώτο εδάφιο της παρ. 5: στα) η φράση «από υπαιτιότητα των υπευθύνων ιδιωτικού φορέα της παρ. 1 του άρθρου 1» διαγράφεται, στβ) φράση «να αποφασίζεται η διακοπή της λειτουργίας του φορέα με την ανάκληση της άδειας ίδρυσης και λειτουργίας του» αντικαθίσταται από τη φράση «να αποφασίζεται η διακοπή της λειτουργίας της Μονάδας με την ανάκληση της άδειας ίδρυσης και λειτουργίας της»,
ζ) μετά από την παρ. 5 προστίθεται παρ. 5Α,
η) η παρ. 6 αντικαθίσταται,
θ) στην παρ. 6Α διαγράφονται οι λέξεις «της προσωρινής» και επικαιροποιείται η νομοθετική παραπομπή,
ι) στις παρ. 6Β και 6Γ: ια) στο πρώτο εδάφιο επικαιροποιείται η νομοθετική παραπομπή και ιβ) στο δεύτερο εδάφιο επικαιροποιείται η νομοθετική παραπομπή,
ια) στο πρώτο εδάφιο της παρ. 7 η λέξη «φορέων» αντικαθίσταται από τη λέξη «Φορέων» και το δεύτερο εδάφιο διαγράφεται,
ιβ) προστίθεται παρ. 8,
και το άρθρο 2 διαμορφώνεται ως εξής:
«Άρθρο 2
Εποπτεία και κυρώσεις
1. Στους Φορείς που κατά την έναρξη ισχύος του παρόντος λειτουργούν Μονάδα χωρίς την προβλεπόμενη άδεια λειτουργίας, τάσσεται προθεσμία έξι (6) μηνών από τη δημοσίευσή του για να προβούν σε όλες τις ενέργειες που απαιτούνται για τη λήψη της άδειας αυτής.
Η ανωτέρω προθεσμία δύναται να παρατείνεται, μετά από αίτηση των ενδιαφερομένων στον αρμόδιο κατά τόπο Περιφερειάρχη, μέχρι ένα (1) έτος συνολικά, εάν υπάρχει ανάγκη προσαρμογής της κτιριακής υποδομής στις απαιτούμενες προδιαγραφές και μόνο για τον λόγο αυτόν.»
2. Αν Φορέας που δεν έχει κερδοσκοπικό χαρακτήρα, δεν έχει τις δυνατότητες να ανταπεξέλθει στις δαπάνες προσαρμογής της κτιριακής υποδομής και εξοπλισμού στις προϋποθέσεις που ορίζονται με τις ήδη ισχύουσες διατάξεις ή θα ορισθούν με τις υπουργικές αποφάσεις του άρθρου 1 παρ. 2 του παρόντος νόμου, οφείλει να το γνωστοποιήσει μέσα σε έξι (6) μήνες από τη δημοσίευση του νόμου τούτου ή την έκδοση των ως άνω αποφάσεων στην οικεία Περιφέρεια και να θέσει υπόψη της τα περιουσιακά στοιχεία του, καθώς και τις δαπάνες που απαιτούνται για την προσαρμογή του σε όσα ορίζονται από την ισχύουσα νομοθεσία ή την προαναφερόμενη απόφαση.
Το οικείο περιφερειακό συμβούλιο αποφασίζει αιτιολογημένα, κρίνοντας το μέγεθος των ελλείψεων, το είδος και το επίπεδο των παρεχόμενων υπηρεσιών και την αναγκαιότητά τους για την κάλυψη των ευρύτερων αναγκών του νομού, είτε για την οικονομική ενίσχυση του Φορέα είτε για την άμεση ή τη σταδιακή απαγόρευση της παροχής των υπηρεσιών, αφού ληφθεί υπόψη και η δυνατότητα τοποθέτησης των ωφελούμενων προσώπων σε άλλους Φορείς.
Η ανωτέρω οικονομική ενίσχυση του Φορέα μπορεί να παρασχεθεί είτε από τον προϋπολογισμό, τακτικό και δημοσίων επενδύσεων, της Περιφέρειας είτε, σε περίπτωση αδυναμίας της, από τον αντίστοιχο προϋπολογισμό του Υπουργείου Εργασίας και Κοινωνικών Υποθέσεων, με κοινή, στην περίπτωση αυτή, απόφαση των Υπουργών Οικονομικών και Εργασίας και Κοινωνικών Υποθέσεων.
3. Αν διαπιστωθεί λειτουργία Μονάδας, χωρίς την προβλεπόμενη άδεια ίδρυσης και λειτουργίας, εκδίδεται απόφαση διακοπής της λειτουργίας της από τον αρμόδιο Περιφερειάρχη, που εκτελείται αμελλητί από την οικεία αστυνομική αρχή. Σε περίπτωση μη συμμόρφωσης προς την απόφαση διακοπής της λειτουργίας, οι υπεύθυνοι τιμωρούνται με φυλάκιση τουλάχιστον ενός (1) έτους. Στον φορέα ή ιδιώτη που ασκεί τις δραστηριότητες της παρ. 1 του άρθρου 1 χωρίς άδεια, επιβάλλεται πρόστιμο ύψους εξήντα χιλιάδων (60.000) ευρώ από τον αρμόδιο Περιφερειάρχη, που εισπράττεται κατά τις διατάξεις περί εισπράξεως δημοσίων εσόδων.
4. Εάν διαπιστωθεί λειτουργία Φορέα ή Μονάδας κατά παράβαση των κανόνων που διέπουν τη λειτουργία τους, κατά περίπτωση, καθώς και των προϋποθέσεων, με βάση τις οποίες τους έχει χορηγηθεί η σχετική άδεια ίδρυσης και λειτουργίας, τάσσεται από τον αρμόδιο Περιφερειάρχη προθεσμία για συμμόρφωση εντός τριών (3) μηνών από τη διαπίστωση της παράβασης και παράλληλα επιβάλλεται, ανάλογα με τη βαρύτητα της παράβασης, πρόστιμο ύψους πεντακοσίων (500) έως εκατό χιλιάδων (100.000) ευρώ, εισπραττόμενο κατά τις διατάξεις περί εισπράξεως δημοσίων εσόδων.
Αν η ανωτέρω προθεσμία συμμόρφωσης παρέλθει άπρακτη ή αν, μετά τη συμμόρφωση, διαπιστωθεί η ίδια παράβαση εντός τριών (3) ετών από την αρχικώς διαπιστωθείσα, επιβάλλεται νέο πρόστιμο, διπλάσιο του αρχικώς επιβληθέντος, εισπραττόμενο κατά τις διατάξεις περί εισπράξεως δημοσίων εσόδων.
5. Αν από τις διαπιστούμενες σύμφωνα με την παρ. 4 παραβάσεις προκύπτει ότι δεν εξασφαλίζεται ανεκτό επίπεδο περίθαλψης και μεταχείρισης των ωφελούμενων είναι δυνατόν, πλέον της επιβολής προστίμου, να αποφασίζεται η διακοπή της λειτουργίας της Μονάδας με την ανάκληση της άδειας ίδρυσης και λειτουργίας της και παράλληλα παραπέμπονται τα σχετικά στοιχεία στον αρμόδιο εισαγγελέα για την εξέταση των ενδεχόμενων ποινικών ευθυνών των υπευθύνων. Την ανακλητική απόφαση του προηγούμενου εδαφίου δύναται να εκδίδει και το αρμόδιο όργανο του Υπουργείου Εργασίας και Κοινωνικών Υποθέσεων.
5Α. Τα μέλη του εκτελεστικού διοικητικού οργάνου του Φορέα ευθύνονται αλληλεγγύως και εις ολόκληρον με τον Φορέα για τα πρόστιμα της παρ. 5. Η ευθύνη αυτή δεν υφίσταται αν το μέλος του εκτελεστικού διοικητικού οργάνου αποδείξει ότι κατέβαλε κατά την άσκηση των καθηκόντων του τη δέουσα επιμέλεια. Η επιμέλεια αυτή κρίνεται με βάση και την ιδιότητα κάθε μέλους και τα καθήκοντα που του έχουν ανατεθεί κατά τον νόμο, το καταστατικό ή με απόφαση των αρμόδιων διοικητικών οργάνων.
6. α) Όταν οι διαπιστώσεις των παρ. 4 και 5 αφορούν σε προνοιακές Μονάδες που λειτουργούν Φορείς μη κερδοσκοπικού χαρακτήρα που υπάγονται στον ιδιωτικό τομέα, και σε εξαιρετικά επείγουσες περιπτώσεις, ιδίως άμεσου κινδύνου για τη σωματική ή την ψυχική υγεία των ωφελούμενων του Φορέα, ο Υπουργός Εργασίας και Κοινωνικών Υποθέσεων δύναται με απόφασή του να αντικαθιστά προσωρινώς τα όργανα της διοίκησης του Φορέα, τάσσοντας στην προσωρινή Διοίκηση συγκεκριμένα καθήκοντα και προθεσμία για την κίνηση της καταστατικής διαδικασίας για ανάδειξη νέας διοίκησης του Φορέα, ικανής να εξασφαλίσει την εύρυθμη και σύννομη λειτουργία της Μονάδας που διαχειρίζεται το μη κερδοσκοπικό νομικό πρόσωπο. Η προθεσμία για την εκλογή της νέας διοίκησης δεν δύναται να υπερβαίνει το ένα (1) έτος από τον ορισμό της προσωρινής διοίκησης.
β) Στις περιπτώσεις των Φορέων ιδιωτικού τομέα μη κερδοσκοπικού χαρακτήρα, όπου συντρέχουν οι διαπιστώσεις των παρ. 4 και 5 ή όταν διαπιστώνεται σοβαρή παραβίαση των διατάξεων του καταστατικού τους, καθώς και σε περίπτωση λήξης της θητείας της προσωρινής διοίκησης της περ. α) εφόσον κατά τον χρόνο αυτόν εκτιμάται αιτιολογημένα ότι δεν είναι δυνατή η ανάδειξη νέας διοίκησης που να εξασφαλίζει την εύρυθμη και σύννομη λειτουργία των προνοιακών Μονάδων, το κατά τόπον αρμόδιο Πρωτοδικείο της έδρας του Φορέα, ύστερα από αίτηση οποιουδήποτε θεμελιώνει έννομο συμφέρον ή του Υπουργού Εργασίας και Κοινωνικών Υποθέσεων, διορίζει ως προσωρινή διοίκηση του Φορέα, νομικό πρόσωπο δημοσίου ή ιδιωτικού δικαίου, το οποίο επιδιώκει παρεμφερείς σκοπούς, και τάσσει στην προσωρινή διοίκηση συγκεκριμένα διαχειριστικά καθήκοντα, ιδίως τη διοίκηση των Μονάδων που λειτουργεί ο Φορέας για συγκεκριμένο χρονικό διάστημα. Με την ίδια απόφαση και για το ίδιο διάστημα το Δικαστήριο δύναται να αφαιρέσει από τον Φορέα την άσκηση της επιμέλειας των προσώπων που του έχει ανατεθεί και φιλοξενούνται στις Μονάδες που λειτουργεί προς διασφάλιση του συμφέροντος των ωφελούμενων προσώπων.
γ) Στις περ α) και β), ο Υπουργός Εργασίας και Κοινωνικών Υποθέσεων δύναται να διορίζει Κυβερνητικό Επίτροπο, έναν υπάλληλο του Υπουργείου Εργασίας και Κοινωνικών Υποθέσεων, προϊστάμενο Διεύθυνσης με τον αναπληρωτή του, ο οποίος συμμετέχει στις συνεδριάσεις του εκτελεστικού οργάνου, χωρίς δικαίωμα ψήφου. Αν από τότε που εκδόθηκε η δικαστική απόφαση της περ. β), μεταβλήθηκαν οι συνθήκες, το δικαστήριο δύναται, ύστερα από αίτηση όποιου θεμελιώνει έννομο συμφέρον, να μεταρρυθμίσει την απόφασή του, λαμβάνοντας υπόψη τις νέες συνθήκες, ανακαλώντας ή μεταρρυθμίζοντας την απόφασή του, σύμφωνα με το συμφέρον των ωφελούμενων προσώπων.
δ) Εφόσον μοναδικός ή κύριος καταστατικός σκοπός του Φορέα είναι η παροχή υπηρεσιών κοινωνικής φροντίδας και έχει επιβληθεί ανάκληση των αδειών του, ο Υπουργός Εργασίας και Κοινωνικών Υποθέσεων, δύναται να προσφύγει στο κατά το άρθρο 825 του Κώδικα Πολιτικής Δικονομίας αρμόδιο δικαστήριο, με αίτημα τη λύση του Φορέα, τη θέση του σε εκκαθάριση και τη διάθεση της περιουσίας του για σκοπούς παρεμφερείς με τους καταστατικούς σκοπούς του Φορέα.
6Α. Τα μέλη διοίκησης που ορίζονται σύμφωνα με τις περ. α) και β) της παρ. 6, δεν υπέχουν αστική ευθύνη για πράξεις ή παραλείψεις στις οποίες προέβησαν κατά τη διάρκεια της θητείας τους, παρά μόνον για δόλο ή βαρειά αμέλεια.
6Β. Το άρθρο 50 του Κώδικα Φορολογικής Διαδικασίας (ν. 4987/2022, Α’ 206), περί της αλληλέγγυας ευθύνης για την πληρωμή οφειλόμενων φόρων, εφαρμόζεται και στην περίπτωση ορισμού προσωρινής διοίκησης, σύμφωνα με τις περ. α) ή β) της παρ. 6 του παρόντος, με την προϋπόθεση ότι οι οφειλές της παρ. 1 του άρθρου 50 του ν. 4987/2022 γεννήθηκαν και κατέστησαν ληξιπρόθεσμες κατά τη διάρκεια της θητείας των ανωτέρω προσώπων και δεν καταβλήθηκαν ή δεν αποδόθηκαν στο Δημόσιο από δόλο ή βαρεία αμέλειά τους. Σε περίπτωση που οι εν λόγω φορολογικές οφειλές έχουν υπαχθεί σε ρύθμιση, η ευθύνη βαραίνει τα μέλη της προσωρινής διοίκησης, που διορίζονται σύμφωνα με τις περ. α) ή β) της παρ. 6 του παρόντος, υπό την ειδικότερη προϋπόθεση ότι κάθε δόση της ρύθμισης γεννήθηκε και κατέστη ληξιπρόθεσμη, ή η ρύθμιση απωλέσθηκε κατά τη διάρκεια της θητείας των ανωτέρω προσώπων από δόλο ή βαρεία αμέλειά τους.
6Γ. Το άρθρο 31 του ν. 4321/2015 (Α’ 32), περί της αλληλέγγυας ευθύνης για την πληρωμή οφειλομένων ασφαλιστικών εισφορών προς τους φορείς κοινωνικής ασφάλισης, εφαρμόζεται και στην περίπτωση ορισμού προσωρινής διοίκησης, σύμφωνα με τις περ. α) ή β) της παρ. 6 του παρόντος, με την προϋπόθεση ότι οι οφειλές της παρ. 1 του άρθρου 31 του ν. 4321/2015 γεννήθηκαν και κατέστησαν ληξιπρόθεσμες κατά τη διάρκεια της θητείας των ανωτέρω προσώπων και δεν καταβλήθηκαν ή δεν αποδόθηκαν στους φορείς κοινωνικής ασφάλισης από δόλο ή βαρεία αμέλειά τους. Σε περίπτωση που οι εν λόγω ασφαλιστικές οφειλές έχουν υπαχθεί σε ρύθμιση, η ευθύνη βαραίνει τα μέλη της προσωρινής διοίκησης, που διορίζονται σύμφωνα με τις περ. α) ή β) της παρ. 6, υπό την ειδικότερη προϋπόθεση ότι κάθε δόση της ρύθμισης γεννήθηκε και κατέστη ληξιπρόθεσμη, ή η ρύθμιση απωλέσθηκε κατά τη διάρκεια της θητείας των ανωτέρω προσώπων από δόλο ή βαρεία αμέλειά τους.
7. Με τις αποφάσεις της παρ. 2 του άρθρου 1, δύναται επιπλέον να καθορίζονται, ανά κατηγορία Φορέων και για κάθε ειδικότερη παράβαση, το ακριβές ύψος του επιβαλλόμενου προστίμου, εντός του πλαισίου επιμέτρησης της παρ. 4, με κριτήριο τη βαρύτητα και τη συχνότητα κάθε παράβασης, η αρμόδια υπηρεσία για τη βεβαίωσή του, η προθεσμία καταβολής του και ο δικαιούχος, στον οποίο αποδίδεται μετά από την είσπραξή του.
8. Τα Κέντρα Φιλοξενίας για Ασυνόδευτους Ανηλίκους (Κ.Φ.Α.Α.) του άρθρου 66ΚΣΤ του ν. 4939/2022 (Α’ 111), τα οποία εποπτεύονται από το Υπουργείο Μετανάστευσης και Ασύλου, εξαιρούνται από το παρόν άρθρο, καθώς και από τα άρθρα 1 και 1Α του παρόντος.»
Άρθρο 101
Συνέχιση συγχρηματοδοτούμενων δομών για την ενίσχυση κοινωνικής ένταξης ευάλωτων ομάδων πληθυσμού και ρυθμίσεις απασχόλησης προσωπικού
1. Πράξεις συγχρηματοδοτούμενες από το Ευρωπαϊκό Κοινωνικό Ταμείο+ (ΕΚΤ+) της Προγραμματικής Περιόδου ΕΣΠΑ 2014-2020 που στοχεύουν στην ενίσχυση της κοινωνικής ένταξης ευάλωτων ομάδων πληθυσμού, μέσω ίδρυσης και λειτουργίας κοινωνικών δομών και παροχής σχετικών υπηρεσιών, με δικαιούχους οργανισμούς τοπικής αυτοδιοίκησης α’ και β’ βαθμού, νομικά πρόσωπα αυτών και λοιπά νομικά πρόσωπα δημοσίου και ιδιωτικού δικαίου της Γενικής Κυβέρνησης κατά την έννοια της περ. β) της παρ. 1 του άρθρου 14 του ν. 4270/2014 (Α’ 143) και οι οποίες συμπεριλαμβάνονται στα Προγράμματα της Προγραμματικής Περιόδου ΕΣΠΑ 2021-2027, ως συγχρηματοδοτούμενες από το Ευρωπαϊκό Κοινωνικό Ταμείο, αποτελούν συνεχιζόμενες πράξεις.
2. Οι συμβάσεις του προσωπικού εξαρτημένης εργασίας Ιδιωτικού Δικαίου Ορισμένου Χρόνου και οι συμβάσεις μίσθωσης έργου, των συγχρηματοδοτούμενων από το ΕΚΤ+ πράξεων της προγραμματικής περιόδου ΕΣΠΑ 2014-2020 που υλοποιούνται από τους άνω φορείς, παρατείνονται έως την ένταξη των συνεχιζόμενων πράξεων ή την τυχόν μετεξέλιξη αυτών στο πλαίσιο του ΕΣΠΑ της προγραμματικής περιόδου 2021 - 2027.
3. Μετά την έκδοση αποφάσεων ένταξης των συνεχιζόμενων πράξεων που αφορούν στις κοινωνικές δομές της παρ. 1 ή την τυχόν μετεξέλιξη αυτών στο πλαίσιο του ΕΣΠΑ της προγραμματικής περιόδου 2021 - 2027:
α) το προσωπικό που απασχολείται στους ως άνω φορείς με συμβάσεις εργασίας Ιδιωτικού Δικαίου Ορισμένου Χρόνου, καθώς και οι απασχολούμενοι με συμβάσεις μίσθωσης έργου, συνεχίζουν να προσφέρουν τις υπηρεσίες τους, με την ίδια σχέση εργασίας ή έργου μέχρι την ολοκλήρωση των πράξεων,
β) είναι δυνατή η πρόσληψη νέου προσωπικού ανάλογα με τις ανάγκες των δικαιούχων.
4. Για τις συμβάσεις εργασίας ή έργου του παρόντος εφαρμόζονται αναλόγως η παρ. 2 του άρθρου 38 του ν. 4765/2021 (Α’ 6) περί της διάρκειας απασχόλησης προσωπικού με σχέση εργασίας Ιδιωτικού Δικαίου Ορισμένου Χρόνου για κάλυψη παροδικών αναγκών, το άρθρο 30 του ν. 4314/2014 (Α’ 265) περί των συμβάσεων μίσθωσης έργου σε συγχρηματοδοτούμενες πράξεις και η περ. δ’ της παρ. 3 του άρθρου 25 του ν. 4829/2021 (Α’ 166), περί του προγραμματισμού προσλήψεων προσωπικού Ιδιωτικού Δικαίου Ορισμένου Χρόνου και σύμβασης μίσθωσης έργου.
Άρθρο 102
Εξόφληση δαπανών στρατιωτικών νοσοκομείων και Νοσηλευτικού Ιδρύματος Μετοχικού Ταμείου Στρατού - Τροποποίηση άρθρου 25 ν. 4494/2017
Το άρθρο 25 του ν. 4494/2017 (Α’ 165) τροποποιείται ως προς το χρονικό πεδίο εφαρμογής και ως προς τον εφαρμοζόμενο νόμο και διαμορφώνεται ως εξής:
«Άρθρο 25
Εξόφληση δαπανών στρατιωτικών νοσοκομείων και Νοσηλευτικού Ιδρύματος Μετοχικού Ταμείου Στρατού
Οι δαπάνες προμήθειας φαρμάκων, υγειονομικού υλικού, ορθοπεδικού υλικού, χημικών αντιδραστηρίων και παροχής υπηρεσιών των στρατιωτικών νοσοκομείων και του Νοσηλευτικού Ιδρύματος Μετοχικού Ταμείου Στρατού (ΝΙΜΤΣ), που πραγματοποιήθηκαν από τις 22.7.2022, ήτοι από την επομένη της δημοσίευσης του ν. 4958/2022 (Α’ 142), έως και τη δημοσίευση του παρόντος, δύνανται να εξοφληθούν, κατά παρέκκλιση των άρθρων 66, 68 και 132 του ν. 4270/2014 (Α’ 143), του ν. 4412/2016 (Α’ 147) και του π.δ. 80/2016 (Α’ 145).»
Άρθρο 103
Επίδομα ιατρών που ειδικεύονται στην ειδικότητα της αναισθησιολογίας στα νοσοκομεία αρμοδιότητας του Υπουργείου Εθνικής Άμυνας - Προσθήκη παρ. 16 στο άρθρο 54 του ν. 4999/2022
Στο άρθρο 54 του ν. 4999/2022 (Α’ 225) προστίθεται νέα παρ. 16, ως εξής:
«16. Από την 1η.1.2023 το οικονομικό κίνητρο της υποπερ. αγ’ της υποπαρ. Γ’ της παρ. 11 καταβάλλεται και στους ιατρούς, πλην των στρατιωτικών ιατρών, που ειδικεύονται στην ειδικότητα της αναισθησιολογίας στα νοσοκομεία αρμοδιότητας του Υπουργείου Εθνικής Άμυνας. Στους ιατρούς του πρώτου εδαφίου, χορηγείται επίδομα ύψους διακοσίων πενήντα (250) ευρώ για κάθε μήνα άσκησης στην ειδικότητα της αναισθησιολογίας κατά το χρονικό διάστημα από την 9η.7.2021 έως την 31η.12.2022. Το μηνιαίο επίδομα που καθορίζεται στο δεύτερο εδάφιο χορηγείται εφάπαξ έως την 31η.7.2023.
Άρθρο 104
Μετάθεση ιατρών κλάδου Εθνικού Συστήματος Υγείας σε συνέχεια απόσπασης ή μετακίνησης - Τροποποίηση παρ. 1 και 2 άρθρου εικοστού δεύτερου ν. 5015/2023
1. Στο πρώτο εδάφιο της παρ. 1 του όρθρου εικοστού δεύτερου του ν. 5015/2023 (Α’ 20), περί μετάθεσης ιατρών κλάδου Εθνικού Συστήματος Υγείας σε συνέχεια απόσπασης ή μετακίνησης, οι λέξεις «εντός ενός (1) μηνός» αντικαθίστανται από τις λέξεις «εντός τριών (3) μηνών», και η παρ. 1 διαμορφώνεται ως εξής:
«1. Ειδικευμένοι ιατροί κλάδου Εθνικού Συστήματος Υγείας (Ε.Σ.Υ.), πλην των Συντονιστών Διευθυντών, οι οποίοι, κατά την τελευταία πενταετία πριν από την έναρξη ισχύος του παρόντος, έχουν υπηρετήσει με απόσπαση ή μετακίνηση από τις οργανικές τους θέσεις, για χρονικό διάστημα τουλάχιστον είκοσι τεσσάρων (24) συνεχόμενων μηνών, σε νοσοκομεία του Ε.Σ.Υ. για κάλυψη υπηρεσιακών αναγκών, δύνανται με απόφαση του αρμοδίου οργάνου του Υπουργείου Υγείας, η οποία εκδίδεται μετά από αίτησή τους, που υποβάλλεται εντός τριών (3) μηνών από την έναρξη ισχύος του παρόντος, στη Διεύθυνση Ανάπτυξης Ανθρώπινου Δυναμικού Νομικών Προσώπων του Υπουργείου Υγείας, να μετατίθενται σε κενή οργανική θέση της ίδιας ειδικότητας στον φορέα, στον οποίο είχαν αποσπαστεί ή μετακινηθεί, διατηρώντας τον βαθμό τους. Αν δεν υπάρχει κενή οργανική θέση της ίδιος ειδικότητας, για τη μετάθεση μεταφέρεται, με απόφαση του οργάνου του πρώτου εδαφίου, η θέση που κατέχει στο νοσοκομείο προέλευσης ο ιατρός που μετατίθεται, με ταυτόχρονη μεταφορά μίας κενής θέσης οποιασδήποτε άλλης ειδικότητας ιατρών κλάδου Ε.Σ.Υ. από το νοσοκομείο υποδοχής στο νοσοκομείο προέλευσης.»
2. Στην παρ. 2 του άρθρου εικοστού δεύτερου του ν. 5015/2023, οι λέξεις «εντός ενός (1) μηνός» αντικαθίστανται από τις λέξεις «εντός τριών (3) μηνών», και η παρ. 2 διαμορφώνεται ως εξής:
«2. Ειδικευμένοι ιατροί κλάδου Ε.Σ.Υ., πλην των Συντονιστών Διευθυντών, οι οποίοι πληρούν τις εξής προϋποθέσεις: α) από τις οργανικές τους θέσεις, που βρίσκονται σε νοσοκομεία οιασδήποτε Υγειονομικής Περιφέρειας, έχουν αποσπαστεί ή μετακινηθεί γιο την κάλυψη υπηρεσιακών αναγκών σε νοσοκομεία του Ε.Σ.Υ. διαφορετικής Υγειονομικής Περιφέρειας, β) έχουν συμπληρώσει εννέα (9) συνεχόμενους μήνες στον φορέα απόσπασης ή μετακίνησης και γ) κατά την έναρξη ισχύος του παρόντος εξακολουθούν να υπηρετούν σε αυτόν, δύνανται με απόφαση του αρμοδίου οργάνου του Υπουργείου Υγείας, η οποίο εκδίδεται μετά από αιτιολογημένη γνώμη των Διοικητών της Διοίκησης της Υγειονομικής Περιφέρειας του φορέα υποδοχής και του φορέα προέλευσης, κατόπιν αίτησής τους, που υποβάλλεται εντός τριών (3) μηνών από την έναρξη ισχύος του παρόντος, στη Διεύθυνση Ανάπτυξης Ανθρώπινου Δυναμικού Νομικών Προσώπων του Υπουργείου Υγείας, να μετατίθενται στον φορέα υποδοχής, διατηρώντας τον βαθμό τους, εφόσον υπάρχει κενή οργανική θέση της ίδιας ειδικότητας.»
3. Η ισχύς των παρ. 1 και 2 αρχίζει από τις 02.02.2023, ημερομηνία δημοσίευσης του ν. 5015/2023 στην Εφημερίδα της Κυβερνήσεως.
ΜΕΡΟΣ Ζ’
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 105
Εξουσιοδοτικές διατάξεις
1. Με απόφαση του Δ.Σ. του Φαρμακευτικού Συλλόγου ορίζονται τα απαιτούμενα έγγραφα για την εγγραφή του φαρμακοποιού στον οικείο Φαρμακευτικό Σύλλογο, σύμφωνα την παρ. 1 του άρθρου 7.
2. Με προεδρικό διάταγμα, το οποίο εκδίδεται κατόπιν εισήγησης του Π.Φ.Σ. και πρότασης του Υπουργού Υγείας, θεσπίζεται Κώδικας Ελληνικής Φαρμακευτικής Δεοντολογίας.
3. Με απόφαση του Υπουργού Υγείας, που εκδίδεται μετά από γνώμη του Δ.Σ. του Π.Φ.Σ. ορίζονται ο τρόπος διαχείρισης των εσόδων του λογαριασμού «Κεφάλαιο Αποζημίωσης Εξόδου Φαρμακοποιών» που προβλέπεται στην περ. ια) της παρ. 1 του άρθρου 53, το ύψος και οι προϋποθέσεις χορήγησης της αποζημίωσης στους δικαιούχους κατά κατηγορία και κάθε άλλο σχετικό θέμα.
4. Με απόφαση του Διοικητικού Συμβουλίου του Π.Φ.Σ. εντός ενός (1) μηνός από την έναρξη ισχύος του παρόντος καθορίζονται τα απαιτούμενα δικαιολογητικά που συνοδεύουν τη μηνιαία αναλυτική κατάσταση των πωλήσεων των φαρμάκων από τις υπόχρεες φαρμακευτικές επιχειρήσεις σύμφωνα με τα οριζόμενα στην παρ. Α1 του άρθρου 64.
5. Με απόφαση του Υπουργού Υγείας, η οποία εκδίδεται μετά από γνώμη του Διοικητικού Συμβουλίου του Π.Φ.Σ., καθορίζεται κάθε άλλο θέμα σχετικό με την εφαρμογή της παρ. Α1 του άρθρου 64.
6. Με κοινή απόφαση των Υπουργών Υγείας και Οικονομικών καθορίζεται το ποσό της αποζημίωσης ανά συνεδρίαση που καταβάλλεται στα μέλη των Πειθαρχικών Συμβουλίων σύμφωνα με την παρ. 4 του άρθρου 69.
7. Με απόφαση της Γ.Σ. του Π.Φ.Σ. εγκρίνεται ο Εσωτερικός Κανονισμός του νομικού προσώπου ιδιωτικού δικαίου με την επωνυμία «Ινστιτούτο Φαρμακευτικών Επιστημονικών Ερευνών», με τον οποίο ρυθμίζονται η σύσταση και λειτουργία του, καθώς και κάθε άλλο σχετικό θέμα.
8. Με κοινή απόφαση των Υπουργών Υγείας και Οικονομικών προσδιορίζεται το ειδικότερο αντικείμενο της δράσης του άρθρου 79 και το χρονοδιάγραμμα αυτής, υποδεικνύονται οι φορείς που εμπλέκονται στην υλοποίησή της, σύμφωνα με το άρθρο 3 του ν. 4675/2020 (Α’ 54), και ρυθμίζεται κάθε ειδικότερο ζήτημα που αφορά στον τρόπο και τη διαδικασία υλοποίησης, παρακολούθησης και επίτευξης των αποτελεσμάτων της.
9. Με κοινή απόφαση των Υπουργών Υγείας, Οικονομικών και Εσωτερικών, η οποία εκδίδεται μετά από πρόταση του Γενικού Γραμματέα Υπηρεσιών Υγείας, εξειδικεύονται οι αρμοδιότητες του Αυτοτελούς Τμήματος Κλινικών Μελετών και ρυθμίζονται ο τρόπος οργάνωσης και λειτουργίας του, η στελέχωσή του με εξειδικευμένο και έμπειρο προσωπικό, καθώς και κάθε άλλο αναγκαίο ζήτημα για την εφαρμογή του άρθρου 83.
10. Με κοινή απόφαση των Υπουργών Υγείας, Οικονομικών, Εθνικής Άμυνας και Παιδείας και Θρησκευμάτων ορίζεται ο αριθμός των κλινικών εκπαιδευτών, καθορίζονται τα κριτήρια ορισμού περισσότερων κλινικών εκπαιδευτών και ο αριθμός αυτών, η διαδικασία ορισμού, πιστοποίησης και αξιολόγησής τους, τα καθήκοντα και οι αρμοδιότητές τους, τα κίνητρα προσέλκυσής τους και ρυθμίζεται κάθε άλλο αναγκαίο ζήτημα για την εφαρμογή του άρθρου 84.
Άρθρο 106
Μεταβατική διάταξη
1. Το Ανώτατο Φαρμακευτικό Πειθαρχικό Συμβούλιο, όπως έχει συγκροτηθεί κατά την έναρξη ισχύος του παρόντος, συνεχίζει να λειτουργεί μέχρι το πέρας της θητείας του.
2. Τα Πειθαρχικά Συμβούλια των Φαρμακευτικών Συλλόγων, όπως έχουν συγκροτηθεί κατά την έναρξη ισχύος του παρόντος, συνεχίζουν να λειτουργούν μέχρι το πέρας της θητείας τους.
Άρθρο 107
Καταργούμενες διατάξεις
Από την έναρξη ισχύος του παρόντος καταργούνται:
α) ο ν. 3601/1928 (Α’ 119), περί συστάσεως φαρμακευτικών συλλόγων,
β) τα άρθρα 1 έως και 5 του ν. 328/1976 (Α’ 128), περί τροποποιήσεως διατάξεων τινών της φαρμακευτικής νομοθεσίας,
γ) το άρθρο 3 του ν.δ. 3626/1956 (Α’ 277), περί αντικαταστάσεως του άρθρου 13 του ν.δ/τος 171/1946 περί τροποποιήσεως και συμπληρώσεως διατάξεων περί φαρμακευτικών συλλόγων και φαρμακείων και
δ) κάθε άλλη αντίθετη με τον παρόντα διάταξη.
ΜΕΡΟΣ Η’
ΕΝΑΡΞΗ ΙΣΧΥΟΣ
Άρθρο 108
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως εκτός αν άλλως ορίζεται στις επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 7 Απριλίου 2023
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
															
									




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 7 Απριλίου 2023
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

