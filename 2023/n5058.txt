NOMOΣ ΥΠ’ ΑΡΙΘΜ. 5058	
Ενσωμάτωση της Οδηγίας 2006/1/ΕΚ του Ευρωπαϊκού Κοινοβουλίου και του Συμβουλίου της 18ης Ιανουαρίου 2006 για τη χρησιμοποίηση μισθωμένων οχημάτων χωρίς οδηγό στις οδικές εμπορευματικές μεταφορές όπως τροποποιήθηκε με την Οδηγία (ΕΕ) 2022/738 του Ευρωπαϊκού Κοινοβουλίου και του Συμβουλίου της 6ης Απριλίου 2022, και της Οδηγίας (ΕΕ) 2021/1187 του Ευρωπαϊκού Κοινοβουλίου και του Συμβουλίου της 7ης Ιουλίου 2021, περί μέτρων εξορθολογισμού για την προώθηση της υλοποίησης του διευρωπαϊκού δικτύου μεταφορών, και άλλες επείγουσες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’
ΕΝΣΩΜΑΤΩΣΗ ΤΗΣ ΟΔΗΓΙΑΣ 2006/1/ΕΚ ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 18ΗΣ ΙΑΝΟΥΑΡΙΟΥ 2006 ΓΙΑ ΤΗ ΧΡΗΣΙΜΟΠΟΙΗΣΗ ΜΙΣΘΩΜΕΝΩΝ ΟΧΗΜΑΤΩΝ ΧΩΡΙΣ ΟΔΗΓΟ ΣΤΙΣ ΟΔΙΚΕΣ ΕΜΠΟΡΕΥΜΑΤΙΚΕΣ ΜΕΤΑΦΟΡΕΣ, ΟΠΩΣ ΤΡΟΠΟΠΟΙΗΘΗΚΕ ΜΕ ΤΗΝ ΟΔΗΓΙΑ (ΕΕ) 2022/738 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 6ΗΣ ΑΠΡΙΛΙΟΥ 2022 ΚΑΙ ΡΥΘΜΙΣΗ ΘΕΜΑΤΩΝ ΠΟΥ ΑΦΟΡΟΥΝ ΣΤΗ ΜΙΣΘΩΣΗ ΟΧΗΜΑΤΩΝ ΣΤΙΣ ΟΔΙΚΕΣ ΕΜΠΟΡΕΥΜΑΤΙΚΕΣ ΜΕΤΑΦΟΡΕΣ ΓΙΑ ΛΟΓΑΡΙΑΣΜΟ ΤΡΙΤΩΝ ΚΑΙ ΓΙΑ ΙΔΙΟ ΛΟΓΑΡΙΑΣΜΟ
ΚΕΦΑΛΑΙΟ Α’
ΕΙΣΑΓΩΓΙΚΕΣ ΔΙΑΤΑΞΕΙΣ
Άρθρο 1 Σκοπός
Άρθρο 2 Αντικείμενο
Άρθρο 3 Ορισμοί (άρθρο 1 Οδηγίας 2006/1/ΕΚ)
ΚΕΦΑΛΑΙΟ Β’
ΧΡΗΣΙΜΟΠΟΙΗΣΗ ΜΙΣΘΩΜΕΝΩΝ ΟΧΗΜΑΤΩΝ ΑΠΟ ΕΠΙΧΕΙΡΗΣΕΙΣ ΕΓΚΑΤΕΣΤΗΜΕΝΕΣ ΣΤΗΝ ΕΛΛΑΔΑ Ή ΣΕ ΑΛΛΟ ΚΡΑΤΟΣ ΜΕΛΟΣ ΤΗΣ ΕΥΡΩΠΑΪΚΗΣ ΕΝΩΣΗΣ
Άρθρο 4 Χρησιμοποίηση μισθωμένων οχημάτων σε ελληνικό έδαφος από επιχειρήσεις άλλων κρατών μελών (άρθρο 2 Οδηγίας 2006/1/ΕΚ)
Άρθρο 5 Χρησιμοποίηση μισθωμένων οχημάτων από ελληνικές μεταφορικές επιχειρήσεις για λογαριασμό τρίτων (παρ. 1 και περ. α), β) και γ) παρ. 2 άρθρου 3 Οδηγίας 2006/1/ΕΚ)
Άρθρο 6 Χρησιμοποίηση μισθωμένων οχημάτων από ελληνικές επιχειρήσεις για μεταφορές για ίδιο λογαριασμό (παρ. 1 και περ. δ) παρ. 2 άρθρου 3 Οδηγίας 2006/1/ΕΚ)
ΚΕΦΑΛΑΙΟ Γ’
ΜΙΣΘΩΣΗ - ΕΚΜΙΣΘΩΣΗ - ΣΥΜΒΑΣΗ ΜΙΣΘΩΣΗΣ ΟΧΗΜΑΤΩΝ
Άρθρο 7 Μίσθωση οχημάτων των δήμων και των επιχειρήσεων των δήμων
Άρθρο 8 Εκμίσθωση οχημάτων από ελληνικές επιχειρήσεις
Άρθρο 9 Εκμίσθωση φορτηγών ιδιωτικής χρήσης από επιχειρήσεις εκμίσθωσης
Άρθρο 10 Κατάρτιση και γνωστοποίηση της σύμβασης μίσθωσης
Άρθρο 11 Γνωστοποιήσεις σε περίπτωση εκμίσθωσης ελληνικού οχήματος στο εξωτερικό
ΚΕΦΑΛΑΙΟ Δ’
ΑΝΤΑΛΛΑΓΗ ΠΛΗΡΟΦΟΡΙΩΝ ΚΑΙ ΔΙΟΙΚΗΤΙΚΗ ΣΥΝΕΡΓΑΣΙΑ - ΔΙΑΤΗΡΟΥΜΕΝΟΙ ΚΑΝΟΝΕΣ
Άρθρο 12 Ανταλλαγή πληροφοριών και διοικητική συνεργασία (άρθρο 3α Οδηγίας 2006/1)
Άρθρο 13 Διατηρούμενοι κανόνες (άρθρο 5 Οδηγίας 2006/1)
ΚΕΦΑΛΑΙΟ Ε’
ΕΞΟΥΣΙΟΔΟΤΙΚΕΣ - ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 14 Εξουσιοδοτικές διατάξεις
Άρθρο 15 Καταργούμενες διατάξεις
ΜΕΡΟΣ Β’
ΕΝΣΩΜΑΤΩΣΗ ΣΤΗΝ ΕΘΝΙΚΗ ΝΟΜΟΘΕΣΙΑ ΤΗΣ ΟΔΗΓΙΑΣ (ΕΕ) 2021/1187 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 7ΗΣ ΙΟΥΛΙΟΥ 2021 ΠΕΡΙ ΜΕΤΡΩΝ ΕΞΟΡΘΟΛΟΓΙΣΜΟΥ ΓΙΑ ΤΗΝ ΠΡΟΩΘΗΣΗ ΤΗΣ ΥΛΟΠΟΙΗΣΗΣ ΤΟΥ ΔΙΕΥΡΩΠΑΪΚΟΥ ΔΙΚΤΥΟΥ ΜΕΤΑΦΟΡΩΝ
ΚΕΦΑΛΑΙΟ Α’
ΕΙΣΑΓΩΓΙΚΕΣ ΔΙΑΤΑΞΕΙΣ
Άρθρο 16 Σκοπός (άρθρο 1 Οδηγίας 2021/1187)
Άρθρο 17 Αντικείμενο (άρθρο 1 Οδηγίας 2021/1187)
Άρθρο 18 Πεδίο εφαρμογής (άρθρο 1 Οδηγίας 2021/1187)
Άρθρο 19 Ορισμοί (άρθρο 2 Οδηγίας 2021/1187)
ΚΕΦΑΛΑΙΟ Β’
ΕΝΣΩΜΑΤΩΣΗ ΣΤΗΝ ΕΘΝΙΚΗ ΝΟΜΟΘΕΣΙΑ ΤΗΣ ΟΔΗΓΙΑΣ (ΕΕ) 2021/1187 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 7ΗΣ ΙΟΥΛΙΟΥ 2021 ΠΕΡΙ ΜΕΤΡΩΝ ΕΞΟΡΘΟΛΟΓΙΣΜΟΥ ΓΙΑ ΤΗΝ ΠΡΟΩΘΗΣΗ ΤΗΣ ΥΛΟΠΟΙΗΣΗΣ ΤΟΥ ΔΙΕΥΡΩΠΑΪΚΟΥ ΔΙΚΤΥΟΥ ΜΕΤΑΦΟΡΩΝ
Άρθρο 20 Καθεστώς προτεραιότητας (άρθρο 3 Οδηγίας 2021/1187)
Άρθρο 21 Εντεταλμένη αρχή (άρθρο 4 Οδηγίας 2021/1187)
Άρθρο 22 Διάρκεια της διαδικασίας αδειοδότησης
(άρθρο 5 Οδηγίας 2021/1187)
Άρθρο 23 Οργάνωση της διαδικασίας αδειοδότησης
(άρθρο 6 Οδηγίας 2021/1187)
Άρθρο 24 Συντονισμός της διασυνοριακής διαδικασίας αδειοδότησης (άρθρο 7 Οδηγίας 2021/1187)
Άρθρο 25 Δημόσιες συμβάσεις σε διασυνοριακά έργα
(άρθρο 8 Οδηγίας 2021/1187)
Άρθρο 26 Υποβολή εκθέσεων (άρθρο 10 Οδηγίας 2021/1187)
Άρθρο 27 Εξουσιοδοτικές διατάξεις (παρ. 2 άρθρου 3 και παρ. 4 άρθρου 5 Οδηγίας 2021/1187)
ΜΕΡΟΣ Γ’
ΑΛΛΕΣ ΔΙΑΤΑΞΕΙΣ ΓΙΑ ΤΙΣ ΜΕΤΑΦΟΡΕΣ
Άρθρο 28 Μέτρα ρύθμισης της κυκλοφορίας λόγω εκτέλεσης συγκοινωνιακών έργων - Τροποποίηση παρ. 1 άρθρου 52 Κώδικα Οδικής Κυκλοφορίας
Άρθρο 29 Καθορισμός γεωγραφικών περιοχών και δικτύων τακτικών υπεραστικών και αστικών γραμμών δημοσίων οδικών μεταφορών επιβατών - Προσθήκη παρ. 3 στο άρθρο 11 του ν. 4974/2022
Άρθρο 30 Ενίσχυση περιφερειακών αερολιμένων - Τροποποίηση παρ. 5 άρθρου 3 υποπαρ. Δ.9 παρ. Δ’ άρθρου 2 ν. 4336/2015
Άρθρο 31 Εγκατάσταση συσκευών φόρτισης ηλεκτρικών οχημάτων σε αμαξοστάσια
Άρθρο 32 Παράταση προσωρινής ανάθεσης συγκοινωνιακού έργου στον Οργανισμό Αστικών Συγκοινωνιών Θεσσαλονίκης - Τροποποίηση άρθρου 26 ν. 4482/2017
ΜΕΡΟΣ Δ’
ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 33 Αύξηση διάρκειας της Σύμβασης Παραχώρησης μεταξύ του Ελληνικού Δημοσίου και της Ανώνυμης Εταιρείας Οργανισμού Λιμένος Καβάλας
Άρθρο 34 Συντήρηση υποβρυχίων Πολεμικού Ναυτικού - Τροποποίηση παρ. 8 και 9 άρθρου 26 ν. 4258/2014
Άρθρο 35 Χορήγηση οικονομικής ενίσχυσης από τον κρατικό προϋπολογισμό με σκοπό την κάλυψη μέρους του αυξημένου κόστους των νοικοκυριών σε πληγείσες από φυσικές καταστροφές περιοχές
Άρθρο 36 Ρυθμίσεις για τους προσωρινούς αναπληρωτές και ωρομίσθιους εκπαιδευτικούς και μέλη Ειδικού Εκπαιδευτικού Προσωπικού και Ειδικού Βοηθητικού Προσωπικού της πρωτοβάθμιας και της δευτεροβάθμιας εκπαίδευσης για το σχολικό έτος 2023-2024 - Τροποποίηση άρθρου 19 ν. 4283/2014
ΜΕΡΟΣ Ε’
ΕΝΑΡΞΗ ΙΣΧΥΟΣ
Άρθρο 37 Έναρξη ισχύος
ΜΕΡΟΣ Α’
ΕΝΣΩΜΑΤΩΣΗ ΤΗΣ ΟΔΗΓΙΑΣ 2006/1/ΕΚ ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 18ΗΣ ΙΑΝΟΥΑΡΙΟΥ 2006 ΓΙΑ ΤΗ ΧΡΗΣΙΜΟΠΟΙΗΣΗ ΜΙΣΘΩΜΕΝΩΝ ΟΧΗΜΑΤΩΝ, ΧΩΡΙΣ ΟΔΗΓΟ ΣΤΙΣ ΟΔΙΚΕΣ ΕΜΠΟΡΕΥΜΑΤΙΚΕΣ ΜΕΤΑΦΟΡΕΣ, ΟΠΩΣ ΤΡΟΠΟΠΟΙΗΘΗΚΕ ΜΕ ΤΗΝ ΟΔΗΓΙΑ (ΕΕ) 2022/738 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 6ΗΣ ΑΠΡΙΛΙΟΥ 2022 ΚΑΙ ΡΥΘΜΙΣΗ ΘΕΜΑΤΩΝ ΠΟΥ ΑΦΟΡΟΥΝ ΣΤΗ ΜΙΣΘΩΣΗ ΟΧΗΜΑΤΩΝ ΣΤΙΣ ΟΔΙΚΕΣ ΕΜΠΟΡΕΥΜΑΤΙΚΕΣ ΜΕΤΑΦΟΡΕΣ ΓΙΑ ΛΟΓΑΡΙΑΣΜΟ ΤΡΙΤΩΝ ΚΑΙ ΓΙΑ ΙΔΙΟ ΛΟΓΑΡΙΑΣΜΟ
ΚΕΦΑΛΑΙΟ Α’
ΕΙΣΑΓΩΓΙΚΕΣ ΔΙΑΤΑΞΕΙΣ
Άρθρο 1
Σκοπός
Σκοπός του παρόντος είναι η ενίσχυση της επιχειρησιακής ευελιξίας των επιχειρήσεων που μεταφέρουν εμπορεύματα για ίδιο λογαριασμό ή για λογαριασμό τρίτων και η αύξηση της παραγωγικότητας και της ανταγωνιστικότητας των εν λόγω επιχειρήσεων.
Άρθρο 2
Αντικείμενο
Αντικείμενο του παρόντος είναι, μέσω της επικαιροποιημένης ενσωμάτωσης της Οδηγίας 2006/1/ΕΚ του Ευρωπαϊκού Κοινοβουλίου και του Συμβουλίου της 18ης Ιανουαρίου 2006 «για τη χρησιμοποίηση μισθωμένων οχημάτων χωρίς οδηγό στις οδικές εμπορευματικές μεταφορές» (L 33), όπως τροποποιήθηκε με την Οδηγία (ΕΕ) 2022/738 του Ευρωπαϊκού Κοινοβουλίου και του Συμβουλίου της 6ης Απριλίου 2022 (L 137), η αναμόρφωση των οδικών εμπορευματικών μεταφορών, παρέχοντας δυνατότητα διευρυμένης χρήσης μισθωμένων οχημάτων, ιδίως μέσω της χρήσης οχημάτων που έχουν μισθώσει επιχειρήσεις, από επιχειρήσεις εγκατεστημένες στο έδαφος άλλου κράτους μέλους, εκτός του κράτους μέλους εγκατάστασής τους, ώστε να καλύπτουν τη βραχυπρόθεσμη αύξηση της ζήτησης ή να αντικαθιστούν οχήματα ελαττωματικά ή με βλάβη.
Άρθρο 3
Ορισμοί 
(άρθρο 1 Οδηγίας 2006/1/ΕΚ)
1. Για τους σκοπούς του παρόντος νοούνται ως:
α) «όχημα»: κάθε μηχανοκίνητο όχημα, ρυμουλκούμενο όχημα, ημιρυμουλκούμενο όχημα ή σύνολο οχημάτων (συνδυασμός οχημάτων), που προορίζονται αποκλειστικά για τη μεταφορά εμπορευμάτων,
β) «μισθωμένο όχημα»: κάθε όχημα το οποίο, επί πληρωμή και για καθορισμένο χρονικό διάστημα, τίθεται στη διάθεση επιχείρησης που πραγματοποιεί οδικές εμπορευματικές μεταφορές, για λογαριασμό τρίτων ή για ίδιο λογαριασμό, βάσει σύμβασης με την επιχείρηση που διαθέτει τα οχήματα,
γ) «επιχειρήσεις εκμίσθωσης»: οι επιχειρήσεις εκμίσθωσης που λειτουργούν σύμφωνα με την υπ’ αρ. 16597/29.12.2010 κοινή απόφαση των Υπουργών Υποδομών, Μεταφορών και Δικτύων και Πολιτισμού και Τουρισμού (Β’ 2156, διόρθωση σφάλματος Β’ 263/2011), όπως εκάστοτε ισχύει.
2. Οι αναφορές σε κράτος μέλος της Ευρωπαϊκής Ένωσης νοούνται ως αναφορές και στα κράτη μέλη του Ευρωπαϊκού Οικονομικού Χώρου του ν. 2155/1993 (Α’ 104).
ΚΕΦΑΛΑΙΟ Β’
ΧΡΗΣΙΜΟΠΟΙΗΣΗ ΜΙΣΘΩΜΕΝΩΝ ΟΧΗΜΑΤΩΝ ΑΠΟ ΕΠΙΧΕΙΡΗΣΕΙΣ ΕΓΚΑΤΕΣΤΗΜΕΝΕΣ ΣΤΗΝ ΕΛΛΑΔΑ Ή ΣΕ ΑΛΛΟ ΚΡΑΤΟΣ ΜΕΛΟΣ ΤΗΣ ΕΥΡΩΠΑΪΚΗΣ ΕΝΩΣΗΣ
Άρθρο 4
Χρησιμοποίηση μισθωμένων οχημάτων 
σε ελληνικό έδαφος από επιχειρήσεις 
άλλων κρατών μελών 
(άρθρο 2 Οδηγίας 2006/1/ΕΚ)
1. Επιτρέπεται να χρησιμοποιούνται στο ελληνικό έδαφος οχήματα που έχουν μισθώσει επιχειρήσεις εγκατεστημένες στο έδαφος άλλου κράτους μέλους της Ευρωπαϊκής Ένωσης, εφόσον:
α) το όχημα έχει λάβει άδεια κυκλοφορίας ή έχει τεθεί σε κυκλοφορία σύμφωνα με τη νομοθεσία οποιουδήποτε κράτους μέλους και, κατά περίπτωση, χρησιμοποιείται σύμφωνα με τους Κανονισμούς (ΕΚ) 1071/2009 του Ευρωπαϊκού Κοινοβουλίου και του Συμβουλίου της 21ης Οκτωβρίου 2009 σχετικά με τη θέσπιση κοινών κανόνων όσον αφορά τους όρους που πρέπει να πληρούνται για την άσκηση του επαγγέλματος του οδικού μεταφορέα και για την κατάργηση της Οδηγίας 96/26/ΕΚ του Συμβουλίου (L 300) και (ΕΚ) 1072/2009 του Ευρωπαϊκού Κοινοβουλίου και του Συμβουλίου της 21ης Οκτωβρίου 2009 για τους κοινούς κανόνες πρόσβασης στην αγορά διεθνών οδικών εμπορευματικών μεταφορών (L 300),
β) η σύμβαση αφορά μόνο στη διάθεση οχήματος χωρίς οδηγό και δεν συνοδεύεται από σύμβαση παροχής υπηρεσιών, η οποία συνομολογείται με την ίδια επιχείρηση και αφορά στον οδηγό ή το βοηθητικό προσωπικό,
γ) το μισθωμένο όχημα, κατά τη διάρκεια της περιόδου μίσθωσης, βρίσκεται στην αποκλειστική διάθεση της επιχείρησης που το χρησιμοποιεί, και
δ) το μισθωμένο όχημα οδηγείται από το ίδιο το προσωπικό της επιχείρησης που το χρησιμοποιεί.
2. Η τήρηση των όρων των περ. α) έως δ) της παρ. 1 αποδεικνύεται με την επίδειξη των ακόλουθων εγγράφων σε έντυπη ή ηλεκτρονική μορφή, τα οποία βρίσκονται επί του οχήματος:
α) σύμβαση μίσθωσης του οχήματος ή επικυρωμένο απόσπασμα αυτής της σύμβασης, που περιέχει ιδίως το όνομα του εκμισθωτή, το όνομα του μισθωτή, την ημερομηνία και τη διάρκεια της σύμβασης, καθώς και τα στοιχεία του οχήματος και
β) εφόσον ο οδηγός δεν είναι εκείνος που μισθώνει το όχημα, σύμβαση εργασίας του οδηγού ή επικυρωμένο απόσπασμα της σύμβασης αυτής, που περιέχει ιδίως το όνομα του εργοδότη, το όνομα του υπαλλήλου, την ημερομηνία και τη διάρκεια της σύμβασης εργασίας ή πρόσφατη απόδειξη καταβολής μισθού.
3. Κατά περίπτωση, τα έγγραφα που αναφέρονται στις περ. α) και β) της παρ. 2 μπορούν να αντικαθίστανται από αντίστοιχο έγγραφο που εκδίδουν οι αρμόδιες αρχές του κράτους μέλους εγκατάστασης της μισθώτριας επιχείρησης. Για τις μισθώσεις των άρθρων 5 και 6 που καταρτίζουν επιχειρήσεις εγκατεστημένες στην Ελλάδα ως μισθώτριες, το έγγραφο της περ. α) της παρ. 2 αντικαθίσταται από τη βεβαίωση γνωστοποίησης του άρθρου 10.
Άρθρο 5
Χρησιμοποίηση μισθωμένων οχημάτων από ελληνικές μεταφορικές επιχειρήσεις για λογαριασμό τρίτων (παρ. 1 και περ. α), β) και γ) παρ. 2 άρθρου 3 Οδηγίας 2006/1/ΕΚ)
1. Μεταφορικές επιχειρήσεις που είναι εγκατεστημένες στην Ελλάδα μπορούν να χρησιμοποιούν μισθωμένα οχήματα για οδικές εμπορευματικές μεταφορές για λογαριασμό τρίτων, με τους ίδιους όρους που ισχύουν για τα οχήματα που τους ανήκουν, εφόσον πληρούνται οι όροι του άρθρου 4.
2. Όταν το μισθωμένο όχημα έχει λάβει άδεια κυκλοφορίας ή έχει τεθεί σε κυκλοφορία σύμφωνα με τη νομοθεσία άλλου κράτους μέλους, τότε:
α) Το μισθωμένο όχημα μπορεί να χρησιμοποιείται σε ελληνικό έδαφος μόνο για περίοδο δύο (2) διαδοχικών μηνών, εντός οποιουδήποτε δεδομένου ημερολογιακού έτους. Η χρησιμοποίηση του οχήματος μπορεί να γίνεται από την ίδια μεταφορική επιχείρηση. Η διάρκεια της σύμβασης μίσθωσης δεν μπορεί να υπερβαίνει το χρονικό όριο των δύο (2) μηνών.
β) Η επιχείρηση μπορεί να χρησιμοποιεί αριθμό μισθωμένων οχημάτων που δεν υπερβαίνει το είκοσι πέντε τοις εκατό (25%) του στόλου φορτηγών οχημάτων που βρίσκεται στη διάθεση της επιχείρησης, σύμφωνα με την περ. ζ) της παρ. 1 του άρθρου 5 του Κανονισμού (ΕΚ) 1071/2009 του Ευρωπαϊκού Κοινοβουλίου και του Συμβουλίου, της 21ης Οκτωβρίου 2009, σχετικά με τη θέσπιση κοινών κανόνων όσον αφορά τους όρους που πρέπει να πληρούνται για την άσκηση του επαγγέλματος του οδικού μεταφορέα (L 300), την ημέρα κατά την οποία η επιχείρηση αρχίζει να χρησιμοποιεί το μισθωμένο όχημα. Στην περίπτωση μεταφορικής επιχείρησης, η οποία έχει συνολικό στόλο μεγαλύτερο του ενός (1) και μικρότερο των τεσσάρων (4) οχημάτων, επιτρέπεται η χρησιμοποίηση ενός τέτοιου οχήματος. Ο ελάχιστος αριθμός, σύμφωνα με την παρούσα, αναφέρεται στον στόλο φορτηγών οχημάτων που βρίσκεται στη διάθεση της μεταφορικής επιχείρησης με βάση τα οχήματα που έχουν λάβει άδεια κυκλοφορίας ή έχουν τεθεί σε κυκλοφορία σύμφωνα με την ελληνική νομοθεσία.
3. Για το μισθωμένο όχημα εκδίδεται από την αρμόδια Διεύθυνση Μεταφορών και Επικοινωνιών της οικείας Περιφέρειας επικυρωμένο γνήσιο αντίγραφο της ενωσιακής άδειας που έχει εκδοθεί προς τη μεταφορική επιχείρηση, σύμφωνα με τον Κανονισμό (ΕΚ) 1072/2009, στο οποίο αναγράφεται ο αριθμός κυκλοφορίας του οχήματος. Η ισχύς του επικυρωμένου γνήσιου αντιγράφου είναι ίση με τη διάρκεια της σύμβασης μίσθωσης.
Άρθρο 6
Χρησιμοποίηση μισθωμένων οχημάτων 
από ελληνικές επιχειρήσεις για μεταφορές 
για ίδιο λογαριασμό (παρ. 1 και περ. δ) παρ. 2 άρθρου 3 Οδηγίας 2006/1/ΕΚ)
1. Οι επιχειρήσεις και οι επαγγελματίες που ασκούν επιχείρηση ή επάγγελμα στην Ελλάδα, μπορούν να χρησιμοποιούν μισθωμένα οχήματα για να πραγματοποιούν οδικές εμπορευματικές μεταφορές για ίδιο λογαριασμό και με τους ίδιους όρους που ισχύουν για τα οχήματα που τους ανήκουν, εφόσον:
α) το μισθωμένο όχημα έχει λάβει άδεια κυκλοφορίας στην Ελλάδα ως φορτηγό δημοσίας ή ιδιωτικής χρήσης,
β) πληρούνται οι όροι των περ. β), γ) και δ) της παρ. 1 και της παρ. 2 του άρθρου 4.
2. Για την εφαρμογή του παρόντος, σε ό,τι αφορά στη μεταφορά επικίνδυνων προϊόντων, τα φορτηγά οχήματα εμπίπτουν στην κατηγορία μέτρησης εκπομπών ρύπων «EURO ΙV» ή μεταγενέστερη αυτής.
ΚΕΦΑΛΑΙΟ Γ’
ΜΙΣΘΩΣΗ - ΕΚΜΙΣΘΩΣΗ - ΣΥΜΒΑΣΗ ΜΙΣΘΩΣΗΣ ΟΧΗΜΑΤΩΝ
Άρθρο 7
Μίσθωση οχημάτων των δήμων 
και των επιχειρήσεων των δήμων
Οι μη μεταφορικές επιχειρήσεις και οι επαγγελματίες μη μεταφορείς που ασκούν επιχείρηση ή επάγγελμα στην Ελλάδα μπορούν να μισθώνουν, υπό την επιφύλαξη του ενωσιακού δικαίου, φορτηγά οχήματα των δήμων, καθώς και των ανωνύμων εταιρειών και επιχειρήσεων αυτών. Το φορτηγό όχημα που μισθώνεται πρέπει να είναι κατάλληλο για την εξυπηρέτηση του μεταφορικού έργου του μισθωτή. Τα φορτηγά οχήματα χρησιμοποιούνται αποκλειστικά για την εκτέλεση έργου που έχει αναθέσει ο εκμισθωτής στον μισθωτή, εφόσον η μίσθωση του οχήματος, οι όροι της μίσθωσης, καθώς και το ύψος του μισθώματος προβλέπονται στους όρους ανάθεσης του έργου.
Άρθρο 8
Εκμίσθωση οχημάτων από 
ελληνικές επιχειρήσεις
1. Οι μεταφορικές επιχειρήσεις που είναι εγκατεστημένες στην Ελλάδα μπορούν να εκμισθώνουν τα οχήματα που διαθέτουν και για τα οποία έχει χορηγηθεί άδεια Φορτηγού Δημοσίας Χρήσης ή ανεξάρτητη άδεια ρυμουλκούμενου, σε επιχειρήσεις, μεταφορικές ή μη, ή επαγγελματίες με εγκατάσταση στην Ελλάδα ή σε άλλα κράτη μέλη της Ευρωπαϊκής Ένωσης.
2. Οι μη μεταφορικές επιχειρήσεις και οι επαγγελματίες μη μεταφορείς με εγκατάσταση στην Ελλάδα μπορούν να εκμισθώνουν τα οχήματα που διαθέτουν και για τα οποία έχει χορηγηθεί άδεια Φορτηγού Ιδιωτικής Χρήσης ή ανεξάρτητη άδεια ρυμουλκούμενου, σε επιχειρήσεις μη μεταφορικές ή επαγγελματίες με εγκατάσταση στην Ελλάδα.
Άρθρο 9
Εκμίσθωση φορτηγών ιδιωτικής 
χρήσης από επιχειρήσεις εκμίσθωσης
1. Επιχειρήσεις μη μεταφορικές και επαγγελματίες μη μεταφορείς που ασκούν επιχείρηση ή επάγγελμα στην Ελλάδα, καθώς και φυσικά και νομικά πρόσωπα και ενώσεις προσώπων χωρίς νομική προσωπικότητα που δεν ασκούν επιχείρηση ή επάγγελμα, μπορούν να μισθώνουν φορτηγά αυτοκίνητα ιδιωτικής χρήσης με μέγιστη αποδεκτή μάζα φορτωμένου οχήματος (ΜΑΜΦΟ) έως και τρεισήμισι (3,5) τόνους, από επιχειρήσεις εκμίσθωσης που λειτουργούν σύμφωνα με την υπ’ αρ. 16597/2010 κοινή απόφαση των Υπουργών Υποδομών, Μεταφορών και Δικτύων και Πολιτισμού και Τουρισμού (Β’ 2156), όπως εκάστοτε ισχύει, για την εξυπηρέτηση της επιχείρησης ή του επαγγέλματος ή των ιδιωτικών μεταφορικών αναγκών τους, αντίστοιχα, με τις προϋποθέσεις των περ. β), γ) και δ) της παρ. 1 του άρθρου 4 αναλόγως εφαρμοζόμενες, τόσο για επιχειρήσεις και επαγγελματίες, όσο και για ιδιώτες.
2. Οι επιχειρήσεις εκμίσθωσης μπορούν να εκμισθώνουν στα πρόσωπα της παρ. 1, φορτηγά αυτοκίνητα ιδιωτικής χρήσης με ΜΑΜΦΟ, έως και τρεισήμισι (3,5) τόνους, που τους ανήκουν ή τα έχουν μισθώσει από εταιρείες χρηματοδοτικής μίσθωσης, σύμφωνα με τους όρους λειτουργίας τους.
3. Η εκμίσθωση των φορτηγών ιδιωτικής χρήσης από τις επιχειρήσεις εκμίσθωσης γίνεται με τις εξής προϋποθέσεις:
α) τα φορτηγά ιδιωτικής χρήσης να έχουν τεθεί σε κυκλοφορία στο όνομα της επιχείρησης εκμίσθωσης,
β) στο έντυπο της άδειας κυκλοφορίας των φορτηγών ιδιωτικής χρήσης, στο πεδίο των παρατηρήσεων, αναγράφεται:
«Φορτηγό Ιδιωτικής Χρήσης επιχείρησης εκμίσθωσης αυτοκινήτων».
Άρθρο 10
Κατάρτιση και γνωστοποίηση της 
σύμβασης μίσθωσης
1. Για τις μισθώσεις του παρόντος καταρτίζεται σύμβαση μίσθωσης που περιέχει, τουλάχιστον, το όνομα του εκμισθωτή, το όνομα του μισθωτή, την ημερομηνία και τη διάρκεια της σύμβασης, καθώς και τα στοιχεία του οχήματος.
2. Για τις μισθώσεις των άρθρων 5 και 6 που καταρτίζονται από επιχείρηση εγκατεστημένη στην Ελλάδα ως μισθώτρια, η σύμβαση μίσθωσης γνωστοποιείται στην αρμόδια Διεύθυνση Μεταφορών και Επικοινωνιών της Περιφέρειας της έδρας της μισθώτριας, πριν από την ημερομηνία έναρξης της μίσθωσης. Η αρμόδια υπηρεσία χορηγεί βεβαίωση γνωστοποίησης. Η πρόωρη λύση της σύμβασης μίσθωσης για οποιονδήποτε λόγο γνωστοποιείται επίσης στην ίδια κατά τόπον αρμόδια υπηρεσία, εντός πέντε (5) εργασίμων ημερών, από την ημέρα της λύσης. Αν λυθεί πρόωρα η σύμβαση μίσθωσης, η μισθώτρια καταθέτει στην αρμόδια υπηρεσία τα γνήσια επικυρωμένα αντίγραφα της ενωσιακής άδειας που είχαν εκδοθεί για το όχημα.
3. Η σύμβαση που καταρτίζεται για τις μισθώσεις του παρόντος γνωστοποιείται στην Ανεξάρτητη Αρχή Δημοσίων Εσόδων, σύμφωνα με τον Κώδικα Φορολογικής Διαδικασίας ν. 4987/2022, Α’ 206).
Άρθρο 11
Γνωστοποιήσεις σε περίπτωση εκμίσθωσης ελληνικού οχήματος στο εξωτερικό
1. Για τις μισθώσεις που καταρτίζονται ανάμεσα σε μεταφορική επιχείρηση εγκατεστημένη στην Ελλάδα, ως εκμισθώτρια, και επιχείρηση εγκατεστημένη σε άλλο κράτος μέλος της Ευρωπαϊκής Ένωσης, ως μισθώτρια, και αφορούν όχημα που έχει λάβει άδεια κυκλοφορίας ή έχει τεθεί σε κυκλοφορία στην Ελλάδα, η σύμβαση μίσθωσης γνωστοποιείται από την εκμισθώτρια στην αρμόδια Διεύθυνση Μεταφορών και Επικοινωνιών της Περιφέρειας της έδρας του οχήματος, τουλάχιστον πέντε (5) εργάσιμες ημέρες πριν από την ημερομηνία έναρξης της μίσθωσης. Η πρόωρη λύση της σύμβασης μίσθωσης γνωστοποιείται στην ίδια υπηρεσία εντός πέντε (5) εργάσιμων ημερών από την ημέρα της λύσης. Μαζί με την αίτηση υποβάλλεται η σύμβαση μίσθωσης που καταρτίστηκε, από την οποία προκύπτουν τα στοιχεία της περ. α) της παρ. 2 του άρθρου 4 και, αν συντρέχει περίπτωση, το επικυρωμένο γνήσιο αντίγραφο ενωσιακής άδειας που έχει εκδοθεί για το όχημα με βάση την ενωσιακή άδεια της μισθώτριας, το οποίο ακυρώνεται.
2. Η αρμόδια υπηρεσία καταχωρίζει στο Εθνικό Μητρώο Μεταφορικών Επιχειρήσεων του άρθρου 9 του ν. 3887/2010 (Α’ 174) τον αριθμό κυκλοφορίας του οχήματος που εκμισθώνεται, την ημερομηνία έναρξης και την ημερομηνία λήξης της σύμβασης μίσθωσης, σύμφωνα με την περ. α’ της παρ. 2 του άρθρου 4 και το κράτος μέλος εγκατάστασης της μισθώτριας. Κατά τη διάρκεια της σύμβασης μίσθωσης το όχημα δεν προσμετράται στον αριθμό των οχημάτων που διαθέτει η μεταφορική επιχείρηση σύμφωνα με την περ. ε) της παρ. 1 του άρθρου 5 του Κανονισμού (ΕΚ) 1071/2009 του Ευρωπαϊκού Κοινοβουλίου και του Συμβουλίου της 21ης Οκτωβρίου 2009 «σχετικά με τη θέσπιση κοινών κανόνων όσον αφορά τους όρους που πρέπει να πληρούνται για την άσκηση του επαγγέλματος του οδικού μεταφορέα και για την κατάργηση της οδηγίας 96/26/ΕΚ του Συμβουλίου» (L 300), ο οποίος διατίθεται στις αρμόδιες αρχές σύμφωνα με το άρθρο 16 αυτού.
ΚΕΦΑΛΑΙΟ Δ’
ΑΝΤΑΛΛΑΓΗ ΠΛΗΡΟΦΟΡΙΩΝ ΚΑΙ ΔΙΟΙΚΗΤΙΚΗ ΣΥΝΕΡΓΑΣΙΑ - ΔΙΑΤΗΡΟΥΜΕΝΟΙ ΚΑΝΟΝΕΣ
Άρθρο 12
Ανταλλαγή πληροφοριών και 
διοικητική συνεργασία
(άρθρο 3α Οδηγίας 2006/1)
1. Οι κατά τόπον αρμόδιες Διευθύνσεις Μεταφορών και Επικοινωνιών των Περιφερειών καταχωρίζουν στο Εθνικό Μητρώο Μεταφορικών Επιχειρήσεων (ΕΜΜΕ) τον αριθμό κυκλοφορίας μισθωμένου οχήματος, το οποίο χρησιμοποιείται από επιχείρηση εγκατεστημένη στην Ελλάδα που δραστηριοποιείται στις οδικές εμπορευματικές μεταφορές για λογαριασμό τρίτων. Καταχωρίζουν επίσης την ημερομηνία έναρξης και την ημερομηνία λήξης της σύμβασης μίσθωσης, σύμφωνα με την περ. α) της παρ. 2 του άρθρου 4 και τη χώρα ταξινόμησης του οχήματος, αν το όχημα που μισθώνεται έχει τεθεί σε κυκλοφορία σε άλλο κράτος μέλος της Ευρωπαϊκής Ένωσης.
2. Οι κατά τόπον αρμόδιες Διευθύνσεις Μεταφορών και Επικοινωνιών των Περιφερειών συνεργάζονται στενά με τις αρμόδιες αρχές των άλλων κρατών μελών της Ευρωπαϊκής Ένωσης και παρέχουν αμελλητί και σε αμοιβαία βάση συνδρομή και κάθε σχετική πληροφορία, προκειμένου να διευκολύνουν την εφαρμογή του παρόντος. Η Υπηρεσία Υποστήριξης Πληροφορικής και Ηλεκτρονικών Συστημάτων του Υπουργείου Υποδομών και Μεταφορών ορίζεται ως το εθνικό σημείο επαφής, αρμόδιο για την εξασφάλιση της συνεργασίας και της ανταλλαγής πληροφοριών, μεταξύ των αρμόδιων Διευθύνσεων Μεταφορών και Επικοινωνιών των Περιφερειών, και των αρμόδιων αρχών των άλλων κρατών μελών της Ευρωπαϊκής Ένωσης, και την παροχή πρόσβασης στα δεδομένα του ΕΜΜΕ στις αρμόδιες αρχές.
3. Η ανταλλαγή των πληροφοριών της παρ. 1 διενεργείται από τις κατά τόπον αρμόδιες Διευθύνσεις Μεταφορών και Επικοινωνιών των Περιφερειών, μέσω του Ευρωπαϊκού Μητρώου Επιχειρήσεων Οδικών Μεταφορών («ERRU»), όπως ορίζεται στον εκτελεστικό Κανονισμό (ΕΕ) 2016/480 της Επιτροπής της 1ης Απρίλιου 2016, για τη θέσπιση κοινών κανόνων όσον αφορά τη διασύνδεση των εθνικών ηλεκτρονικών μητρώων των επιχειρήσεων οδικών μεταφορών (L 87).
4. Οι πληροφορίες που παρέχονται χρησιμοποιούνται μόνο για τα θέματα που ζητήθηκαν. H επεξεργασία δεδομένων προσωπικού χαρακτήρα διενεργείται αποκλειστικά για τους σκοπούς του παρόντος και γίνεται σύμφωνα με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (Γενικός Κανονισμός για την Προστασία Δεδομένων, L 119) και τον ν. 4624/2019 (Α’ 137). Υπεύθυνοι επεξεργασίας για την επεξεργασία δεδομένων προσωπικού χαρακτήρα ορίζονται οι κατά τόπον αρμόδιες Διευθύνσεις Μεταφορών και Επικοινωνιών των Περιφερειών και οι αρχές ελέγχου της παρ. 8 που πραγματοποιούν επεξεργασία δεδομένων σύμφωνα με τα άρθρα 10, 11 και 12, καθώς και με την απόφαση που εκδίδεται κατ’ εξουσιοδότηση της παρ. 1 του άρθρου 14 του παρόντος.
5. Η αμοιβαία διοικητική συνεργασία και συνδρομή παρέχονται δωρεάν.
6. Η αίτηση για πληροφορίες δεν εμποδίζει τις κατά τόπον αρμόδιες Διευθύνσεις Μεταφορών και Επικοινωνιών των Περιφερειών να λαμβάνουν μέτρα για τη διερεύνηση και την αποτροπή εικαζόμενων παραβιάσεων των κανόνων που απορρέουν από τον παρόντα.
7. Η επεξεργασία των δεδομένων της παρ. 1 γίνεται σύμφωνα με τις απαιτήσεις για τις πληροφορίες της περ. ζ) της παρ. 2 του άρθρου 16 του Κανονισμού (ΕΚ) 1071/2009 του Ευρωπαϊκού Κοινοβουλίου και του Συμβουλίου της 21ης Οκτωβρίου 2009 «σχετικά με τη θέσπιση κοινών κανόνων όσον αφορά τους όρους που πρέπει να πληρούνται για την άσκηση του επαγγέλματος του οδικού μεταφορέα και για την κατάργηση της οδηγίας 96/26/ΕΚ του Συμβουλίου» (L 300), όπως προσδιορίζονται στο τρίτο και πέμπτο εδάφιο της παρ. 2 και στις παρ. 3 και 4 του άρθρου 16 αυτού.
8. Τα δεδομένα της παρ. 1 καταχωρίζονται στο ΕΜΜΕ και είναι προσβάσιμα στις αρχές ελέγχου του άρθρου 2 του ν. 3446/2006 (Α’ 49) και του άρθρου 21 της υπό στοιχεία Φ451/107877/8.4.2022 κοινής απόφασης των Υπουργών Ανάπτυξης και Επενδύσεων, Εργασίας και Κοινωνικών Υποθέσεων, Προστασίας του Πολίτη και Υποδομών και Μεταφορών (Β’ 1765), όπως εκάστοτε ισχύει, κατά τη διάρκεια καθ’ οδόν ελέγχων, σύμφωνα με τις εκτελεστικές πράξεις της Ευρωπαϊκής Επιτροπής που εκδίδονται κατά την παρ. 8 του άρθρου 3α της Οδηγίας 2006/1/ΕΚ του Ευρωπαϊκού Κοινοβουλίου και του Συμβουλίου της 18ης Ιανουαρίου 2006, «για τη χρησιμοποίηση μισθωμένων οχημάτων χωρίς οδηγό στις οδικές εμπορευματικές μεταφορές» (L 33).
Άρθρο 13
Διατηρούμενοι κανόνες
(άρθρο 5 Οδηγίας 2006/1)
Με την επιφύλαξη των άρθρων 4, 5 και 6, δεν θίγεται η εφαρμογή των κανόνων που αφορούν:
α) στην οργάνωση της αγοράς των οδικών εμπορευματικών μεταφορών για λογαριασμό τρίτων και για ίδιο λογαριασμό, και ιδίως την εφαρμογή των κανόνων για την πρόσβαση στην αγορά και για τις ποσοστώσεις όσον αφορά το δυναμικό των οδικών εμπορευματικών μεταφορών,
β) τις τιμές και τους όρους μεταφοράς στις οδικές εμπορευματικές μεταφορές,
γ) τη διαμόρφωση των τιμών μίσθωσης,
δ) την εισαγωγή των οχημάτων και
ε) τους όρους πρόσβασης στη δραστηριότητα ή στο επάγγελμα του εκμισθωτή οδικών οχημάτων.
ΚΕΦΑΛΑΙΟ Ε’
ΕΞΟΥΣΙΟΔΟΤΙΚΕΣ - ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 14
Εξουσιοδοτικές διατάξεις
1. Με απόφαση του Υπουργού Υποδομών και Μεταφορών και του κατά περίπτωση συναρμόδιου Υπουργού μπορούν να τροποποιούνται οι όροι του άρθρου 5 για τη χρησιμοποίηση από μεταφορικές επιχειρήσεις, σε ελληνικό έδαφος, μισθωμένων οχημάτων που έχουν λάβει άδεια κυκλοφορίας ή έχουν τεθεί σε κυκλοφορία σύμφωνα με τη νομοθεσία άλλου κράτους μέλους, στο πλαίσιο του άρθρου 3 της Οδηγίας 2006/1/ΕΚ του Ευρωπαϊκού Κοινοβουλίου και του Συμβουλίου της 18ης Ιανουαρίου 2006 «για τη χρησιμοποίηση μισθωμένων οχημάτων χωρίς οδηγό στις οδικές εμπορευματικές μεταφορές» (L 33).
2. Με απόφαση του Υπουργού Υποδομών και Μεταφορών μπορεί να τροποποιούνται η διαδικασία γνωστοποίησης της σύμβασης μίσθωσης στις Διευθύνσεις Μεταφορών και Επικοινωνιών των Περιφερειών του άρθρου 10 και τα δεδομένα που καταχωρίζονται στο Εθνικό Μητρώο Μεταφορικών Επιχειρήσεων, σύμφωνα με το άρθρο 12.
3. Με κοινή απόφαση των Υπουργών Υποδομών και Μεταφορών και Τουρισμού μπορούν να ρυθμίζονται θέματα εκμίσθωσης φορτηγών οχημάτων, χωρίς οδηγό, από τις επιχειρήσεις εκμίσθωσης που αναφέρονται στο άρθρο 9 και να προστίθεται η δυνατότητα εκμίσθωσης οχημάτων μεταφοράς εμπορευμάτων και άλλων κατηγοριών.
4. Με απόφαση του Υπουργού Υποδομών και Μεταφορών καθορίζονται οι προϋποθέσεις και τα δικαιολογητικά για την έκδοση της βεβαίωσης γνωστοποίησης της παρ. 2 του άρθρου 10 και το περιεχόμενό της.
Άρθρο 15
Καταργούμενες διατάξεις
Από τη θέση σε ισχύ του παρόντος καταργείται η παρ. ΙΕ’ του άρθρου πρώτου του ν. 4093/2012 (Α’ 222), περί ενσωμάτωσης της Οδηγίας 2006/1/ΕΚ του Ευρωπαϊκού Κοινοβουλίου και του Συμβουλίου της 18ης Ιανουαρίου 2006 «για τη χρησιμοποίηση μισθωμένων οχημάτων χωρίς οδηγό στις οδικές εμπορευματικές μεταφορές» (L 33).
ΜΕΡΟΣ Β’
ΕΝΣΩΜΑΤΩΣΗ ΣΤΗΝ ΕΘΝΙΚΗ ΝΟΜΟΘΕΣΙΑ ΤΗΣ ΟΔΗΓΙΑΣ (ΕΕ) 2021/1187 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 7ΗΣ ΙΟΥΛΙΟΥ 2021 ΠΕΡΙ ΜΕΤΡΩΝ ΕΞΟΡΘΟΛΟΓΙΣΜΟΥ ΓΙΑ ΤΗΝ ΠΡΟΩΘΗΣΗ ΤΗΣ ΥΛΟΠΟΙΗΣΗΣ ΤΟΥ ΔΙΕΥΡΩΠΑΪΚΟΥ ΔΙΚΤΥΟΥ ΜΕΤΑΦΟΡΩΝ
ΚΕΦΑΛΑΙΟ Α’
ΕΙΣΑΓΩΓΙΚΕΣ ΔΙΑΤΑΞΕΙΣ
Άρθρο 16
Σκοπός
(άρθρο 1 Οδηγίας 2021/1187)
Σκοπός του παρόντος είναι η έγκαιρη ολοκλήρωση των έργων που αφορούν στην υλοποίηση του Διευρωπαϊκού Δικτύου Μεταφορών (ΔΕΔ-Μ), στο πλαίσιο που θέτει ο Κανονισμός (ΕΕ) 1315/2013 του Ευρωπαϊκού Κοινοβουλίου και του Συμβουλίου της 11ης Δεκεμβρίου 2013, περί των προσανατολισμών της Ένωσης για την ανάπτυξη του διευρωπαϊκού δικτύου μεταφορών (L 348).
Άρθρο 17
Αντικείμενο
(άρθρο 1 Οδηγίας 2021/1187)
Αντικείμενο του παρόντος είναι:
α) η οργάνωση και αποσαφήνιση των διαδικασιών αδειοδότησης που απαιτούνται για την έγκριση της υλοποίησης:
αα) των έργων που αποτελούν μέρος προκαθορισμένων τμημάτων διασυνοριακών συνδέσεων και ελλείποντα τμήματα του κεντρικού διευρωπαϊκού δικτύου μεταφορών, όπως αυτά παρατίθενται στο Παράρτημα της Οδηγίας (ΕΕ) 2021/1187 του Ευρωπαϊκού Κοινοβουλίου και του Συμβουλίου της 7ης Ιουλίου 2021 «περί μέτρων εξορθολογισμού για την προώθηση της υλοποίησης του διευρωπαϊκού δικτύου μεταφορών (ΔΕΔ-Μ)» (L 258),
αβ) άλλων έργων στους διαδρόμους του κεντρικού δικτύου, όπως προσδιορίζονται σύμφωνα με την παρ. 1 του άρθρου 44 του Κανονισμού 1315/2013 του Ευρωπαϊκού Κοινοβουλίου και του Συμβουλίου, της 11ης Δεκεμβρίου 2013, περί των προσανατολισμών της Ένωσης για την ανάπτυξη του διευρωπαϊκού δικτύου μεταφορών (L 348), με συνολικό κόστος άνω των τριακοσίων εκατομμυρίων (300.000.000) ευρώ,
β) ο καθορισμός της εντεταλμένης αρχής, η οποία πρόκειται να διευκολύνει την αποτελεσματική εποπτεία και τη διεκπεραίωση των διαδικασιών αδειοδότησης των έργων αυτών, διαρθρωμένη στα επιμέρους στάδια αυτής,
γ) ο συντονισμός της διασυνοριακής διαδικασίας αδειοδότησης και
δ) η ρύθμιση θεμάτων σχετικά με τη διαδικασία σύναψης δημοσίων συμβάσεων διασυνοριακών έργων που εμπίπτουν στο πεδίο εφαρμογής του, σύμφωνα με το άρθρο 25.
Άρθρο 18
Πεδίο εφαρμογής
(άρθρο 1 Οδηγίας 2021/1187)
1. Ο παρών δεν εφαρμόζεται σε έργα: α) για τα οποία οι διαδικασίες περιβαλλοντικής αδειοδότησης άρχισαν πριν τη 10η Αυγούστου 2023 ή β) που αφορούν αποκλειστικά στις τηλεματικές εφαρμογές, τις νέες τεχνολογίες και την καινοτομία, κατά τα άρθρα 31 και 33 του Κανονισμού (ΕΕ) 1315/2013 του Ευρωπαϊκού Κοινοβουλίου και του Συμβουλίου της 11ης Δεκεμβρίου 2013, περί των προσανατολισμών της Ένωσης για την ανάπτυξη του διευρωπαϊκού δικτύου μεταφορών.
2. α) Το άρθρο 25 εφαρμόζεται σε συμβάσεις για τις οποίες η προκήρυξη διαγωνισμού απεστάλη ή, αν δεν προβλέπεται προκήρυξη διαγωνισμού, για τις οποίες η αναθέτουσα αρχή ή ο αναθέτων φορέας κίνησε τη διαδικασία σύναψης της σύμβασης, μετά τη 10η Αυγούστου 2023.
β) Το άρθρο 25 δεν εφαρμόζεται σε κοινό φορέα που έχει συσταθεί πριν την 9η Αυγούστου 2021.
3. Από την παρ. 1 εξαιρούνται τα έργα του Παραρτήματος της Οδηγίας (ΕΕ) 2021/1187 του Ευρωπαϊκού Κοινοβουλίου και του Συμβουλίου της 7ης Ιουλίου 2021 «περί μέτρων εξορθολογισμού για την προώθηση της υλοποίησης του διευρωπαϊκού δικτύου μεταφορών (ΔΕΔ-Μ)» (L 258).
Άρθρο 19
Ορισμοί
(άρθρο 2 Οδηγίας 2021/1187)
Για τους σκοπούς του παρόντος, ισχύουν οι ακόλουθοι ορισμοί:
1. «απόφαση έγκρισης»: η απόφαση που εκδίδεται από τον προϊστάμενο της εντεταλμένης αρχής, εφόσον πληρούνται οι προϋποθέσεις των άρθρων 45 και 49 του ν. 4412/2016 (Α’ 147) και του άρθρου 29 του ν. 4413/2016 (Α’ 148), η οποία καθορίζει αν ο φορέας προώθησης έργου δικαιούται να εκτελέσει το έργο στη συγκεκριμένη γεωγραφική περιοχή και δεν θίγει τις αποφάσεις που λαμβάνονται κατόπιν προσφυγής ενώπιον διοικητικής αρχής ή δικαστηρίου,
2. «διαδικασία αδειοδότησης»: η διαδικασία που ακολουθείται σε κάθε έργο που εμπίπτει στο πεδίο εφαρμογής του άρθρου 18, προκειμένου να λάβει την απόφαση έγκρισης, με εξαίρεση τον πολεοδομικό ή χωροταξικό σχεδιασμό, τις διαδικασίες που σχετίζονται με την ανάθεση δημόσιων συμβάσεων και τα μέτρα που λαμβάνονται σε στρατηγικό επίπεδο και που δεν παραπέμπουν σε συγκεκριμένο έργο, όπως η στρατηγική περιβαλλοντική εκτίμηση, ο δημοσιονομικός σχεδιασμός, καθώς και τα εθνικά ή περιφερειακά σχέδια μεταφορών, όπως περιγράφεται στο άρθρο 23,
3. «έργο»: η πρόταση κατασκευής, προσαρμογής ή τροποποίησης ορισμένου τμήματος της υποδομής μεταφορών, η οποία στοχεύει στη βελτίωση της χωρητικότητας, της ασφάλειας και της αποτελεσματικότητας της εν λόγω υποδομής και της οποίας η εκτέλεση απαιτεί απόφαση έγκρισης,
4. «διασυνοριακό έργο»: το έργο που καλύπτει ένα διασυνοριακό τμήμα μεταξύ δύο (2) ή περισσοτέρων κρατών μελών της Ευρωπαϊκής Ένωσης,
5. «φορέας προώθησης έργου»: ο αιτών έγκριση για υλοποίηση έργου ή η δημόσια αρχή που αναλαμβάνει την πρωτοβουλία για ένα έργο,
6. «εντεταλμένη αρχή»: η αρχή η οποία, σύμφωνα με την παρ. 1 του άρθρου 21, αποτελεί το σημείο επαφής για τον φορέα προώθησης του έργου και η οποία διευκολύνει την αποτελεσματική και διαρθρωμένη διεκπεραίωση των διαδικασιών αδειοδότησης, σύμφωνα με τον παρόντα,
7. «κοινή αρχή»: αρχή που ιδρύεται με αμοιβαία συμφωνία δύο (2) ή περισσοτέρων κρατών μελών της Ευρωπαϊκής Ένωσης για να διευκολύνει τις διαδικασίες αδειοδότησης διασυνοριακών έργων, συμπεριλαμβανομένων των κοινών αρχών που συστάθηκαν από εντεταλμένες αρχές, εξουσιοδοτημένες προς τούτο από τα κράτη μέλη.
ΚΕΦΑΛΑΙΟ Β’
ΕΝΣΩΜΑΤΩΣΗ ΣΤΗΝ ΕΘΝΙΚΗ ΝΟΜΟΘΕΣΙΑ 
ΤΗΣ ΟΔΗΓΙΑΣ (ΕΕ) 2021/1187 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ ΤΗΣ 7ΗΣ ΙΟΥΛΙΟΥ 2021 ΠΕΡΙ ΜΕΤΡΩΝ ΕΞΟΡΘΟΛΟΓΙΣΜΟΥ ΓΙΑ ΤΗΝ ΠΡΟΩΘΗΣΗ ΤΗΣ ΥΛΟΠΟΙΗΣΗΣ ΤΟΥ ΔΙΕΥΡΩΠΑΪΚΟΥ ΔΙΚΤΥΟΥ ΜΕΤΑΦΟΡΩΝ
Άρθρο 20
Καθεστώς προτεραιότητας
(άρθρο 3 Οδηγίας 2021/1187)
1. Οι αρμόδιες υπηρεσίες, συμπεριλαμβανομένης της εντεταλμένης αρχής της παρ. 1 του άρθρου 21, που εμπλέκονται στη διαδικασία αδειοδότησης, εξαιρούμενης της αρμόδιας δικαστικής αρχής, υλοποιούν κατά προτεραιότητα τις ενέργειες που αφορούν στα έργα του άρθρου 17.
2. Με την επιφύλαξη των στόχων, των απαιτήσεων και των προθεσμιών του παρόντος, έργα που υπάγονται σε ειδικότερες διαδικασίες αδειοδότησης και εμπίπτουν στο πεδίο εφαρμογής του παρόντος, υλοποιούνται βάσει των διαδικασιών αυτών.
3. Το παρόν εφαρμόζεται με την επιφύλαξη δημοσιονομικών διατάξεων και περιορισμών.
Άρθρο 21
Εντεταλμένη αρχή
(άρθρο 4 Οδηγίας 2021/1187)
1. Για τους σκοπούς του παρόντος ως εντεταλμένη αρχή ορίζεται η Γενική Διεύθυνση Στρατηγικού Σχεδιασμού Υποδομών της Γενικής Γραμματείας Υποδομών του Υπουργείου Υποδομών και Μεταφορών.
2. Η εντεταλμένη αρχή παρέχει στους υπεύθυνους προώθησης των έργων όλες τις διαθέσιμες πληροφορίες σχετικά με την ταυτότητά της και αναρτά στον διαδικτυακό τόπο του Υπουργείου Υποδομών και Μεταφορών τα απαραίτητα για τον σκοπό αυτό στοιχεία.
3. Η αρμοδιότητα εισήγησης και έκδοσης της απόφασης έγκρισης της παρ. 1 του άρθρου 19 ασκείται από την εντεταλμένη αρχή της παρ. 1.
4. Η εντεταλμένη αρχή υποχρεούται να ενημερώνει τον φορέα προώθησης του έργου για την έκδοση της απόφασης έγκρισης της παρ. 1 του άρθρου 19.
5. Η εντεταλμένη αρχή:
α) αποτελεί το σημείο επαφής για την ενημέρωση του φορέα προώθησης του έργου και των λοιπών συναρμόδιων υπηρεσιών στο πλαίσιο της διαδικασίας που οδηγεί στην έκδοση της απόφασης έγκρισης της παρ. 1 του άρθρου 19, για συγκεκριμένο έργο,
β) παρέχει στον φορέα προώθησης του έργου, κατόπιν σχετικού αιτήματός του, το αναλυτικό σχεδιάγραμμα της αίτησης της παρ. 5 του άρθρου 23, καθώς και ενημέρωση για τις ενδεικτικές προθεσμίες που σχετίζονται με τις διαδικασίες αδειοδότησης, υπό την προϋπόθεση τήρησης της προθεσμίας της παρ. 1 του άρθρου 22,
γ) επιβλέπει το χρονοδιάγραμμα της διαδικασίας αδειοδότησης και καταγράφει κάθε παράταση της προθεσμίας της παρ. 1 του άρθρου 22, σύμφωνα με την παρ. 2 του άρθρου 27,
δ) εφόσον ζητηθεί, παρέχει καθοδήγηση στον φορέα προώθησης του έργου σχετικά με την υποβολή όλων των σχετικών πληροφοριών και εγγράφων, συμπεριλαμβανομένων όλων των αδειών, αποφάσεων και γνωμών που λαμβάνονται και παρέχονται για την απόφαση έγκρισης.
6. Η παρ. 5 δεν θίγει τις αρμοδιότητες άλλων υπηρεσιών που εμπλέκονται στη διαδικασία αδειοδότησης και δεν απαγορεύει στον φορέα προώθησης του έργου να έλθει σε επαφή με τις επιμέρους υπηρεσίες για τις επιμέρους άδειες, αποφάσεις ή γνώμες που αποτελούν μέρος της απόφασης έγκρισης.
Άρθρο 22
Διάρκεια της διαδικασίας αδειοδότησης 
(άρθρο 5 Οδηγίας 2021/1187)
1. Η διάρκεια της διαδικασίας αδειοδότησης δεν δύναται να υπερβαίνει τα τέσσερα (4) έτη από την έναρξή της, σύμφωνα με την παρ. 1 του άρθρου 23.
2. Η περίοδος της παρ. 1 δεν θίγει τις υποχρεώσεις που απορρέουν από το διεθνές και το ενωσιακό δίκαιο και δεν περιλαμβάνει χρονικά διαστήματα που είναι απαραίτητα για την ανάληψη διοικητικών και δικαστικών διαδικασιών προσφυγής και την άσκηση ενδίκων μέσων ενώπιον δικαστηρίου, καθώς και κάθε αναγκαία περίοδο για την εφαρμογή σχετικών αποφάσεων ή μέτρων.
3. Οι υπηρεσίες αδειοδότησης έργου δεν θεωρούνται υπαίτιες για τυχόν υπέρβαση της τετραετούς περιόδου της παρ. 1, ή ενδεχόμενης παράτασης αυτής, σύμφωνα με την παρ. 2 του άρθρου 27 όταν η ευθύνη των καθυστερήσεων οφείλεται στον φορέα προώθησης του έργου.
Άρθρο 23
Οργάνωση της διαδικασίας αδειοδότησης
(άρθρο 6 Οδηγίας 2021/1187)
1. Ο φορέας προώθησης του έργου κοινοποιεί το έργο στην εντεταλμένη αρχή της παρ. 1 του άρθρου 21 ή, κατά περίπτωση, στην κοινή αρχή της παρ. 2 του άρθρου 24. Η κοινοποίηση του έργου από τον φορέα προώθησης σηματοδοτεί την έναρξη της διαδικασίας αδειοδότησης.
2. Η κοινοποίηση συνοδεύεται από μια σύντομη παρουσίαση με εύλογο βαθμό ανάλυσης. Ο φάκελος κοινοποίησης που υποβάλλει ο φορέας προώθησης του έργου στην εντεταλμένη αρχή, προκειμένου να εξεταστεί η ωριμότητα του έργου, περιλαμβάνει, κατ’ ελάχιστον:
α) τεκμηρίωση σκοπιμότητας του έργου,
β) τεχνική περιγραφή του έργου,
γ) κατάλογο ολοκληρωμένων μελετών,
δ) κατάλογο των απαιτούμενων μελετών και χρονοδιάγραμμα ολοκλήρωσής τους,
ε) περίληψη της Μελέτης Περιβαλλοντικών Επιπτώσεων (ΜΠΕ), ή των στοιχείων του φακέλου του Προκαταρκτικού Προσδιορισμού Περιβαλλοντικών Απαιτήσεων, καθώς και αποδεικτικό κατάθεσης φακέλου της ΜΠΕ στο Ηλεκτρονικό Περιβαλλοντικό Μητρώο του άρθρου 18 του ν. 4014/2011 (Α’ 209), στο οποίο αναφέρονται η αρμόδια περιβαλλοντική αρχή και ο αριθμός πρωτοκόλλου παραλαβής,
στ) αναλυτικό κατάλογο με τις απαιτούμενες άδειες ή εγκρίσεις οποιασδήποτε αρχής,
ζ) τρόπο και πηγή χρηματοδότησης της υλοποίησης του έργου και ένταξή του στον προγραμματικό σχεδιασμό του φορέα,
η) αν πρόκειται για έργο υπό τη μορφή παραχώρησης, παρουσίαση των πηγών κεφαλαίου του παραχωρησιούχου.
3. Η εντεταλμένη αρχή αξιολογεί την ωριμότητα του έργου και αν κάνει δεκτή την κοινοποίηση, ενημερώνει εγγράφως τον φορέα προώθησής του για την αποδοχή. Αν το έργο δεν έχει ωριμάσει, η κοινοποίηση απορρίπτεται με πλήρη αιτιολόγηση και ενημέρωση του φορέα προώθησης του έργου ως προς τα πρόσθετα πληροφοριακά στοιχεία και έγγραφα που προσκομίζονται εντός τεσσάρων (4) μηνών από την παραλαβή της κοινοποίησης.
Η εντεταλμένη αρχή δύναται, κατόπιν συνεννόησης με τον φορέα προώθησης του έργου, να ζητήσει εγγράφως επιπλέον στοιχεία, προκειμένου να αξιολογήσει την ωριμότητά του.
4. Γενικές πληροφορίες αναρτώνται στην ιστοσελίδα του Υπουργείου Υποδομών και Μεταφορών, με ευθύνη της εντεταλμένης αρχής. Οι γενικές πληροφορίες λειτουργούν ως κατευθυντήριες γραμμές για την κοινοποίηση, προσαρμοσμένες καταλλήλως στο είδος της μεταφορικής υποδομής και περιλαμβάνουν πληροφορίες σχετικά με τις άδειες, αποφάσεις και γνώμες που ενδέχεται να απαιτούνται για την υλοποίηση ενός έργου.
Για κάθε άδεια, απόφαση ή γνώμη, οι εν λόγω πληροφορίες περιλαμβάνουν:
α) το καθ’ ύλην πεδίο εφαρμογής και το επίπεδο λεπτομέρειας των πληροφοριών που υποβάλλει ο φορέας προώθησης του έργου,
β) τις ισχύουσες προθεσμίες ή, εάν δεν υπάρχουν τέτοιες προθεσμίες, ενδεικτικές προθεσμίες, και
γ) τα στοιχεία επικοινωνίας των αρχών και των ενδιαφερόμενων μερών που συμμετέχουν κατά κανόνα σε διαβουλεύσεις, οι οποίες συνδέονται με τις διάφορες άδειες, αποφάσεις και γνώμες.
5. Σε περίπτωση αιτήματος του φορέα προώθησης του έργου, η εντεταλμένη αρχή καταρτίζει αναλυτικό σχεδιάγραμμα της αίτησης με εξειδικευμένες πληροφορίες για το έργο, όπου περιλαμβάνονται:
α) τα στάδια της διαδικασίας και οι ισχύουσες προθεσμίες τους, ή, εάν δεν υπάρχουν, ενδεικτικές προθεσμίες,
β) το καθ’ ύλην πεδίο εφαρμογής και το επίπεδο λεπτομέρειας των πληροφοριών που υποβάλλει ο φορέας προώθησης του έργου,
γ) κατάλογος των αδειών, αποφάσεων και γνωμών που λαμβάνει ο φορέας προώθησης του έργου, κατά τη διάρκεια της διαδικασίας αδειοδότησης,
δ) τα στοιχεία επικοινωνίας των αρχών και των ενδιαφερόμενων μερών που συμμετέχουν σε σχέση με τις αντίστοιχες υποχρεώσεις, και κατά τη διάρκεια της επίσημης φάσης δημόσιας διαβούλευσης.
6. Το αναλυτικό σχεδιάγραμμα της αίτησης αποστέλλεται στον φορέα προώθησης του έργου και κοινοποιείται στις εμπλεκόμενες στη διαδικασία αδειοδότησης υπηρεσίες και παραμένει σε ισχύ κατά τη διάρκεια της διαδικασίας αδειοδότησης. Κάθε τροποποίηση του σχεδιαγράμματος από την εντεταλμένη αρχή αιτιολογείται πλήρως.
7. Η εντεταλμένη αρχή παρέχει, κατόπιν σχετικού αιτήματος, πληροφορίες στον φορέα προώθησης του έργου για τη συμπλήρωση των στοιχείων της παρ. 5.
8. Οι υπηρεσίες που εμπλέκονται στη διαδικασία αδειοδότησης κοινοποιούν στην εντεταλμένη αρχή τις άδειες, αποφάσεις και γνώμες που απαιτούνται κατά περίπτωση σύμφωνα με τις παρ. 4 και 5.
9. Η διαδικασία αδειοδότησης ολοκληρώνεται, εντός της προθεσμίας της παρ. 1 του άρθρου 22, με την έκδοση της απόφασης έγκρισης της παρ. 1 του άρθρου 19 από την εντεταλμένη αρχή, υπό την προϋπόθεση υποβολής του πλήρους φακέλου αίτησης από τον φορέα προώθησης του έργου.
Άρθρο 24
Συντονισμός της διασυνοριακής 
διαδικασίας αδειοδότησης
(άρθρο 7 Οδηγίας 2021/1187)
1. Στις περιπτώσεις διασυνοριακών έργων η εντεταλμένη αρχή του άρθρου 21 συνεργάζεται με την αντίστοιχη εντεταλμένη αρχή του εμπλεκόμενου άλλου κράτους μέλους της Ευρωπαϊκής Ένωσης, με σκοπό τον συντονισμό των χρονοδιαγραμμάτων και την κατάρτιση κοινού προγράμματος της διαδικασίας αδειοδότησης.
2. Για τα διασυνοριακά έργα δύναται να συσταθεί κοινή εντεταλμένη αρχή, με συμφωνία των εμπλεκόμενων κρατών μελών.
3. Το Υπουργείο Υποδομών και Μεταφορών σε συνεργασία με το αρμόδιο Υπουργείο του εμπλεκόμενου κράτους μέλους ενημερώνουν τους Ευρωπαίους Συντονιστές του άρθρου 45 του Κανονισμού (ΕΕ) 1315/2013 του Ευρωπαϊκού Κοινοβουλίου και του Συμβουλίου, της 11ης Δεκεμβρίου 2013, περί των προσανατολισμών της Ένωσης για την ανάπτυξη του διευρωπαϊκού δικτύου μεταφορών (L 348), προκειμένου οι Ευρωπαίοι Συντονιστές να μπορούν να διευκολύνουν τις επαφές μεταξύ των εντεταλμένων αρχών στο πλαίσιο των διαδικασιών αδειοδότησης για διασυνοριακά έργα.
4. Εάν δεν τηρηθεί η προθεσμία της παρ. 1 του άρθρου 22, κατόπιν αιτήματος, το Υπουργείο Υποδομών και Μεταφορών παρέχει πληροφορίες στους οικείους Ευρωπαίους Συντονιστές σχετικά με τα μέτρα που έχουν ληφθεί ή πρόκειται να ληφθούν, προκειμένου να καταστεί εφικτή η ολοκλήρωση της διαδικασίας αδειοδότησης με τη μικρότερη δυνατή καθυστέρηση.
Άρθρο 25
Δημόσιες συμβάσεις σε διασυνοριακά έργα
(άρθρο 8 Οδηγίας 2021/1187)
1. Όταν οι διαδικασίες σύναψης δημόσιων συμβάσεων διενεργούνται από κοινό φορέα σε διασυνοριακό έργο, ο κοινός φορέας εφαρμόζει την παρ. 5 του άρθρου 43 και το άρθρο 276 του ν. 4412/2016 (Α’ 147), εκτός αν προβλέπεται διαφορετικά σε συμφωνία που έχει συναφθεί μεταξύ των συμμετεχόντων κρατών μελών.
2. Για τις δημόσιες συμβάσεις που συνάπτονται από θυγατρική κοινού φορέα, η θυγατρική εφαρμόζει την παρ. 5 του άρθρου 43 και το άρθρο 276 του ν. 4412/2016 ή, κατόπιν συμφωνίας των συμμετεχόντων κρατών μελών, η θυγατρική εφαρμόζει τις διαδικασίες σύναψης δημοσίων συμβάσεων του κοινού φορέα της παρ. 1.
Άρθρο 26
Υποβολή εκθέσεων
(άρθρο 10 Οδηγίας 2021/1187)
Η εντεταλμένη αρχή υποβάλλει στην Επιτροπή το αργότερο τη 10η Αυγούστου 2026 και στη συνέχεια ανά δύο (2) έτη, πληροφορίες σχετικά με τον αριθμό των διαδικασιών αδειοδότησης που εμπίπτουν στο πεδίο εφαρμογής του παρόντος, τη μέση διάρκεια της διαδικασίας αδειοδότησης, τον αριθμό των διαδικασιών αδειοδότησης που υπερβαίνουν την προθεσμία της παρ. 1 του άρθρου 22 και τη σύσταση οποιασδήποτε κοινής αρχής κατά την περίοδο αναφοράς.
Άρθρο 27
Εξουσιοδοτικές διατάξεις
(παρ. 2 άρθρου 3 και παρ. 4 άρθρου 5 
Οδηγίας 2021/1187)
1. Με απόφαση του Υπουργού Υποδομών και Μεταφορών, το Μέρος Β’ δύναται να εφαρμόζεται σε άλλα έργα στο κεντρικό και στο εκτεταμένο δίκτυο, συμπεριλαμβανομένων των έργων της περ. β) της παρ. 1 του άρθρου 18. Σε περίπτωση λιμενικών έργων, στην απόφαση του πρώτου εδαφίου συμπράττει και ο Υπουργός Ναυτιλίας και Νησιωτικής Πολιτικής. Η Γενική Διεύθυνση Στρατηγικού Σχεδιασμού Μεταφορών και Οδικής Ασφάλειας του Υπουργείου Υποδομών και Μεταφορών κοινοποιεί τις αποφάσεις της παρούσας στην Ευρωπαϊκή Επιτροπή.
2. Με απόφαση του Υπουργού Υποδομών και Μεταφορών, κατόπιν εισήγησης της εντεταλμένης αρχής, δύναται να χορηγηθεί παράταση της τετραετούς περιόδου της παρ. 1 του άρθρου 22. Στην ίδια απόφαση προσδιορίζονται η διάρκεια της παράτασης με πλήρη αιτιολόγηση και ο σκοπός της, ο οποίος περιορίζεται στην ολοκλήρωση της διαδικασίας αδειοδότησης και την έκδοση της απόφασης έγκρισης. Η απόφαση κοινοποιείται υποχρεωτικά στον φορέα προώθησης του έργου. Νέα παράταση μπορεί να χορηγηθεί άπαξ, υπό τους ίδιους όρους.
3. Με απόφαση του Υπουργού Υποδομών και Μεταφορών δύναται να εξειδικεύονται τα αναγκαία δικαιολογητικά για την έκδοση της απόφασης έγκρισης της παρ. 1 του άρθρου 19, καθώς και κάθε άλλη αναγκαία λεπτομέρεια.
ΜΕΡΟΣ Γ’
ΑΛΛΕΣ ΔΙΑΤΑΞΕΙΣ ΓΙΑ ΤΙΣ ΜΕΤΑΦΟΡΕΣ
Άρθρο 28
Μέτρα ρύθμισης της κυκλοφορίας λόγω εκτέλεσης συγκοινωνιακών έργων - Τροποποίηση παρ. 1 άρθρου 52 
Κώδικα Οδικής Κυκλοφορίας
Στην παρ. 1 του άρθρου 52 του Κώδικα Οδικής Κυκλοφορίας (ν. 2696/1999, Α’ 57), περί μέτρων για τη ρύθμιση της κυκλοφορίας: α) στο τελευταίο εδάφιο προστίθεται η σύμφωνη γνώμη του Οργανισμού Συγκοινωνιακού Έργου Θεσσαλονίκης για την περιοχή αρμοδιότητάς του, β) προστίθενται τέσσερα νέα εδάφια, και η παρ. 1 διαμορφώνεται ως εξής:
«1. Μέτρα που αφορούν στη ρύθμιση της κυκλοφορίας, όπως στον καθορισμό των μονόδρομων, ποδηλατοδρόμων και κατευθύνσεων της κυκλοφορίας, στην προτεραιότητα οδών, στην αλλαγή της διατομής του οδοστρώματος ή της οδού, στην εγκατάσταση και λειτουργία φωτεινής σηματοδότησης, στον προσδιορισμό και τη λειτουργία των χώρων στάθμευσης οχημάτων σε κοινόχρηστους χώρους και γενικά στον καθορισμό χώρων στάθμευσης και στην επιβολή περιορισμών ή απαγορεύσεων κυκλοφορίας ή στάθμευσης, λαμβάνονται με αποφάσεις του Περιφερειακού ή Δημοτικού Συμβουλίου στο οδικό δίκτυο αρμοδιότητάς τους, με βάση μελέτες που έχουν εκπονηθεί από ή για λογαριασμό των αρμοδίων Τεχνικών Υπηρεσιών τους. Οι αποφάσεις αυτές εγκρίνονται από τον Συντονιστή της Αποκεντρωμένης Διοίκησης, ο οποίος αποφαίνεται εντός αποκλειστικής προθεσμίας δύο (2) μηνών από την κοινοποίηση της απόφασης του Περιφερειακού Συμβουλίου και εντός αποκλειστικής προθεσμίας ενός (1) μηνός από την κοινοποίηση της απόφασης του Δημοτικού Συμβουλίου. Αν παρέλθει άπρακτη η προθεσμία του δεύτερου εδαφίου, η χορήγηση της έγκρισης τεκμαίρεται.
Κατ’ εξαίρεση, τα μέτρα του πρώτου εδαφίου, που καθορίζονται στις μελέτες που έχουν εκπονηθεί ή εγκριθεί από τις Υπηρεσίες κυκλοφορίας του Υπουργείου Υποδομών και Μεταφορών ή της Αποκεντρωμένης Διοίκησης, λαμβάνονται με αποφάσεις των κατά τόπους αρμοδίων Περιφερειακών Αστυνομικών Διευθύνσεων ή Διευθύνσεων Τροχαίας, όταν αυτά αφορούν:
α) Τους αυτοκινητόδρομους, τις οδούς ταχείας κυκλοφορίας και το εθνικό οδικό δίκτυο της χώρας, τις παρακαμπτήριες οδούς αυτών και αυτές που τα επηρεάζουν.
β) Τα εκτελούμενα ή υπάρχοντα ή προγραμματιζόμενα συγκοινωνιακά έργα του Υπουργείου Υποδομών και Μεταφορών στο αστικό και υπεραστικό δίκτυο.
γ) Το βασικό οδικό δίκτυο, όπως αυτό ορίζεται με αποφάσεις του Υπουργού Υποδομών και Μεταφορών:
Των Δήμων της Περιφέρειας Αττικής, εκτός των Δήμων της Περιφερειακής Ενότητας Νήσων.
Του πολεοδομικού συγκροτήματος Θεσσαλονίκης, ήτοι των Δήμων Θεσσαλονίκης, Κορδελιού Ευόσμου, Παύλου Μελά, Αμπελοκήπων Μενεμένης, Καλαμαριάς, Νεάπολης Συκεών, πλην της δημοτικής ενότητας Πεύκων, Πυλαίας Χορτιάτη, πλην της δημοτικής ενότητας Χορτιάτη, της δημοτικής ενότητας Θέρμης του Δήμου Θέρμης και της δημοτικής κοινότητας Καλοχωρίου του Δήμου Δέλτα.
Του πολεοδομικού συγκροτήματος Βόλου, ήτοι των δημοτικών ενοτήτων Βόλου, Νέας Ιωνίας, Αισωνίας και Ιωλκού του Δήμου Βόλου.
Του πολεοδομικού συγκροτήματος Ηρακλείου, ήτοι των δημοτικών ενοτήτων Ηρακλείου και Νέας Αλικαρνασσού του Δήμου Ηρακλείου και της δημοτικής Ενότητας Γαζίου του Δήμου Μαλεβιζίου.
Του πολεοδομικού συγκροτήματος Πατρών, ήτοι των δημοτικών κοινοτήτων Ανατολικού, Αρκτικού, Κεντρικού και Νότιου Τομέα Δήμου Πατρέων, της δημοτικής κοινότητας Ρίου (Αγίου Γεωργίου Ρίου), της τοπικής κοινότητας Ακταίου (Βερναδαίικων) και της δημοτικής κοινότητας Παραλίας.
Του πολεοδομικού συγκροτήματος Λάρισας, ήτοι της δημοτικής ενότητας Λαρισαίων.
δ) Τις παρακαμπτήριες οδούς του βασικού δικτύου της προηγούμενης περίπτωσης και στις οδούς που επηρεάζουν το ανωτέρω δίκτυο.
ε) Την κυκλοφορία στο οδικό δίκτυο επί των ορίων, μεταξύ όμορων Ο.Τ.Α..
Οι παραπάνω κανονιστικές αποφάσεις γνωστοποιούνται άμεσα στις κατά τόπους Υπηρεσίες Τροχαίας ή στις Αστυνομικές Υπηρεσίες που ασκούν καθήκοντα Τροχαίας, καθώς και στις αρμόδιες υπηρεσίες κυκλοφορίας της Γενικής Γραμματείας Υποδομών του Υπουργείου Υποδομών και Μεταφορών.
Αν από τη λήψη των μέτρων της παρούσας παραγράφου επηρεάζονται οι υπηρεσίες οδικής μαζικής μεταφοράς, απαιτείται και η σύμφωνη γνώμη του Οργανισμού Αστικών Συγκοινωνιών Αθηνών (Ο.Α.Σ.Α.) ή του Οργανισμού Συγκοινωνιακού Έργου Θεσσαλονίκης (Ο.Σ.Ε.Θ.), για την περιοχή αρμοδιότητάς τους, για την περιοχή αρμοδιότητάς του ή των αρμοδίων Υπηρεσιών των Περιφερειών για λεωφορειακές διαδρομές ΚΤΕΛ ή των δήμων για αστικές λεωφορειακές διαδρομές, για τις άλλες περιοχές της χώρας.
Με απόφαση του Υπουργού Υποδομών και Μεταφορών, δύναται να προσδιορίζεται δίκτυο οδών που επηρεάζονται από την κατασκευή εκτελούμενων ή προγραμματιζόμενων συγκοινωνιακών έργων του Υπουργείου Υποδομών και Μεταφορών, που υλοποιούνται ως συμβάσεις παραχώρησης ή Σύμπραξη Δημοσίου και Ιδιωτικού Τομέα (ΣΔΙΤ) ή χρηματοδοτούνται από το Ταμείο Ανάκαμψης και Ανθεκτικότητας.
Κατ’ εξαίρεση κάθε αντίθετης διάταξης, τα μέτρα της παρούσας για τα ανωτέρω συγκοινωνιακά έργα που κατασκευάζονται από το Υπουργείο Υποδομών και Μεταφορών και το προσδιοριζόμενο δίκτυο οδών που επηρεάζεται από αυτά, ανεξαρτήτως του χαρακτηρισμού τους, καθορίζονται με μελέτες που εκπονούνται ή εγκρίνονται από τις αρμόδιες υπηρεσίες κατασκευής και κυκλοφορίας του Υπουργείου Υποδομών και Μεταφορών και λαμβάνονται με απόφαση του Γενικού Διευθυντή Συγκοινωνιακών Υποδομών της Γενικής Γραμματείας Υποδομών του Υπουργείου Υποδομών και Μεταφορών.
Με απόφαση του Υπουργού Υποδομών και Μεταφορών δύναται να ανατίθεται κατ’ εξαίρεση, σε εποπτευόμενους φορείς του Υπουργείου η αρμοδιότητα για τη λειτουργία, συντήρηση, σήμανση, διαγράμμιση, καθαριότητα και τον ηλεκτροφωτισμό του δικτύου των οδών που επηρεάζονται κατά την κατασκευή των έργων του Υπουργείου Υποδομών και Μεταφορών που υλοποιούνται με συμβάσεις παραχώρησης ή ΣΔΙΤ ή χρηματοδοτούνται από το Ταμείο Ανάκαμψης και Ανθεκτικότητας.
Αν από τη λήψη των μέτρων της παρούσας, επηρεάζονται οι υπηρεσίες οδικής μαζικής μεταφοράς, για τα παραπάνω συγκοινωνιακά έργα του Υπουργείου Υποδομών και Μεταφορών και το επηρεαζόμενο δίκτυο οδών, η απαιτούμενη γνώμη του Ο.Α.Σ.Α. ή του Ο.Σ.Ε.Θ., για την περιοχή αρμοδιότητάς τους ή των αρμοδίων υπηρεσιών των Περιφερειών για λεωφορειακές διαδρομές ΚΤΕΛ ή των δήμων για αστικές λεωφορειακές διαδρομές, για τις άλλες περιοχές της χώρας, παρέχεται υποχρεωτικά εντός προθεσμίας πέντε (5) ημέρων από την υποβολή του σχετικού φακέλου, άλλως τεκμαίρεται ως σύμφωνη.»
Άρθρο 29
Καθορισμός γεωγραφικών περιοχών και δικτύων τακτικών υπεραστικών και αστικών γραμμών δημοσίων οδικών μεταφορών επιβατών - Προσθήκη παρ. 3 στο άρθρο 11 του ν. 4974/2022
Στο άρθρο 11 του ν. 4974/2022 (Α’ 185), περί καθορισμού γεωγραφικών περιοχών και δικτύων τακτικών υπεραστικών και αστικών γραμμών δημοσίων οδικών μεταφορών επιβατών, προστίθεται παρ. 3 ως εξής:
«3. Αν οι αρμόδιες τοπικές αρχές δεν υποβάλλουν τις εισηγήσεις της παρ. 2, την αρμοδιότητα της τεκμηρίωσης του περιφερειακού σχεδιασμού υπεραστικών και αστικών γραμμών σύμφωνα με το άρθρο 10, αναλαμβάνει η αρμόδια αρχή, η οποία επεξεργάζεται όλα τα απαιτούμενα στοιχεία για την εκπόνηση της εισήγησης της παρ. 2.»
Άρθρο 30
Ενίσχυση περιφερειακών αερολιμένων - Τροποποίηση παρ. 5 άρθρου 3 υποπαρ. Δ.9 παρ. Δ’ άρθρου 2 ν. 4336/2015
Στην παρ. 5 του άρθρου 3 της υποπαρ. Δ.9 της παρ. Δ’ του άρθρου 2 του ν. 4336/2015 (Α’ 94), περί ημερών μετακίνησης για τη στελέχωση των περιφερειακών αερολιμένων, στο πρώτο εδάφιο η λέξη «στελέχωση» αντικαθίσταται από τη λέξη «ενίσχυση», η εξουσιοδότηση του δευτέρου εδαφίου αντικαθίσταται, προστίθεται τελευταίο εδάφιο, και η παρ. 5 διαμορφώνεται ως εξής:
«5. Για την ενίσχυση των περιφερειακών αερολιμένων οι ημέρες μετακίνησης εκτός έδρας, δεν επιτρέπεται να υπερβαίνουν τις εκατόν ογδόντα (180) κατ’ έτος. Με κοινή απόφαση των Υπουργών Υποδομών και Μεταφορών και Εθνικής Οικονομίας και Οικονομικών καθορίζονται ανά έτος οι υπό ενίσχυση περιφερειακοί αερολιμένες. Οι εν λόγω μετακινήσεις εκτελούνται σύμφωνα με τα προβλεπόμενα στα επόμενα άρθρα 7, 8, 10 και 11 του Κεφαλαίου Β’ της υποπαρ. Δ.9 του παρόντος. Ειδικά για τα έτη 2023 και 2024 δεν εφαρμόζεται το δεύτερο εδάφιο.»
Άρθρο 31
Εγκατάσταση συσκευών φόρτισης 
ηλεκτρικών οχημάτων σε αμαξοστάσια
Για την εγκατάσταση της υποδομής, την τοποθέτηση και τη σύνδεση συσκευών φόρτισης ηλεκτρικών οχημάτων σε υφιστάμενα, κατά την έναρξη ισχύος του παρόντος, αμαξοστάσια της «ΟΔΙΚΕΣ ΣΥΓΚΟΙΝΩΝΙΕΣ Α.Ε.» και του «Οργανισμού Αστικών Συγκοινωνιών Θεσσαλονίκης υπό εκκαθάριση εν λειτουργία», ανεξαρτήτως αν για τη σύνδεση απαιτείται η εγκατάσταση νέου μετασχηματιστή μέσης ή χαμηλής τάσης, δεν απαιτείται οικοδομική άδεια, έγκριση εργασιών μικρής κλίμακας ή βεβαίωση μηχανικού του άρθρου 30 του ν. 4495/2017 (Α’ 167). Κατά τα λοιπά εφαρμόζεται η παρ. 1 του άρθρου 24 του ν. 4710/2020 (Α’ 142), εξαιρουμένου του τρίτου εδαφίου αυτής.
Άρθρο 32
Παράταση προσωρινής ανάθεσης συγκοινωνιακού έργου στον Οργανισμό Αστικών Συγκοινωνιών Θεσσαλονίκης - Τροποποίηση άρθρου 26 ν. 4482/2017
Η προθεσμία του πρώτου εδαφίου του άρθρου 26 του ν. 4482/2017 (Α’ 102), περί προσωρινής ανάθεσης συγκοινωνιακού έργου στον Οργανισμό Αστικών Συγκοινωνιών Θεσσαλονίκης (Ο.Α.Σ.Θ.), παρατείνεται, και το άρθρο 26 διαμορφώνεται ως εξής:
«Άρθρο 26
Συγκοινωνιακό έργο
Ανατίθεται προσωρινά στον Ο.Α.Σ.Θ. το συγκοινωνιακό έργο στην Περιφερειακή Ενότητα Θεσσαλονίκης για τον απολύτως αναγκαίο χρόνο και πάντως όχι μετά τις 31.12.2024. Κατά το χρονικό διάστημα της προσωρινής ανάθεσης του συγκοινωνιακού έργου στον Ο.Α.Σ.Θ., σύμφωνα με το προηγούμενο εδάφιο, το συγκοινωνιακό έργο θα παρέχεται με τους ίδιους όρους της από 30.4.2001 οικονομικής συμφωνίας μεταξύ Ελληνικού Δημοσίου και Ο.Α.Σ.Θ., όπως ίσχυε μετά την τροποποίηση και συμπλήρωσή της κατά την ημερομηνία δημοσιεύσεως του ν. 4482/2017 και ταυτόχρονα επιτρέπεται γι’ αυτό το συγκοινωνιακό έργο η σύναψη των συμβάσεων, που προβλέπονται στις διατάξεις του άρθρου 54 παρ. 3 και 4 του ν. 4568/2018.»
ΜΕΡΟΣ Δ’
ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 33
Αύξηση διάρκειας της Σύμβασης Παραχώρησης μεταξύ του Ελληνικού 
Δημοσίου και της Ανώνυμης Εταιρείας Οργανισμού Λιμένος Καβάλας
Η διάρκεια της από 15 Ιανουαρίου 2003 Σύμβασης Παραχώρησης μεταξύ του Ελληνικού Δημοσίου και του Οργανισμού Λιμένος Καβάλας Α.Ε., η οποία κυρώθηκε με την περ. ΣΤ’ του άρθρου 1 του ν. 4597/2019 (Α’ 35), ορίζεται στα εξήντα πέντε (65) έτη από την ημερομηνία υπογραφής της.
Άρθρο 34
Συντήρηση υποβρυχίων Πολεμικού 
Ναυτικού  - Τροποποίηση παρ. 8 και 9 
άρθρου 26 ν. 4258/2014
1. Στις παρ. 8 και 9 του άρθρου 26 του ν. 4258/2014 (Α’ 94), περί των υποβρυχίων (Υ/Β) του Ελληνικού Δημοσίου, επέρχονται οι εξής αλλαγές: α) στην παρ. 8, οι λέξεις «παραλαμβάνονται αυτοδίκαια» αντικαθίστανται από τη λέξη «παρελήφθησαν», β) η ημερομηνία «30ή Σεπτεμβρίου 2023» αντικαθίσταται από την ημερομηνία «31η Δεκεμβρίου 2023», γ) στην περ. α’ της παρ. 9, γα) διαγράφεται η φράση «της ΕΝΑΕ», γβ) η λέξη «μεταβιβάζονται» αντικαθίσταται από τη λέξη «μεταβιβάσθηκαν», γγ) η φράση «που δύναται να χρησιμοποιεί το Πολεμικό Ναυτικό» διαγράφεται και γδ) η ημερομηνία «30ή Σεπτεμβρίου 2023» αντικαθίσταται από την ημερομηνία «31η Δεκεμβρίου 2023», δ) στην περ. β’ δα) στο πρώτο εδάφιο γίνεται νομοτεχνική βελτίωση, δβ) στο δεύτερο εδάφιο διαγράφονται οι λέξεις «ή διμηνιαία» και η ημερομηνία «30ή Σεπτεμβρίου 2023» αντικαθίσταται από την ημερομηνία «31η Δεκεμβρίου 2023», δγ) διαγράφεται το τρίτο εδάφιο, και οι παρ. 8 και 9 διαμορφώνονται ως εξής:
«8. Για τα Υ/Β «ΠΙΠΙΝΟΣ», «ΜΑΤΡΩΖΟΣ», «ΚΑΤΣΩΝΗΣ» και «ΩΚΕΑΝΟΣ», τα οποία ανήκουν κατά κυριότητα στο ελληνικό δημόσιο και τα οποία παρελήφθησαν, σύμφωνα με όσα ορίζονται στην παρ. 5A, καθώς και για τα πλοία του Αρχηγείου Στόλου, το ελληνικό δημόσιο, στο πλαίσιο του δικαιώματός του, νομής και κατοχής σε αυτά, προκειμένου να συνεχιστεί η αδιάλειπτη συντήρηση και υποστήριξη αυτών και για την κάλυψη των τεχνικών αναγκών των Υ/Β, και με σκοπό τη διατήρηση της επιχειρησιακής ετοιμότητάς τους, αναθέτει στο Πολεμικό Ναυτικό την αξιοποίηση των αναγκαίων πιστώσεων, που διατίθενται από πιστώσεις του Υπουργείου Εθνικής Άμυνας, για το χρονικό διάστημα από 1ης Φεβρουαρίου 2023 έως την 31η Δεκεμβρίου 2023.
9. Οι υπηρεσίες συντήρησης και υποστήριξης των πολεμικών πλοίων της παρ. 8, παρέχονται ως εξής:
α. Οι εργασίες συντήρησης και υποστήριξης εκτελούνται από στελέχη του Πολεμικού Ναυτικού, πρώην εργαζομένους της ΕΝΑΕ, τρίτους εργαζόμενους και τους αναγκαίους υπεργολάβους, σε εγκαταστάσεις του Πολεμικού Ναυτικού, καθώς και σε εγκαταστάσεις και με κινητό εξοπλισμό του οικονομικού φορέα, στον οποίο μεταβιβάσθηκε το ενεργητικό της ΕΝΑΕ στο πλαίσιο της ειδικής διαχείρισης, έως την 31η Δεκεμβρίου 2023.
β. Το Πολεμικό Ναυτικό συμβάλλεται από την 1η Φεβρουαρίου 2023 με πρώην εργαζομένους της ΕΝΑΕ και με τρίτους εργαζόμενους, εκτός της ΕΝΑΕ, με συμβάσεις ορισμένου χρόνου, προκειμένου να παράσχουν τις απαιτούμενες υπηρεσίες, για τη συντήρηση και την υποστήριξη των Υ/Β και των πολεμικών πλοίων του Αρχηγείου Στόλου. Οι συμβάσεις αυτές έχουν μηνιαία διάρκεια και δεν εκτείνονται πέραν της 31ης Δεκεμβρίου 2023. Το Πολεμικό Ναυτικό καταβάλλει τις μηνιαίες αμοιβές που συμφωνούνται για κάθε εργαζόμενο, πλέον της αναλογούσας στην αμοιβή ασφαλιστικής εισφοράς ως αποδοχές για την παρεχόμενη εργασία. Οι συμβάσεις με πρώην εργαζομένους της ΕΝΑΕ και τρίτους εργαζόμενους δεν δημιουργούν οποιαδήποτε διαδοχή του Πολεμικού Ναυτικού στις απαιτήσεις αυτών έναντι της ΕΝΑΕ. Κατά την αυτοδίκαιη ολοκλήρωση και λύση των συμβάσεων, εφαρμόζεται η παρ. 5A.
γ. Για τη σύναψη των τυχόν αναγκαίων συμβάσεων της περ. α’ και για την εκτέλεση των εργασιών συντήρησης και υποστήριξης των Υ/Β και πλοίων του Αρχηγείου Στόλου, με τρίτους προμηθευτές και υπεργολάβους για κάθε επί μέρους αντικείμενο, παραμένει σε ισχύ η εξουσιοδότηση της παρ. 4.».
2. Οι συμβάσεις που συνάπτονται μετά τη θέση σε ισχύ του παρόντος, σύμφωνα με την παρ. 9 του άρθρου 26 του ν. 4258/2014 ισχύουν από 1ης Οκτωβρίου 2023.
Άρθρο 35
Χορήγηση οικονομικής ενίσχυσης από τον κρατικό προϋπολογισμό με σκοπό την κάλυψη μέρους του αυξημένου κόστους των νοικοκυριών σε πληγείσες από φυσικές καταστροφές περιοχές
1. Με σκοπό την κάλυψη μέρους του αυξημένου κόστους αγοράς, ιδίως ειδών διατροφής, σε περιοχές που έχουν πληγεί από φυσικές καταστροφές, παρέχεται για τους μήνες Νοέμβριο και Δεκέμβριο 2023 οικονομική ενίσχυση από τον κρατικό προϋπολογισμό σε νοικοκυριά που δικαιούνται την οικονομική ενίσχυση του άρθρου 46 του ν. 5045/2023 (Α’ 136), και τα οποία κατά την 5η Σεπτεμβρίου 2023 είχαν την κύρια κατοικία τους, όπως αυτή δηλώθηκε στη φορολογική δήλωση του φορολογικού έτους 2022 ή όπως είναι καταγεγραμμένη στο Φορολογικό Μητρώο της Ανεξάρτητης Αρχής Δημοσίων Εσόδων (ΑΑΔΕ), εφόσον η αλλαγή επήλθε στο Μητρώο εντός του 2023, στα διοικητικά όρια των κάτωθι περιοχών:
α. της Περιφέρειας Θεσσαλίας,
β. από την Περιφέρεια Ανατολικής Μακεδονίας και Θράκης:
βα) της Περιφερειακής Ενότητας Έβρου,
ββ) από την Περιφερειακή Ενότητα Ροδόπης:
i) της Δημοτικής Ενότητας Φιλλύρας του Δήμου Αρριανών,
ii) της Δημοτικής Ενότητας Σώστου του Δήμου Ιάσμου,
iii) των Δημοτικών Κοινοτήτων Γρατινής, Στυλαρίου και Σιδηράδων της Δημοτικής Ενότητας Κομοτηνής του Δήμου Κομοτηνής,
iv) της Δημοτικής Κοινότητας Μαρώνειας της Δημοτικής Ενότητας Μαρώνειας, και
v) της Δημοτικής Ενότητας Σαπών του Δήμου Μαρώνειας Σαπών,
γ. από την Περιφερειακή Ενότητα Βοιωτίας:
γα) της Δημοτικής Κοινότητας Στειρίου της Δημοτικής Ενότητας Διστόμου του Δήμου Διστόμου-Αράχωβας-Αντίκυρας,
γβ) της Δημοτικής Ενότητας Κυριακίου του Δήμου Λεβαδέων,
γγ) των Δημοτικών Κοινοτήτων Αγίας Τριάδας και Αγίας Άννας της Δημοτικής Ενότητας Κορώνειας του Δήμου Λεβαδέων,
γδ) της Δημοτικής Ενότητας Θίσβης του Δήμου Θηβαίων, και
γε) των Δημοτικών Κοινοτήτων Πύλης και Στεφάνης της Δημοτικής Ενότητας Δερβενοχωρίων, του Δήμου Τανάγρας,
δ) από την Περιφερειακή Ενότητα Φθιώτιδας:
δα) της Δημοτικής Κοινότητας Κάτω Τιθορέας της Δημοτικής Ενότητας Τιθορέας,
δβ) της Δημοτικής Ενότητας Ελάτειας του Δήμου Αμφίκλειας-Ελάτειας,
δγ) του Δήμου Δομοκού,
δε) του Δήμου Λαμιέων,
δστ) του Δήμου Μακρακώμης, και
δζ) του Δήμου Στυλίδας.
ε) από την Περιφερειακή Ενότητα Εύβοιας:
εα) του Δήμου Λίμνης - Μαντουδίου - Αγίας Άννας,
εβ) των Δημοτικών Ενοτήτων Ιστιαίας, Αιδηψού, Αρτεμισίου και Ωρέων του Δήμου Ιστιαίας - Αιδηψού,
εγ) της Δημοτικής Κοινότητας Αλυροποτάμου της Δημοτικής Ενότητας Στυραίων του Δήμου Καρύστου.
2. Το μηνιαίο ύψος των αγορών, επί του οποίου χορηγείται ενίσχυση είκοσι τοις εκατό (20%), ανέρχεται σε διακόσια είκοσι (220) ευρώ για το μονομελές νοικοκυριό, αυξανόμενο κατά εκατό (100) ευρώ για κάθε επιπλέον μέλος του νοικοκυριού με ανώτατο όριο αγορών το ποσό των χιλίων (1.000) ευρώ. Το ανωτέρω όριο αγορών δεν ισχύει για δικαιούχους με περισσότερα από έξι (6) εξαρτώμενα τέκνα.
3. Η οικονομική ενίσχυση του παρόντος πιστώνεται υπέρ του δικαιούχου από την «Κοινωνία της Πληροφορίας Μονοπρόσωπη Α.Ε.» (ΚτΠ Μ.Α.Ε.), χωρίς νέα αίτηση από τους δικαιούχους. Η πίστωση διενεργείται με τον ίδιο τρόπο που έχει επιλέξει ο δικαιούχος κατά την αίτηση της οικονομικής ενίσχυσης του άρθρου 46 του ν. 5045/2023.
4. Εάν ο δικαιούχος έχει επιλέξει την πίστωση του ποσού της ενίσχυσης στην ψηφιακή χρεωστική κάρτα, η ενίσχυση πιστώνεται σε αυτήν και μπορεί να χρησιμοποιηθεί για αγορά αγαθών κάθε είδους σε καταστήματα ή λαϊκές αγορές που δραστηριοποιούνται στο λιανικό εμπόριο τροφίμων, όπως αυτά εξειδικεύονται με την απόφαση της παρ. 15 του άρθρου 46 του ν. 5045/2023.
Εάν ο δικαιούχος έχει επιλέξει την πίστωση σε τραπεζικό λογαριασμό, τα ποσά που καταβάλλονται ανέρχονται στο ογδόντα τοις εκατό (80%) επί του αρχικά προσδιοριζόμενου ποσού της ενίσχυσης, το οποίο υπολογίζεται σύμφωνα με την παρ. 4, και μπορούν να χρησιμοποιηθούν χωρίς περιορισμούς.
5. Η ΚτΠ Μ.Α.Ε. αναλαμβάνει τον τεχνικό σχεδιασμό, την υλοποίηση, καθώς και την οργάνωση των δεδομένων προσωπικού χαρακτήρα και άλλων δεδομένων από κάθε πηγή, την τήρηση υπό συνθήκες που διασφαλίζουν την ακεραιότητα, την εμπιστευτικότητα και τη διαθεσιμότητα των δεδομένων και κάθε άλλο θέμα που αφορά στην ομαλή λειτουργία της εφαρμογής. Τα δεδομένα προσωπικού χαρακτήρα που καταχωρίζονται στην ανωτέρω εφαρμογή, συλλέγονται, τηρούνται και τυγχάνουν περαιτέρω επεξεργασίας αποκλειστικά για τον σκοπό της παρ. 1. Τα ανωτέρω δεδομένα τηρούνται για τους σκοπούς της παρούσας, για περίοδο δύο (2) ετών, και στη συνέχεια διαγράφονται. Υπεύθυνος επεξεργασίας της εν λόγω εφαρμογής ορίζεται η ΚτΠ Μ.Α.Ε., η οποία διασφαλίζει την προστασία των δικαιωμάτων των προσώπων, της ιδιωτικής ζωής και των δεδομένων προσωπικού χαρακτήρα, σύμφωνα με το ενωσιακό και εθνικό δίκαιο και ιδίως, σύμφωνα με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (ΕΕ L 119) [Γενικός Κανονισμός για την Προστασία Δεδομένων (Γ.Κ.Π.Δ.)] και τον ν. 4624/2019 (Α’ 137).
6. Η οικονομική ενίσχυση είναι αφορολόγητη, ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκειται σε οποιαδήποτε κράτηση, τέλος ή εισφορά, δεν δεσμεύεται και δεν συμψηφίζεται με βεβαιωμένα χρέη προς τη φορολογική διοίκηση και το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα και δεν υπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα.
7. Η ψηφιακή χρεωστική κάρτα των δικαιούχων της παρ. 1 παραμένει ενεργοποιημένη έως την 29η Φεβρουαρίου 2024, μετά την πάροδο της οποίας το πιστωτικό ίδρυμα ή ο χρηματοπιστωτικός οργανισμός υποχρεούται άμεσα να την απενεργοποιήσει. Εναπομείναν υπόλοιπο του χρηματικού ποσού της οικονομικής ενίσχυσης επιστρέφεται στο ελληνικό δημόσιο και αποκλείεται η περαιτέρω αναζήτησή του από τον δικαιούχο.
8. Δεν είναι δυνατή:
α) οποιαδήποτε μεταφορά σε τρίτο πρόσωπο του χρηματικού ποσού που πιστώνεται στη χρεωστική κάρτα, ή
β) η ανάληψή του.
9. Για την εφαρμογή του παρόντος, η ΚτΠ Μ.Α.Ε. επιχορηγείται από τον τακτικό προϋπολογισμό του Υπουργείου Ψηφιακής Διακυβέρνησης, κατόπιν ενίσχυσης των σχετικών πιστώσεων του Υπουργείου Ψηφιακής Διακυβέρνησης από τις πιστώσεις του Ειδικού Φορέα 1023711-0000000 (Γενικές Κρατικές Δαπάνες) του Υπουργείου Εθνικής Οικονομίας και Οικονομικών.
10. Με κοινή απόφαση των Υπουργών Εθνικής Οικονομίας και Οικονομικών, Ανάπτυξης, Κλιματικής Κρίσης και Πολιτικής Προστασίας και Ψηφιακής Διακυβέρνησης καθορίζονται, οι απαραίτητες διαλειτουργικότητες, τα καταστήματα και οι λαϊκές αγορές όπου χρησιμοποιείται η ψηφιακή κάρτα, καθώς και κάθε άλλη αναγκαία λεπτομέρεια για την εφαρμογή του παρόντος. Με όμοια απόφαση δύναται να διευρύνεται το πεδίο εφαρμογής του παρόντος ως προς τις πληγείσες περιοχές.
Άρθρο 36
Ρυθμίσεις για τους προσωρινούς αναπληρωτές και ωρομίσθιους εκπαιδευτικούς και μέλη Ειδικού Εκπαιδευτικού Προσωπικού και 
Ειδικού Βοηθητικού Προσωπικού της πρωτοβάθμιας και της δευτεροβάθμιας εκπαίδευσης για το σχολικό έτος 2023-2024 - Τροποποίηση άρθρου 19 ν. 4283/2014
1. Εξαιρετικά κατά το σχολικό έτος 2023-2024, για τους προσωρινούς αναπληρωτές εκπαιδευτικούς και τα μέλη Ειδικού Εκπαιδευτικού Προσωπικού και Ειδικού Βοηθητικού Προσωπικού της πρωτοβάθμιας και της δευτεροβάθμιας εκπαίδευσης και ειδικότερα σε όσους από αυτούς τοποθετήθηκαν στην Περιφέρεια Θεσσαλίας ή διαμένουν σε αυτήν και υπείχαν την υποχρέωση μετακίνησης προς άλλες περιοχές, ως ημερομηνία ανάληψης υπηρεσίας στη σχολική μονάδα και κατάρτισης της σύμβασης εργασίας λογίζεται η 7η Σεπτεμβρίου 2023, ανεξαρτήτως της ημερομηνίας ανάληψης υπηρεσίας εντός του μηνός Σεπτεμβρίου 2023. Από την ημερομηνία του πρώτου εδαφίου εκκινούν τα μισθολογικά και ασφαλιστικά τους δικαιώματα. Για θέματα προσμέτρησης προϋπηρεσίας σε αξιολογικούς πίνακες κατάταξης, ως ημερομηνία ανάληψης υπηρεσίας λογίζεται η ημερομηνία έκδοσης της απόφασης πρόσληψης.
2. Το δεύτερο εδάφιο του άρθρου 19 του ν. 4283/2014 (Α’ 189), περί της χρήσης πόρων του συγχρηματοδοτούμενου σκέλους του Προγράμματος Δημοσίων Επενδύσεων του Υπουργείου Παιδείας, Θρησκευμάτων και Αθλητισμού για την πληρωμή αναπληρωτών και ωρομίσθιων εκπαιδευτικών, μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), συμπεριλαμβανομένων ιδιωτών που προσλαμβάνονται για τη διδασκαλία αντικειμένων/μαθημάτων στα Καλλιτεχνικά Σχολεία, καθώς και εμπειροτεχνών ιδιωτών που προσλαμβάνονται για τη διδασκαλία μαθημάτων μουσικής ειδίκευσης και άσκησης στα εργαστήρια των Μουσικών Σχολείων, αντικαθίσταται και το άρθρο 19 διαμορφώνεται ως εξής:
«Άρθρο 19
Χρηματοδότηση από το συγχρηματοδοτούμενο σκέλος του Προγράμματος Δημοσίων Επενδύσεων του Υπουργείου Παιδείας, Θρησκευμάτων και Αθλητισμού των αναπληρωτών και ωρομίσθιων εκπαιδευτικών και μελών Ειδικού Εκπαιδευτικού και Ειδικού Βοηθητικού Προσωπικού
Για την πληρωμή των αναπληρωτών και ωρομίσθιων εκπαιδευτικών, των μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), συμπεριλαμβανομένων των ιδιωτών που προσλαμβάνονται για τη διδασκαλία αντικειμένων/μαθημάτων στα Καλλιτεχνικά Σχολεία και αμείβονται σύμφωνα με την υπό στοιχεία 151323/Ε2/13.9.2017 κοινή απόφαση των Υπουργών Παιδείας, Έρευνας και Θρησκευμάτων και Οικονομικών (Β’ 3370), καθώς και των εμπειροτεχνών ιδιωτών που προσλαμβάνονται για τη διδασκαλία μαθημάτων μουσικής ειδίκευσης και άσκησης στα εργαστήρια των Μουσικών Σχολείων και αμείβονται σύμφωνα με την υπό στοιχεία 2/64978/0022/14.11.2006 κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων (Β’ 1671), μπορεί να γίνει χρήση πόρων του συγχρηματοδοτούμενου σκέλους του Προγράμματος Δημοσίων Επενδύσεων του Υπουργείου Παιδείας, Θρησκευμάτων και Αθλητισμού. Η σχετική δαπάνη μπορεί να βαρύνει τη Συλλογική Απόφαση Έργων (ΣΑΕ) 445/2 του συγχρηματοδοτούμενου σκέλους του Προγράμματος Δημοσίων Επενδύσεων του έτους 2023 και συγκεκριμένα το έργο με κωδικό 2019ΣΕ44520000 και τίτλο «Πληρωμή αναπληρωτών και ωρομίσθιων εκπαιδευτικών, καθώς και Ειδικού Εκπαιδευτικού και Βοηθητικού Προσωπικού (Ε.Ε.Π.Ε.Β.Π.) του Υπουργείου Παιδείας και Θρησκευμάτων βάσει του άρθρου 44 του ν. 5029/2023 (Α’ 55), Π.Κ. 2014ΣΕ04700000», έως το ποσό των ενενήντα πέντε εκατομμυρίων εκατόν δέκα έξι χιλιάδων (95.116.000) ευρώ και την οικεία συλλογική απόφαση του έτους 2024 έως το ποσό των εξήντα τεσσάρων εκατομμυρίων εννιακοσίων ογδόντα πέντε χιλιάδων επτακοσίων εξήντα (64.985.760) ευρώ και αντίστοιχα έργα Συλλογικής Απόφασης του συγχρηματοδοτούμενου σκέλους του Υπουργείου Παιδείας, Θρησκευμάτων και Αθλητισμού του έτους 2023 έως το ποσό των εκατόν είκοσι οκτώ εκατομμυρίων διακοσίων δεκατριών χιλιάδων τριακοσίων εβδομήντα ενός (128.213.371) ευρώ.»
ΜΕΡΟΣ Ε’
ΕΝΑΡΞΗ ΙΣΧΥΟΣ
Άρθρο 37
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται ειδικότερα.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 20 Οκτωβρίου 2023
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																		



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 23 Οκτωβρίου 2023
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

