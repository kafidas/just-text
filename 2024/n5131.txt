NOMOΣ ΥΠ’ ΑΡΙΘΜ. 5131	
Αναδιάρθρωση της Ελληνικής Εταιρείας Συμμετοχών και Περιουσίας και των θυγατρικών της και λοιπές διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΑΝΑΔΙΑΡΘΡΩΣΗ ΤΗΣ ΕΛΛΗΝΙΚΗΣ ΕΤΑΙΡΕΙΑΣ ΣΥΜΜΕΤΟΧΩΝ ΚΑΙ ΠΕΡΙΟΥΣΙΑΣ ΚΑΙ ΤΩΝ ΘΥΓΑΤΡΙΚΩΝ ΤΗΣ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β’
ΔΙΑΡΘΡΩΤΙΚΑ ΖΗΤΗΜΑΤΑ ΤΗΣ ΕΛΛΗΝΙΚΗΣ ΕΤΑΙΡΕΙΑΣ ΣΥΜΜΕΤΟΧΩΝ ΚΑΙ ΠΕΡΙΟΥΣΙΑΣ - ΤΡΟΠΟΠΟΙΗΣΗ Ν. 4389/2016
Άρθρο 3 Διακριτικός τίτλος και νομικό καθεστώς της Ελληνικής Εταιρείας Συμμετοχών και Περιουσίας - Τροποποίηση παρ. 1 και 3 άρθρου 184 ν. 4389/2016
Άρθρο 4 Αύξηση μετοχικού κεφαλαίου Ελληνικής Εταιρείας Συμμετοχών και Περιουσίας - Τροποποίηση παρ. 2 και 3 άρθρου 187 ν. 4389/2016
Άρθρο 5 Απορρόφηση Ταμείου Αξιοποίησης Ιδιωτικής Περιουσίας του Δημοσίου και Ταμείου Χρηματοπιστωτικής Σταθερότητας από την Ελληνική Εταιρεία Συμμετοχών και Περιουσίας - Προσθήκη άρθρου 188Α στον ν. 4389/2016
Άρθρο 6 Ειδικές διατάξεις για την απορρόφηση του Ταμείου Αξιοποίησης Ιδιωτικής Περιουσίας του Δημοσίου και του Ταμείου Χρηματοπιστωτικής Σταθερότητας από την Ελληνική Εταιρεία Συμμετοχών και Περιουσίας - Προσθήκη άρθρου 188Β στον ν. 4389/2016
ΚΕΦΑΛΑΙΟ Γ’
ΟΡΓΑΝΩΤΙΚΑ ΖΗΤΗΜΑΤΑ - ΤΡΟΠΟΠΟΙΗΣΗ Ν.  4389/2016
Άρθρο 7 Εσωτερικός κανονισμός - Τροποποίηση παρ. 1, 2, 3 και 4 άρθρου 189 ν. 4389/2016
Άρθρο 8 Όργανα - Γενική συνέλευση - Τροποποίηση παρ. 1 και 2 άρθρου 190 ν. 4389/2016
Άρθρο 9 Συμβούλιο Εταιρικής Διακυβέρνησης - Τροποποίηση άρθρου 191 ν. 4389/2016
Άρθρο 10 Διοικητικό Συμβούλιο - Τροποποίηση άρθρου 192 ν. 4389/2016
Άρθρο 11 Οικονομικές καταστάσεις - Τροποποίηση παρ. 1 και 2 άρθρου 195 ν. 4389/2016
Άρθρο 12 Πειθαρχικό συμβούλιο Εταιρείας Ακινήτων Δημοσίου Α.Ε. - Προσθήκη παρ. 15 στο άρθρο 196 του ν. 4389/2016
Άρθρο 13 Διανομή κερδών και ζητήματα διαφάνειας - Τροποποίηση παρ. 1 άρθρου 199 και αντικατάσταση παρ. 1 άρθρου 202 ν. 4389/2016
Άρθρο 14 Θέματα προσωπικού της Ελληνικής Εταιρείας Συμμετοχών και Περιουσίας και των θυγατρικών της - Τροποποίηση παρ. 3 και προσθήκη παρ. 5 στο άρθρο 203 του ν. 4389/2016
ΚΕΦΑΛΑΙΟ Δ’
ΣΥΣΤΑΣΗ ΚΑΙ ΛΕΙΤΟΥΡΓΙΑ ΕΠΕΝΔΥΤΙΚΟΥ ΤΑΜΕΙΟΥ - ΤΡΟΠΟΠΟΙΗΣΗ Ν. 4389/2016
Άρθρο 15 Διάθεση αντισταθμίσματος από την επαναμεταβίβαση των μετοχών της Εταιρείας Υδρεύσεως και Αποχετεύσεως Πρωτευούσης και της Εταιρείας Ύδρευσης και Αποχέτευσης Θεσσαλονίκης από την Ελληνική Εταιρεία Συμμετοχών και Περιουσίας προς το Ελληνικό Δημόσιο - Προσθήκη Υποκεφαλαίου ΔΑ και άρθρου 203Α στον ν. 4389/2016
Άρθρο 16 Σύσταση και διαχείριση Επενδυτικού Ταμείου - Προσθήκη άρθρου 203Β στον ν. 4389/2016
Άρθρο 17 Κανόνες λειτουργίας του Επενδυτικού Ταμείου - Προσθήκη άρθρου 203Γ στον ν. 4389/2016
Άρθρο 18 Επενδυτικές κατευθύνσεις του Επενδυτικού Ταμείου - Προσθήκη άρθρου 203Δ στον ν. 4389/2016
Άρθρο 19 Πρόσωπα που λαμβάνουν επενδυτικές αποφάσεις - προϋποθέσεις συμμετοχής, κωλύματα, αποφυγή σύγκρουσης συμφερόντων - Προσθήκη άρθρου 203Ε στον ν. 4389/2016
ΚΕΦΑΛΑΙΟ Ε’
ΖΗΤΗΜΑΤΑ ΣΤΕΛΕΧΩΣΗΣ ΚΑΙ ΑΜΟΙΒΩΝ ΤΗΣ ΕΛΛΗΝΙΚΗΣ ΕΤΑΙΡΕΙΑΣ ΣΥΜΜΕΤΟΧΩΝ ΚΑΙ ΠΕΡΙΟΥΣΙΑΣ ΚΑΙ ΤΩΝ ΘΥΓΑΤΡΙΚΩΝ ΤΗΣ - ΤΡΟΠΟΠΟΙΗΣΗ Ν. 4972/2022
Άρθρο 20 Επιτροπή προσλήψεων και αμοιβών των λοιπών θυγατρικών της Ελληνικής Εταιρείας Συμμετοχών και Περιουσίας - Προσθήκη άρθρου 29Α στον ν. 4972/2022
Άρθρο 21 Προσλήψεις προσωπικού αορίστου χρόνου από τις λοιπές θυγατρικές της Ελληνικής Εταιρείας Συμμετοχών και Περιουσίας - Αντικατάσταση άρθρου 30 ν. 4972/2022
Άρθρο 22 Προσλήψεις προσωπικού ορισμένου χρόνου από τις λοιπές θυγατρικές της Ελληνικής Εταιρείας Συμμετοχών και Περιουσίας - Αντικατάσταση άρθρου 31 ν. 4972/2022
Άρθρο 23 Πλήρωση θέσεων γενικών διευθυντών και διευθυντών στις λοιπές θυγατρικές της Ελληνικής Εταιρείας Συμμετοχών και Περιουσίας - Αντικατάσταση άρθρου 32 ν. 4972/2022
Άρθρο 24 Αποδοχές μελών διοικητικού συμβουλίου - Αντικατάσταση άρθρου 34 ν. 4972/2022
Άρθρο 25 Αποδοχές προσωπικού - Προσθήκη άρθρου 34Α στον ν. 4972/2022
Άρθρο 26 Λειτουργία σύμβασης εργασίας - Προσθήκη άρθρου 34Β στον ν. 4972/2022
Άρθρο 27 Πειθαρχικά Συμβούλια - Προσθήκη άρθρου 34Γ στον ν. 4972/2022
Άρθρο 28 Σύμβαση εργασίας γενικών διευθυντών και διευθυντών - Προσθήκη άρθρου 34Δ στον ν. 4972/2022
Άρθρο 29 Εξαίρεση από αποσπάσεις εργαζομένων σε λοιπές θυγατρικές της Ελληνικής Εταιρείας Συμμετοχών και Περιουσίας - Προσθήκη παρ. 5 στο άρθρο 35 του ν. 4972/2022
Άρθρο 30 Κατάρτιση εσωτερικού κανονισμού λειτουργίας, κανονισμού προσωπικού και οργανογράμματος λοιπών θυγατρικών της Ελληνικής Εταιρείας Συμμετοχών και Περιουσίας Α.Ε. - Τροποποίηση παρ. 2 άρθρου 36 ν. 4972/2022
ΚΕΦΑΛΑΙΟ ΣΤ’
ΠΟΛΙΤΙΚΗ ΣΕ ΕΙΔΙΚΟΤΕΡΑ ΘΕΜΑΤΑ ΣΥΜΒΑΣΕΩΝ - ΤΡΟΠΟΠΟΙΗΣΗ Ν. 4972/2022
Άρθρο 31 Πολιτική προμηθειών και μισθώσεων των λοιπών θυγατρικών της Ελληνικής Εταιρείας Συμμετοχών και Περιουσίας - Αντικατάσταση τίτλου και παρ. 2, τροποποίηση παρ. 4 και 5, προσθήκη παρ. 8 στο άρθρο 38 του ν. 4972/2022
Άρθρο 32 Πολιτική προμηθειών Ελληνικών Ταχυδρομείων - Προσθήκη άρθρου 38Α στον ν. 4972/2022
ΚΕΦΑΛΑΙΟ Ζ’
ΤΕΛΙΚΕΣ ΔΙΑΤΑΞΕΙΣ
Άρθρο 33 Τελικές διατάξεις
Άρθρο 34 Μεταβατικές διατάξεις
Άρθρο 35 Καταργούμενες διατάξεις
ΜΕΡΟΣ Β’: ΛΟΙΠΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΡΥΘΜΙΣΕΙΣ ΘΕΜΑΤΩΝ ΟΙΚΟΝΟΜΙΚΗΣ ΦΥΣΗΣ
Άρθρο 36 Διεύρυνση σκοπού του Τ.Α.Ι.ΠΕ.Δ. - Προσθήκη περ. ε) στην παρ. 1 άρθρου 1, τροποποίηση παρ. 2α άρθρου 1, παρ. 14 και παρ. 18 άρθρου 2, προσθήκη άρθρου 5Ε στον ν. 3986/2011
Άρθρο 37 Αναστολή του Φόρου Προστιθέμενης Αξίας σε ακίνητα η παράδοση των οποίων έχει υπαχθεί στις διατάξεις περί Φόρου Μεταβίβασης Ακινήτων
Άρθρο 38 Τακτοποίηση ληξιπρόθεσμων υποχρεώσεων Ελληνικού Οργανισμού Τουρισμού παρελθόντων ετών
Άρθρο 39 Δαπάνες για τα έτη 2022 και 2023 που απορρέουν από σύμβαση Υποχρέωσης Δημόσιας Υπηρεσίας μεταξύ του Ελληνικού Δημοσίου και της «Hellenic Train»
Άρθρο 40 Ενίσχυση ανεξαρτησίας διαχειριστή υποδομής - Τροποποίηση άρθρου 7 ν. 4408/2016
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΤΗΝ ΠΑΡΑΤΑΣΗ ΠΡΟΘΕΣΜΙΩΝ
Άρθρο 41 Παράταση προθεσμιών σχετικά με υπηρεσιακά θέματα - Τροποποίηση παρ. 6 άρθρου 64 ν. 5036/2023
Άρθρο 42 Παρατάσεις προθεσμιών σχετικά με πολεοδομικά θέματα - Τροποποίηση παρ. 4 άρθρου 122 ν. 4495/2017, άρθρου 72 ν. 4843/2021, παρ. 1 άρθρου 270 ν. 5037/2023
ΚΕΦΑΛΑΙΟ Γ’
ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 43 Ειδική εισφορά ανά θερμική μεγαβατώρα υπέρ του Ταμείου Ενεργειακής Μετάβασης στις εταιρείες ηλεκτροπαραγωγής
Άρθρο 44 Μέτρα ελάφρυνσης του κόστους ενέργειας στον πρωτογενή τομέα - Αντικατάσταση παρ. 4 και τροποποίηση παρ. 13 άρθρου 30 ν. 5095/2024
Άρθρο 45 Τοκοφορία οφειλών της Ελληνικής Εταιρείας Συμμετοχών και Περιουσίας και των άμεσων θυγατρικών της
Άρθρο 46 Παραχώρηση απλής χρήσης σε όμορη επιχείρηση αιγιαλού και παραλίας υπό τις προϋποθέσεις του άρθρου 14α του ν. 2971/2001
Άρθρο 47 Μετάθεση προθεσμίας υποβολής των δηλώσεων και ρυθμίσεις καταβολής του φόρου εισοδήματος φυσικών και νομικών προσώπων/νομικών οντοτήτων φορολογικού έτους 2023 - Τροποποίηση παρ. 88 και 89 άρθρου 72 ν. 4172/2013
Άρθρο 48 Παράταση ολοκλήρωσης επενδυτικών σχεδίων - Αντικατάσταση παρ. 1 και κατάργηση παρ. 2 άρθρου 54 ν. 5079/2023
Άρθρο 49 Ρυθμίσεις για την αδειοδότηση των ναυπηγείων Σκαραμαγκά - Τροποποίηση παρ. 1 άρθρου 6 και παρ. 2 άρθρου 11 ν. 4949/2022
Άρθρο 50 Παραχώρηση αιγιαλού έμπροσθεν ναυπηγείων Σκαραμαγκά - Μεταβατικές και καταργούμενες διατάξεις - Τροποποίηση άρθρου 13 ν. 4949/2022 - Κατάργηση παρ. 1, 2 και 3 άρθρου 8 ν. 4664/2020
Άρθρο 51 Κυκλοφορία οχημάτων κατηγορίας «Ο1» και «Ο2» - Τροποποίηση άρθρου 69 ν. 5108/2024
ΜΕΡΟΣ Γ’
ΕΝΑΡΞΗ ΙΣΧΥΟΣ
Άρθρο 52 Έναρξη ισχύος
ΜΕΡΟΣ Α’
ΑΝΑΔΙΑΡΘΡΩΣΗ ΤΗΣ ΕΛΛΗΝΙΚΗΣ ΕΤΑΙΡΕΙΑΣ ΣΥΜΜΕΤΟΧΩΝ ΚΑΙ ΠΕΡΙΟΥΣΙΑΣ ΚΑΙ ΤΩΝ ΘΥΓΑΤΡΙΚΩΝ ΤΗΣ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος Μέρους είναι: α) η αναμόρφωση της διακυβέρνησης της ανώνυμης εταιρείας με την επωνυμία «Ελληνική Εταιρεία Συμμετοχών και Περιουσίας Α.Ε.» (Ε.Ε.ΣΥ.Π.), η απορρόφηση από αυτήν του Ταμείου Χρηματοπιστωτικής Σταθερότητας και του Ταμείου Αξιοποίησης Ιδιωτικής Περιουσίας του Δημοσίου, η σύσταση Επενδυτικού Ταμείου που θα συμβάλει στην ανάπτυξη της οικονομίας, καθώς και β) η παροχή ευελιξίας στις λοιπές θυγατρικές της Ε.Ε.ΣΥ.Π., προκειμένου να εκπληρώνουν καλύτερα την αποστολή τους.
Άρθρο 2
Αντικείμενο
Αντικείμενο του παρόντος Μέρους είναι:
α) Η συγχώνευση μέσω απορρόφησης του Ταμείου Αξιοποίησης Ιδιωτικής Περιουσίας του Δημοσίου και του Ταμείου Χρηματοπιστωτικής Σταθερότητας από την Ε.Ε.ΣΥ.Π. και η ρύθμιση της διαδικασίας και των συναφών θεμάτων,
β) η αναμόρφωση της διακυβέρνησης της Ε.Ε.ΣΥ.Π.,
γ) η σύσταση επενδυτικού ταμείου και η θέσπιση των βασικών κανόνων για τις επενδύσεις του και
δ) η καθιέρωση νέων κανόνων για τις προσλήψεις, τις αμοιβές του προσωπικού και τις προμήθειες των λοιπών θυγατρικών της Ε.Ε.ΣΥ.Π..
ΚΕΦΑΛΑΙΟ Β’
ΔΙΑΡΘΡΩΤΙΚΑ ΖΗΤΗΜΑΤΑ ΤΗΣ ΕΛΛΗΝΙΚΗΣ ΕΤΑΙΡΕΙΑΣ ΣΥΜΜΕΤΟΧΩΝ ΚΑΙ ΠΕΡΙΟΥΣΙΑΣ - ΤΡΟΠΟΠΟΙΗΣΗ Ν. 4389/2016
Άρθρο 3
Διακριτικός τίτλος και νομικό καθεστώς της Ελληνικής Εταιρείας Συμμετοχών και Περιουσίας - Τροποποίηση παρ. 1 και 3 
άρθρου 184 ν. 4389/2016
Στο άρθρο 184 του ν. 4389/2016 (Α’ 94), περί σύστασης της Ελληνικής Εταιρείας Συμμετοχών και Περιουσίας, επέρχονται οι ακόλουθες τροποποιήσεις: α) στην παρ. 1 μετά τη φράση «επωνυμία «Hellenic Corporation of Assets and Participations» («H.C.A.P.»)» προστίθεται η φράση «και τον διακριτικό τίτλο «GROWTHFUND»», β) στην παρ. 3 οι λέξεις «κ.ν. 2190/1920» αντικαθίστανται από τις λέξεις «ν. 4548/2018 (Α’ 104), περί ανωνύμων εταιρειών», και το άρθρο 184 διαμορφώνεται ως εξής:
«Άρθρο 184
Σύσταση
1. Συνιστάται ανώνυμη εταιρεία με την επωνυμία «Ελληνική Εταιρεία Συμμετοχών και Περιουσίας Α.Ε.». Στις διεθνείς σχέσεις, η Εταιρεία θα χρησιμοποιεί την επωνυμία «Hellenic Corporation of Assets and Participations» («H.C.A.P.») και τον διακριτικό τίτλο «GROWTHFUND».
2. H Εταιρεία αποκτά νομική προσωπικότητα με την καταχώριση του Καταστατικού της στο Γ.Ε.ΜΗ. της Γενικής Γραμματείας Εμπορίου.
3. Η Εταιρεία διέπεται από τις διατάξεις του παρόντος νόμου και συμπληρωματικά από τις διατάξεις του ν. 4548/2018 (Α’ 104), περί ανωνύμων εταιρειών.
4. Η Εταιρεία δεν ανήκει στο δημόσιο ή ευρύτερο δημόσιο τομέα, όπως αυτός εκάστοτε ορίζεται. Οι διατάξεις που αναφέρονται σε δημόσιες επιχειρήσεις, υπό την έννοια του ν. 3429/2005 (Α’ 314), δεν εφαρμόζονται ως προς την Εταιρεία, εκτός αν αυτό ρητά προβλέπεται στον παρόντα νόμο.»
Άρθρο 4
Αύξηση μετοχικού κεφαλαίου Ελληνικής Εταιρείας Συμμετοχών και Περιουσίας - Τροποποίηση παρ. 2 και 3 άρθρου 187 ν. 4389/2016
Στο άρθρο 187 του ν. 4389/2016 (Α’ 94), περί μετοχικού κεφαλαίου της Ελληνικής Εταιρείας Συμμετοχών και Περιουσίας, επέρχονται οι εξής τροποποιήσεις:
α) στο τέλος της παρ. 2 προστίθεται εδάφιο, και
β) στην παρ. 3 διαγράφεται η φράση «, η οποία προσυπογράφεται από το Εποπτικό Συμβούλιο», και το άρθρο 187 διαμορφώνεται ως εξής:
«Άρθρο 187
Μετοχικό Κεφάλαιο
1. Το μετοχικό κεφάλαιο της Εταιρείας ανέρχεται σε σαράντα εκατομμύρια (40.000.000) ευρώ, διαιρείται σε σαράντα χιλιάδες (40.000) κοινές ονομαστικές μετοχές ονομαστικής αξίας χιλίων (1.000) ευρώ εκάστης. Το μετοχικό κεφάλαιο της Εταιρείας καλύπτεται στο σύνολό του από το Ελληνικό Δημόσιο.
2. Οι μετοχές της Εταιρείας είναι μη μεταβιβάσιμες. Ενόψει του ότι η λειτουργία της και των άμεσων θυγατρικών της, όπως αυτές ορίζονται στο άρθρο 188 του παρόντος νόμου, εξυπηρετεί ειδικό δημόσιο σκοπό, οι μετοχές της Εταιρείας, οι μετοχές των άμεσων θυγατρικών της, καθώς και οι τίτλοι που ενσωματώνουν το κεφάλαιο του Ταμείου Χρηματοπιστωτικής Σταθερότητας του ν. 3864/2010 (Α’ 119) («Τ.Χ.Σ.») αποτελούν πράγματα εκτός συναλλαγής κατά την έννοια της διάταξης του άρθρου 966 του Αστικού Κώδικα. Κατ’ εξαίρεση επιτρέπεται η ενσωμάτωσή τους στο κεφάλαιο της Εταιρείας μετά την απορρόφηση του Τ.Χ.Σ. και του Τ.Α.Ι.ΠΕ.Δ. από αυτήν, σύμφωνα με το άρθρο 188Α.
3. Το μετοχικό κεφάλαιο της Εταιρείας δύναται να αυξάνεται με απόφαση της Γενικής Συνέλευσης του μοναδικού μετόχου, κατόπιν πρότασης του Διοικητικού Συμβουλίου.
4. Το μετοχικό κεφάλαιο της Εταιρείας κατατίθεται με απόφαση του Υπουργού Εθνικής Οικονομίας και Οικονομικών σε λογαριασμό που τηρείται στην Τράπεζα της Ελλάδος στο όνομα της Εταιρείας.»
Άρθρο 5
Απορρόφηση Ταμείου Αξιοποίησης Ιδιωτικής Περιουσίας του Δημοσίου και Ταμείου Χρηματοπιστωτικής Σταθερότητας από την Ελληνική Εταιρεία Συμμετοχών και Περιουσίας  - Προσθήκη άρθρου 188Α στον ν. 4389/2016
Στον ν. 4389/2016 (Α’ 94) προστίθεται άρθρο 188Α ως εξής:
«Άρθρο 188Α
Απορρόφηση Ταμείου Αξιοποίησης Ιδιωτικής Περιουσίας του Δημοσίου και Ταμείου Χρηματοπιστωτικής Σταθερότητας από την Ελληνική Εταιρεία Συμμετοχών και Περιουσίας
1. Μέχρι την 31η Δεκεμβρίου 2024, το Ταμείο Αξιοποίησης Ιδιωτικής Περιουσίας του Δημοσίου (Τ.Α.Ι.ΠΕ.Δ.) απορροφάται από την Ελληνική Εταιρεία Συμμετοχών και Περιουσίας (Ε.Ε.ΣΥ.Π.) και συγχωνεύεται με αυτή, σύμφωνα με τα άρθρα 18, περί αποτελεσμάτων συγχώνευσης, και 35, περί απορρόφησης εταιρείας από ανώνυμη εταιρεία που κατέχει το σύνολο των εταιρικών μεριδίων ή των μετοχών τους, του ν. 4601/2019 (Α’ 44), με την επιφύλαξη της παρ. 2 του παρόντος. Για τον σκοπό του προηγούμενου εδαφίου, υπογράφεται σύμβαση μεταξύ των διοικητικών συμβουλίων του Τ.Α.Ι.ΠΕ.Δ. και της Ε.Ε.ΣΥ.Π., η οποία προσυπογράφεται από τον Υπουργό Εθνικής Οικονομίας και Οικονομικών ως εκπρόσωπο του μοναδικού μετόχου της Ε.Ε.ΣΥ.Π., δημοσιεύεται στην Εφημερίδα της Κυβερνήσεως και καταχωρείται στο Γενικό Εμπορικό Μητρώο (Γ.Ε.ΜΗ.). Με την καταχώριση της σύμβασης συγχώνευσης στο Γ.Ε.ΜΗ., η Ε.Ε.ΣΥ.Π. υποκαθίσταται αυτοδικαίως ως καθολικός διάδοχος στο σύνολο της περιουσίας, των δικαιωμάτων, των υποχρεώσεων, των αρμοδιοτήτων και γενικά των εννόμων σχέσεων του Τ.Α.Ι.ΠΕ.Δ., συμπεριλαμβανομένων των εμπραγμάτων δικαιωμάτων επί ακινήτων, καθώς και των διοικητικών αδειών που έχουν εκδοθεί υπέρ του Τ.Α.Ι.ΠΕ.Δ..
2. Για την υπογραφή της σύμβασης της παρ. 1, δεν απαιτείται η τήρηση των προϋποθέσεων των περ. στ) και ζ) του άρθρου 7, περί σχεδίου σύμβασης συγχώνευσης, των άρθρων 8, περί δημοσίευσης του σχεδίου σύμβασης συγχώνευσης, 11, περί διαθεσιμότητας των εγγράφων για εξέταση από τους μετόχους ή τους εταίρους, 14, περί έγκρισης της συγχώνευσης από τη συνέλευση ή τους εταίρους καθεμιάς από τις εταιρείες που μετέχουν σε αυτήν, και 17, περί προληπτικού ελέγχου νομιμότητας, καθώς και των αναφερόμενων στις παρ. 1 και 2 του άρθρου 35, περί της απορρόφησης εταιρείας από ανώνυμη εταιρεία που κατέχει το σύνολο των εταιρικών μεριδίων ή μετοχών, του ν. 4601/2019.
3. Με απόφαση του Υπουργού Εθνικής Οικονομίας και Οικονομικών που εκδίδεται μέχρι τις 31 Δεκεμβρίου 2024, δημοσιεύεται στην Εφημερίδα της Κυβερνήσεως και καταχωρείται στο Γ.Ε.ΜΗ., το Ταμείο Χρηματοπιστωτικής Σταθερότητας (Τ.Χ.Σ.) καταργείται. Οι τίτλοι που ενσωματώνουν το κεφάλαιο του Τ.Χ.Σ., καθώς και τα δικαιώματα και οι υποχρεώσεις του, περιέρχονται στην Ε.Ε.ΣΥ.Π..
4. Η συγχώνευση των παρ. 1 έως 3 ισχύει από την καταχώριση στο Γ.Ε.ΜΗ., ανεξαρτήτως της χρονικής αλληλουχίας, της σύμβασης συγχώνευσης της παρ. 1 και της απόφασης της παρ. 3.
5. Η σύμβαση συγχώνευσης της παρ. 1, οι πράξεις και οι συμβάσεις που αφορούν στην εισφορά και μεταβίβαση στοιχείων του ενεργητικού ή παθητικού ή άλλων δικαιωμάτων και υποχρεώσεων και κάθε εμπράγματου ή ενοχικού δικαιώματος του Τ.Α.Ι.ΠΕ.Δ. και του Τ.Χ.Σ. στην Ε.Ε.ΣΥ.Π., και στον μετασχηματισμό των ως άνω εταιρειών, καθώς και οποιεσδήποτε άλλες πράξεις απαιτούνται για την εφαρμογή του παρόντος, απαλλάσσονται από κάθε φόρο ή τέλος υπέρ του Δημοσίου, καθώς και από κάθε τέλος, εισφορά ή δικαίωμα υπέρ οποιουδήποτε τρίτου. Η απαλλαγή του πρώτου εδαφίου εφαρμόζεται και επί του φόρου συγκέντρωσης κεφαλαίου. Αναφορικά με τα δικαιώματα συμβολαιογράφων και τα δικαιώματα εμμίσθων ή αμίσθων υποθηκοφυλάκων και προϊσταμένων κτηματολογικών γραφείων εφαρμόζονται οι περ. β) και γ) της παρ. 11 του άρθρου 2 του ν. 3986/2011 (Α’ 152).»
Άρθρο 6
Ειδικές διατάξεις για την απορρόφηση του Ταμείου Αξιοποίησης Ιδιωτικής Περιουσίας του Δημοσίου και του Ταμείου Χρηματοπιστωτικής Σταθερότητας από την Ελληνική Εταιρεία Συμμετοχών και Περιουσίας - Προσθήκη άρθρου 188Β στον ν. 4389/2016
Στον ν. 4389/2016 (Α’ 94) προστίθεται άρθρο 188Β ως εξής:
«Άρθρο 188Β
Ειδικές διατάξεις για την απορρόφηση του Ταμείου Αξιοποίησης Ιδιωτικής Περιουσίας του Δημοσίου και του Ταμείου Χρηματοπιστωτικής Σταθερότητας από την Ελληνική Εταιρεία Συμμετοχών και Περιουσίας
1. Η Μονάδα Συμβάσεων Στρατηγικής Σημασίας της παρ. 1 του άρθρου 5Β του ν. 3986/2011 (Α’ 152) διατηρείται εντός της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.) ως διακριτή λειτουργική και λογιστική μονάδα, εφαρμοζομένου του συνόλου των διατάξεων που διέπουν τη λειτουργία της. Το διοικητικό συμβούλιο της Ε.Ε.ΣΥ.Π. αναθέτει υποχρεωτικά σε εκτελεστικό του μέλος, που λειτουργεί ως εντεταλμένος σύμβουλος, τη λειτουργία της Μονάδας Συμβάσεων Στρατηγικής Σημασίας.
2. Η εκπλήρωση του σκοπού του απορροφώμενου Ταμείου Αξιοποίησης Ιδιωτικής Περιουσίας του Δημοσίου (Τ.Α.Ι.ΠΕ.Δ.) και του Ταμείου Χρηματοπιστωτικής Σταθερότητας (Τ.Χ.Σ.) γίνεται με τους όρους και περιορισμούς της νομοθεσίας που διέπει τη λειτουργία τους κατά την έναρξη ισχύος του παρόντος. Ειδικότερα, από την ολοκλήρωση της συγχώνευσης σύμφωνα με την παρ. 4 του άρθρου 188Α, όπου στην κείμενη νομοθεσία γίνεται αναφορά στο απορροφώμενο Τ.Α.Ι.ΠΕ.Δ. και στο Τ.Χ.Σ., νοείται η Ε.Ε.ΣΥ.Π..
3. Από την ολοκλήρωση της συγχώνευσης σύμφωνα με την παρ. 4 του άρθρου 188Α η Ε.Ε.ΣΥ.Π. ενεργεί ως αρχή σχεδιασμού λιμενικών υποδομών, σύμφωνα με το άρθρο 159 του ν. 4635/2019 (Α’ 167), την περ. δ) της παρ. 1 του άρθρου 31 του ν. 2160/1993 (Α’ 118) και τις κατ’ εξουσιοδότηση αυτών εκδοθείσες υπουργικές αποφάσεις. Εκκρεμείς διαδικασίες έγκρισης αναπτυξιακών προγραμμάτων και μελετών διαχείρισης λιμένα, προγραμμάτων έργων ανάπτυξης λιμένα και χωροθέτησης μαρίνων ολοκληρώνονται από την Ε.Ε.ΣΥ.Π..
4. Η καθαρή αξία του απορροφώμενου Τ.Α.Ι.ΠΕ.Δ. προσαυξάνει το μετοχικό κεφάλαιο της Ε.Ε.ΣΥ.Π. μετά την ολοκλήρωση της συγχώνευσης.
5. Η συγχώνευση της παρ. 1 του άρθρου 188Α δεν επηρεάζει το καθεστώς λειτουργίας των εταιρειών, των οποίων οι μετοχές είχαν μεταβιβαστεί στο Τ.Α.Ι.ΠΕ.Δ. σύμφωνα με το άρθρο 2 του ν. 3986/2011 (Α’ 152) και οι εταιρείες αυτές δεν θεωρούνται λοιπές θυγατρικές της Ε.Ε.ΣΥ.Π. κατά το άρθρο 197 του παρόντος.
6. Ειδικά σε σχέση με την καθολική διαδοχή του Τ.Χ.Σ., η Ε.Ε.ΣΥ.Π. ενεργεί σε συμμόρφωση ιδίως με τις δεσμεύσεις που απορρέουν από το Μνημόνιο Συνεννόησης, το σχέδιο του οποίου κυρώθηκε με τον ν. 4046/2012 (Α’ 28) και από τη Συμφωνία Δημοσιονομικών Στόχων και Διαρθρωτικών Μεταρρυθμίσεων της 19ης Αυγούστου 2015, το σχέδιο της οποίας κυρώθηκε με τον ν. 4336/2015 (Α’ 94). Η Ε.Ε.ΣΥ.Π. συμμορφώνεται με τις υποχρεώσεις της που απορρέουν από ή συνδέονται με την από 15 Μαρτίου 2012 Κύρια Σύμβαση Χρηματοδοτικής Διευκόλυνσης (Master Financial Facility Agreement), προσχέδιο της οποίας κυρώθηκε με τον ν. 4060/2012 (Α’ 65) και την από 19 Αυγούστου 2015 Σύμβαση Χρηματοδοτικής Διευκόλυνσης (Financial Facility Agreement), το σχέδιο της οποίας κυρώθηκε με τον ν. 4336/2015, και εξουσιοδοτείται να προβαίνει σε κάθε αναγκαία ενέργεια για τη συμμόρφωση με αυτές και την πλήρη εφαρμογή τους. Η Ε.Ε.ΣΥ.Π. δύναται να συνάπτει με όλους ή ορισμένους από τους λοιπούς συμβαλλομένους των ως άνω συμβάσεων, σύμβαση με την οποία αναγνωρίζεται η ανάληψη όλων των υποχρεώσεων του απορροφώμενου Τ.Χ.Σ. που απορρέουν από αυτές και ρυθμίζονται ειδικότερα ζητήματα που αφορούν στον τρόπο εκπλήρωσης των υποχρεώσεων αυτών.»
ΚΕΦΑΛΑΙΟ Γ’
ΟΡΓΑΝΩΤΙΚΑ ΖΗΤΗΜΑΤΑ - ΤΡΟΠΟΠΟΙΗΣΗ 
Ν. 4389/2016
Άρθρο 7
Εσωτερικός κανονισμός - Τροποποίηση 
παρ. 1, 2, 3 και 4 άρθρου 189 ν. 4389/2016
Στο άρθρο 189 του ν. 4389/2016 (Α’ 94), περί εσωτερικού κανονισμού, επέρχονται οι ακόλουθες τροποποιήσεις: α) επέρχονται νομοτεχνικές βελτιώσεις, β) στην παρ. 1: βα) διαγράφονται οι λέξεις «πλην του Τ.Χ.Σ.,», όπου αναφέρονται, ββ) στην περ. β) η φράση «Εποπτικού Συμβουλίου» αντικαθίσταται από τη φράση «Συμβουλίου Εταιρικής Διακυβέρνησης (Σ.Ε.Δ.)», βγ) η περ. ε) αντικαθίσταται, βδ) στην περ. ζ) διαγράφεται το τελευταίο εδάφιο, βε) στην περ. θ) η φράση «του παρόντος νόμου» διαγράφεται, και προστίθεται δεύτερο εδάφιο, γ) στην παρ. 2, η φράση «Εποπτικού Συμβουλίου» αντικαθίσταται από τη συντομογραφία «Σ.Ε.Δ.», δ) η παρ. 3 αντικαθίσταται, ε) στην παρ. 4 αφαιρείται η φράση «πλην του Τ.Χ.Σ.», και το άρθρο 189 διαμορφώνεται ως εξής:
«Άρθρο 189
Εσωτερικός Κανονισμός
1. Η Γενική Συνέλευση του μοναδικού μετόχου υιοθετεί Εσωτερικό Κανονισμό («εσωτερικός κανονισμός») που ρυθμίζει τη λειτουργία της Εταιρείας και των άμεσων θυγατρικών της και περιλαμβάνει ιδίως τα ακόλουθα θέματα:
α) εταιρική διακυβέρνηση,
β) κώδικα δεοντολογίας, σύγκρουση συμφερόντων και υποχρεώσεις εμπιστευτικότητας των μελών του Συμβουλίου Εταιρικής Διακυβέρνησης (Σ.Ε.Δ.), των μελών του διοικητικού συμβουλίου της εταιρείας και άμεσων θυγατρικών της, όπως επίσης και των εμπειρογνωμόνων και άλλων συμβούλων που προσλαμβάνονται ή απασχολούνται,
γ) λογιστικά πρότυπα,
δ) τυχόν ανάθεση ειδικών καθηκόντων σε μη εκτελεστικά μέλη του Διοικητικού Συμβουλίου,
ε) κανονισμό έργων, προμηθειών και υπηρεσιών που εκδίδεται κατά παρέκκλιση του ν. 4412/2016 (Α’ 147), υπό την επιφύλαξη του ενωσιακού δικαίου,
στ) πολιτική επενδύσεων και διαχείρισης κινδύνων,
ζ) πολιτική μερισμάτων,
η) πολιτική κανονιστικής συμμόρφωσης της Εταιρείας,
θ) μηχανισμό συντονισμού, ο οποίος περιγράφει μεταξύ άλλων και θέματα συνεργασίας μεταξύ των λοιπών θυγατρικών και του Ελληνικού Δημοσίου σύμφωνα με την παρ. 6 του άρθρου 197.
Ο εσωτερικός κανονισμός είναι σύμφωνος με το ενωσιακό δίκαιο, βασίζεται σε βέλτιστες διεθνείς πρακτικές και τις κατευθυντήριες γραμμές του ΟΟΣΑ.
2. Μέχρι την υιοθέτηση του Eσωτερικού Kανονισμού, η γενική συνέλευση του μοναδικού μετόχου, κατόπιν πρότασης του Σ.Ε.Δ., δύναται να εκδίδει ειδικές αποφάσεις με τις οποίες ρυθμίζει ένα ή περισσότερα εκ των ανωτέρω θεμάτων.
3. Ο Eσωτερικός Kανονισμός της εταιρείας τροποποιείται με απόφαση της γενικής συνέλευσης του μοναδικού μετόχου, κατόπιν πρότασης του διοικητικού συμβουλίου, η οποία προσυπογράφεται από το Σ.Ε.Δ.. Για τροποποιήσεις του κανονισμού έργων, προμηθειών και υπηρεσιών της εταιρείας ή των άμεσων θυγατρικών της η Ενιαία Αρχή Δημοσίων Συμβάσεων δύναται να διατυπώνει γνώμη εντός εξήντα (60) ημερών από την αποστολή σε αυτήν των προτεινόμενων τροποποιήσεων.
4. Ο εσωτερικός κανονισμός μπορεί να ορίζει τεχνικά ή λεπτομερειακά ζητήματα σχετικά με τη λειτουργία της εταιρείας και των άμεσων θυγατρικών της, για τα οποία μπορεί να δίνεται εξουσιοδότηση στο διοικητικό συμβούλιο ή σε ορισμένα από τα μέλη του να αποφασίζουν.»
Άρθρο 8
Όργανα - Γενική συνέλευση - Τροποποίηση παρ. 1 και 2 άρθρου 190 ν. 4389/2016
Στο άρθρο 190 του ν. 4389/2016 (Α’ 94), περί οργάνων - γενικής συνέλευσης, επέρχονται οι ακόλουθες τροποποιήσεις: α) επέρχονται νομοτεχνικές βελτιώσεις, β) στην παρ. 1 η φράση «Εποπτικό Συμβούλιο» αντικαθίσταται από τη φράση «Συμβούλιο Εταιρικής Διακυβέρνησης (Σ.Ε.Δ.)», γ) στην παρ. 2: γα) στο δεύτερο εδάφιο η λέξη «αμοιβής» αντικαθίσταται από τη φράση «πολιτικής αποδοχών», γβ) στην περ. α) του τρίτου εδαφίου η φράση, «πλην: αα) του Τ.Α.Ι.ΠΕ.Δ. σε σχέση με τα περιουσιακά στοιχεία τα οποία είναι προς ιδιωτικοποίηση κατά τη θέση σε ισχύ του παρόντος νόμου και ββ) του Τ.Χ.Σ.» αφαιρείται, γγ) στις περ. β) έως δ) και ζ), η φράση «το Εποπτικό Συμβούλιο» αντικαθίσταται από τη συντομογραφία «το Σ.Ε.Δ.», γδ) στην περ. ε), η φράση «η οποία προσυπογράφεται από το Εποπτικό Συμβούλιο» διαγράφεται, γε) η περ. η) αντικαθίσταται, και το άρθρο 190 διαμορφώνεται ως εξής:
«Άρθρο 190
Όργανα - Γενική Συνέλευση
1. Τα όργανα της Εταιρείας είναι η γενική συνέλευση του μοναδικού μετόχου, το Συμβούλιο Εταιρικής Διακυβέρνησης (Σ.Ε.Δ.), το διοικητικό συμβούλιο και οι ελεγκτές.
2. Το ανώτατο όργανο της Εταιρείας είναι η γενική συνέλευση του μοναδικού μετόχου, δηλαδή του Ελληνικού Δημοσίου, όπως αυτό εκπροσωπείται νόμιμα από τον Υπουργό Εθνικής Οικονομίας και Οικονομικών. Η γενική συνέλευση του μοναδικού μετόχου είναι το μόνο αρμόδιο όργανο να αποφασίζει για θέματα, τα οποία σύμφωνα με την εφαρμοστέα νομοθεσία υπάγονται στην αποκλειστική αρμοδιότητα της γενικής συνέλευσης του μετόχου, με εξαίρεση την εκλογή και την ανάκληση του διορισμού των μελών του διοικητικού συμβουλίου της Εταιρείας, τον καθορισμό της πολιτικής αποδοχών των μελών του διοικητικού συμβουλίου και την τροποποίηση του καταστατικού, ζητήματα τα οποία αποφασίζονται σύμφωνα με τις διατάξεις του παρόντος νόμου. Επιπλέον, η γενική συνέλευση της Εταιρείας είναι αρμόδια να αποφασίζει επί των θεμάτων που αναφέρονται κατωτέρω:
α) Εγκρίνει, κατόπιν πρότασης του διοικητικού συμβουλίου της, το στρατηγικό σχέδιο της Εταιρείας και των άμεσων θυγατρικών της. Το εν λόγω στρατηγικό σχέδιο περιλαμβάνει τους όποιους στόχους αξιοποίησης ή ιδιωτικοποίησης της Εταιρείας βάσει γενικών στρατηγικών κατευθύνσεων που παρέχονται από τον Υπουργό Εθνικής Οικονομίας και Οικονομικών («στρατηγικό σχέδιο»). Τα ζητήματα που περιλαμβάνει το στρατηγικό σχέδιο καθορίζονται στον Εσωτερικό Κανονισμό.
β) Εγκρίνει τις τροποποιήσεις του καταστατικού της Εταιρείας κατόπιν πρότασης του διοικητικού συμβουλίου, η οποία προσυπογράφεται από το Σ.Ε.Δ..
γ) Εγκρίνει τη σύσταση νέων άμεσων θυγατρικών κατόπιν πρότασης του διοικητικού συμβουλίου, η οποία προσυπογράφεται από το Σ.Ε.Δ..
δ) Εκλέγει τους ελεγκτές της Εταιρείας βάσει λίστας υποψηφίων που υποβάλλεται από το Σ.Ε.Δ. στη γενική συνέλευση σύμφωνα με το άρθρο 191 σε συνδυασμό με το άρθρο 193.
ε) Εγκρίνει την αύξηση του μετοχικού κεφαλαίου 
της Εταιρείας κατόπιν πρότασης του διοικητικού συμβουλίου.
στ) Εγκρίνει τον Εσωτερικό Κανονισμό της Εταιρείας.
ζ) Εγκρίνει τροποποιήσεις του εσωτερικού κανονισμού κατόπιν πρότασης του διοικητικού συμβουλίου, η οποία προσυπογράφεται από το Σ.Ε.Δ..
η) Εγκρίνει τη συνολική διαχείριση κατά το άρθρο 108 του ν. 4548/2018 (Α’ 104) και απαλλάσσει τους ελεγκτές από κάθε ευθύνη, λαμβάνοντας υπόψη την αξιολόγηση του διοικητικού συμβουλίου από το Σ.Ε.Δ.. Απόφαση περί μη έγκρισης της συνολικής διαχείρισης από το διοικητικό συμβούλιο της Εταιρείας πρέπει να αιτιολογείται.»
Άρθρο 9
Συμβούλιο Εταιρικής Διακυβέρνησης - Τροποποίηση άρθρου 191 ν. 4389/2016
Στο άρθρο 191 του ν. 4389/2016 (Α’ 94), περί Εποπτικού Συμβουλίου, επέρχονται οι ακόλουθες τροποποιήσεις: α) ο τίτλος του άρθρου αντικαθίσταται, β) γίνονται νομοτεχνικές βελτιώσεις, γ) οι αναφορές σε «Εποπτικό Συμβούλιο» αντικαθίστανται από το «Συμβούλιο Εταιρικής Διακυβέρνησης (Σ.Ε.Δ.)» ή τη συντομογραφία «Σ.Ε.Δ.», δ) οι παρ. 1 και 2 αντικαθίστανται, ε) στην παρ. 4: εα) στην περ. β) προστίθεται η φράση «Αξιολογεί το διοικητικό συμβούλιο της εταιρείας σύμφωνα με το εγκεκριμένο στρατηγικό σχέδιο και την ετήσια στοχοθεσία και», εβ) οι περ. δ) και η) καταργούνται, εγ) στην περ. γ), η φράση «τις αμοιβές» αντικαθίσταται από τη φράση «την πολιτική αποδοχών», εδ) στην περ. ε) η φράση «της Εταιρείας και των άμεσων θυγατρικών της, εκτός του Τ.Χ.Σ.» αντικαθίσταται από τη φράση «της παρ. 1 του άρθρου 189», στ) στο πέμπτο εδάφιο της παρ. 6, η φράση «ο Υπουργός Οικονομικών δεν πρότεινε στην Ευρωπαϊκή Επιτροπή και στον Ευρωπαϊκό Μηχανισμό Σταθερότητας τουλάχιστον ένα (1) νέο μέλος σύμφωνα με την ως άνω διάταξη» αντικαθίσταται από τη φράση «ο Υπουργός Εθνικής Οικονομίας και Οικονομικών δεν όρισε τουλάχιστον ένα (1) νέο μέλος σύμφωνα με το προηγούμενο εδάφιο», ζ) στην παρ. 7 προστίθεται νέο τέταρτο εδάφιο, επικαιροποιούνται οι παραπομπές του τελευταίου εδαφίου, και το άρθρο 191 διαμορφώνεται ως εξής:
«Άρθρο 191
Συμβούλιο Εταιρικής Διακυβέρνησης
1. Το Συμβούλιο Εταιρικής Διακυβέρνησης (Σ.Ε.Δ.), χωρίς να ορίζει την εμπορική πολιτική της εταιρείας, είναι υπεύθυνο για την παρακολούθηση της απόδοσης και της αποτελεσματικότητας της λειτουργίας του Διοικητικού Συμβουλίου της Εταιρείας, με σκοπό να διασφαλίσει ότι αυτό λειτουργεί σύμφωνα με τις διατάξεις του παρόντος νόμου, του καταστατικού και του Εσωτερικού Κανονισμού, προς το συμφέρον της Εταιρείας και προς εξυπηρέτηση του δημοσίου συμφέροντος. Το Σ.Ε.Δ. διασφαλίζει υψηλό επίπεδο εταιρικής διακυβέρνησης σύμφωνα με τον νόμο.
2. Το Σ.Ε.Δ. αποτελείται από πέντε (5) μέλη που διορίζονται από τη γενική συνέλευση του μοναδικού μετόχου, ως εξής:
α) τρία (3) μέλη ορίζονται από τον μοναδικό μέτοχο και περιλαμβάνουν έναν (1) από τους Υποδιοικητές της Τράπεζας της Ελλάδος, έναν (1) από τους Γενικούς Γραμματείς του Υπουργείου Εθνικής Οικονομίας και Οικονομικών και τον Γενικό Διευθυντή του Οργανισμού Διαχείρισης Δημοσίου Χρέους (Ο.Δ.ΔΗ.Χ.),
β) δύο (2) μέλη, μεταξύ των οποίων ο πρόεδρος του Σ.Ε.Δ., επιλέγονται από την Ευρωπαϊκή Επιτροπή και τον Ευρωπαϊκό Μηχανισμό Σταθερότητας, οι οποίοι ενεργούν από κοινού.
3. Η θητεία των μελών του Σ.Ε.Δ. είναι πέντε (5) έτη.
4. Το Σ.Ε.Δ. αποφασίζει επί των κατωτέρω θεμάτων:
α) Εκλέγει και διορίζει τα μέλη του Διοικητικού Συμβουλίου της Εταιρείας υπό τις προϋποθέσεις που αναφέρονται κατωτέρω στο άρθρο 192.
β) Αξιολογεί το διοικητικό συμβούλιο της Εταιρείας σύμφωνα με το εγκεκριμένο στρατηγικό σχέδιο και την ετήσια στοχοθεσία και ανακαλεί τον διορισμό των μελών του Διοικητικού Συμβουλίου της Εταιρείας.
γ) Καθορίζει την πολιτική αποδοχών των μελών του διοικητικού συμβουλίου της Εταιρείας και εγκρίνει τις εργασιακές ή άλλες συμβάσεις σύμφωνα με τις οποίες παρέχουν υπηρεσίες στην Εταιρεία, σύμφωνα με το άρθρο 194.
δ) Καταργείται.
ε) Προσυπογράφει την πρόταση του διοικητικού συμβουλίου προς τη γενική συνέλευση του μοναδικού μετόχου για οποιαδήποτε τροποποίηση του Εσωτερικού Κανονισμού της παρ. 1 του άρθρου 189.
στ) Προσυπογράφει την πρόταση του διοικητικού συμβουλίου προς τη γενική συνέλευση του μοναδικού μετόχου για οποιαδήποτε τροποποίηση του Καταστατικού της Εταιρείας.
ζ) Προσυπογράφει την πρόταση του διοικητικού συμβουλίου προς τη γενική συνέλευση του μοναδικού μετόχου για τη σύσταση νέων άμεσων θυγατρικών.
η) Καταργείται.
θ) Αξιολογεί τα πεπραγμένα του διοικητικού συμβουλίου και καταρτίζει και υποβάλλει στη γενική συνέλευση του μοναδικού μετόχου ετήσια έκθεση επί των πεπραγμένων του διοικητικού συμβουλίου, η οποία, επίσης, δημοσιεύεται στην ιστοσελίδα της Εταιρείας.
ι) Εποπτεύει την τήρηση των κανόνων εταιρικής διακυβέρνησης της Εταιρείας σύμφωνα με τον παρόντα νόμο και τον Εσωτερικό Κανονισμό.
ια) Υποβάλλει στη γενική συνέλευση λίστα υποψηφίων ελεγκτών σύμφωνα με το άρθρο 193.
ιβ) Προσυπογράφει την επαναμεταβίβαση στο Ελληνικό Δημόσιο άνευ ανταλλάγματος, με σύμβαση που καταρτίζεται με αυτό, περιουσιακών στοιχείων τα οποία μεταβιβάσθηκαν στην Εταιρεία ή στις άμεσες θυγατρικές της δυνάμει του παρόντος νόμου.
ιγ) Εγκρίνει τη διενέργεια από οποιοδήποτε μέλος του διοικητικού συμβουλίου πράξεων που αναφέρονται στην παρ. 6 του άρθρου 192.
ιδ) Προσυπογράφει την απόφαση του διοικητικού συμβουλίου της Εταιρείας για την απαλλαγή του υπεύθυνου κανονιστικής συμμόρφωσης από τα καθήκοντά του.
5. Κάθε μέλος του Σ.Ε.Δ. μπορεί να ζητά από το Διοικητικό Συμβούλιο οποιαδήποτε πληροφορία ή στοιχείο που, κατά την κρίση του, είναι απαραίτητο για την εκτέλεση των καθηκόντων του. Το Σ.Ε.Δ. ενημερώνεται για τον διορισμό, καθώς και για την ανάκληση, προ της λήξης της θητείας τους, του διορισμού των μελών των διοικητικών συμβουλίων των άμεσων και λοιπών θυγατρικών της Εταιρείας, σύμφωνα με την περ. ε) της παρ. 2 του άρθρου 192. Το Διοικητικό Συμβούλιο οφείλει να παρέχει τα εν λόγω στοιχεία χωρίς αδικαιολόγητη καθυστέρηση.
6. Το Σ.Ε.Δ. βρίσκεται σε απαρτία, όταν τουλάχιστον τέσσερα (4) μέλη αυτού είναι παρόντα. Κάθε μέλος του Σ.Ε.Δ. έχει μία (1) ψήφο. Οι αποφάσεις του Σ.Ε.Δ. λαμβάνονται κατόπιν θετικής ψήφου τουλάχιστον τεσσάρων (4) μελών. Αν η θέση ενός ή περισσοτέρων μελών του Σ.Ε.Δ. κενωθεί λόγω θανάτου, παραίτησης ή απώλειας της ιδιότητας του μέλους με οποιονδήποτε άλλον τρόπο, τα υπόλοιπα μέλη συνεχίζουν προσωρινά να ασκούν τις αρμοδιότητες του Σ.Ε.Δ., υπό τον όρο ότι τουλάχιστον δύο (2) μέλη συμμετέχουν στη συνεδρίαση του Σ.Ε.Δ.. Αν έχει κενωθεί θέση μέλους του Σ.Ε.Δ. κατά τα ανωτέρω, το Σ.Ε.Δ. μπορεί να λάβει νόμιμα αποφάσεις μόνο ομοφώνως και υπό την προϋπόθεση ότι παρίστανται στη συνεδρίαση τουλάχιστον ένα (1) μέλος που επιλέχθηκε από κοινού από την Ευρωπαϊκή Επιτροπή και τον Ευρωπαϊκό Μηχανισμό Σταθερότητας και ένα (1) μέλος που επιλέχθηκε από τον Υπουργό Εθνικής Οικονομίας και Οικονομικών. Σε περίπτωση κένωσης θέσης και των τριών (3) μελών που επιλέγονται από τον Υπουργό Εθνικής Οικονομίας και Οικονομικών, το Σ.Ε.Δ. μπορεί να συνεδριάζει νόμιμα και να λαμβάνει αποφάσεις με την παρουσία των υπολοίπων δύο (2) μελών, μετά την πάροδο τριάντα (30) ημερών από την κένωση της θέσης του τελευταίου μέλους από αυτά που επιλέγονται από τον Υπουργό Εθνικής Οικονομίας και Οικονομικών και υπό την προϋπόθεση ότι εντός της ως άνω προθεσμίας, ο Υπουργός Εθνικής Οικονομίας και Οικονομικών δεν όρισε τουλάχιστον ένα (1) νέο μέλος σύμφωνα με το προηγούμενο εδάφιο. Η κενή θέση κάθε μέλους του Σ.Ε.Δ. πληρούται εντός ενενήντα (90) ημερών με τον διορισμό νέου μέλους, σύμφωνα με τη διαδικασία που περιγράφεται στο παρόν άρθρο και μέχρι τη λήξη της θητείας του μέλους που αντικαθίσταται.
7. Ο Υπουργός Εθνικής Οικονομίας και Οικονομικών ή, ενεργώντας από κοινού, η Ευρωπαϊκή Επιτροπή και ο Ευρωπαϊκός Μηχανισμός Σταθερότητας δύνανται να ζητήσουν αιτιολογημένα, με επιστολή που απευθύνεται και κοινοποιείται στο άλλο μέρος, την ανάκληση μέλους ή μελών του Σ.Ε.Δ. αν, ενδεικτικά, τα εν λόγω μέλη: α) παραβιάζουν με τις πράξεις ή παραλείψεις τους τις διατάξεις του παρόντος νόμου ή του Εσωτερικού Κανονισμού, β) παρεμποδίζουν με τις πράξεις ή τις παραλείψεις τους τη λειτουργία της Εταιρείας ή των θυγατρικών της με τρόπο που οι δραστηριότητες αυτών να παρακωλύονται αδικαιολόγητα ή να τίθεται σε κίνδυνο η επίτευξη των σκοπών τους, όπως ενδεικτικά, αν απουσιάζουν σε περισσότερες από τρεις (3) συνεχόμενες συνεδριάσεις, γ) επιδεικνύουν εμφανή απροθυμία ή αδυναμία εκτέλεσης των καθηκόντων τους κατά τρόπο αντίθετο από αυτόν που εύλογα αναμένεται από αυτούς, σύμφωνα με την εμπειρία και τα προσόντα τους. Αναφορικά με τα μέλη του Σ.Ε.Δ., το μέρος που πρότεινε τον διορισμό συγκεκριμένου προσώπου, σύμφωνα με τις διατάξεις του παρόντος άρθρου, είναι εν τέλει αρμόδιο να αποφασίσει και την ανάκληση του διορισμού του. Αν αποφασίσει ότι η ανάκληση δεν είναι δικαιολογημένη, το μέλος παραμένει στη θέση του. Επίσης, ανακαλείται αυτοδικαίως το μέλος που έχει ορίσει ο Υπουργός Εθνικής Οικονομίας και Οικονομικών, αν απωλέσει την ιδιότητα βάσει της οποίας διορίσθηκε. Το μέλος που ανακαλείται σύμφωνα με την παρούσα παράγραφο δεν δικαιούται αποζημίωση λόγω της ανάκλησης. Η θέση του μέλους που ανακαλείται ο διορισμός του κατά την παρούσα πληρούται σύμφωνα με τη διαδικασία της παρ. 2.»
Άρθρο 10
Διοικητικό Συμβούλιο - Τροποποίηση 
άρθρου 192 ν. 4389/2016
Στο άρθρο 192 του ν. 4389/2016 (Α’ 94), περί Διοικητικού Συμβουλίου, επέρχονται οι ακόλουθες τροποποιήσεις: α) γίνονται νομοτεχνικές βελτιώσεις, β) οι αναφορές σε «Εποπτικό Συμβούλιο» αντικαθίστανται από τη συντομογραφία «Σ.Ε.Δ.», γ) στην παρ. 2: γα) στο πρώτο εδάφιο προστίθεται η λέξη «αποκλειστικά», γβ) στο δεύτερο εδάφιο προστίθεται η φράση «ή απαιτείται η προσυπογραφή και από το Σ.Ε.Δ.», γγ) στο τρίτο εδάφιο οι λέξεις «κ.ν. 2190/1920» αντικαθίστανται από τις λέξεις «ν. 4548/2018 (Α’ 104)», γδ) στην περ. ε) οι λέξεις «κ.ν. 2190/1920» αντικαθίστανται από τις λέξεις «ν. 4548/2018» και διαγράφονται οι λέξεις «εκτός του ΤΧΣ» και «πλην του ΤΧΣ», γε) στις περ. στ) και η) διαγράφονται οι αναφορές στο «ΤΧΣ», γστ) στην περ. ιγ) διαγράφεται η φράση «κατόπιν προσυπογραφής από το Εποπτικό Συμβούλιο», γζ) η περ. κβ) αντικαθίσταται, δ) στο προτελευταίο εδάφιο της παρ. 7 μετά τη φράση «και ως προς τις αποφάσεις του Σ.Ε.Δ.» προστίθεται η φράση «στο πλαίσιο των αρμοδιοτήτων του», ε) η παρ. 9 καταργείται, και το άρθρο 192 διαμορφώνεται ως εξής:
«Άρθρο 192
Διοικητικό Συμβούλιο
1. Το διοικητικό συμβούλιο της Εταιρείας αποτελείται από πέντε (5) έως εννέα (9) μέλη, τα οποία εκλέγονται για τετραετή θητεία, όπως ορίζεται στο καταστατικό της, με απόφαση του Σ.Ε.Δ. και υπό τις προϋποθέσεις που θέτει ο εσωτερικός κανονισμός. Το Σ.Ε.Δ. διορίζει μεταξύ των μελών του διοικητικού συμβουλίου τον πρόεδρο και τον διευθύνοντα σύμβουλο. Πέραν του διορισμού του πρώτου διευθύνοντος συμβούλου της Εταιρείας, ο διορισμός του διευθύνοντος συμβούλου της πραγματοποιείται κατόπιν διαβούλευσης του Σ.Ε.Δ. με τα μη εκτελεστικά μέλη του διοικητικού συμβουλίου. Στην έναρξη της διαδικασίας επιλογής, το Σ.Ε.Δ. ζητά την απλή γνώμη του Υπουργού Εθνικής Οικονομίας και Οικονομικών επί των προτεινόμενων χαρακτηριστικών του προσώπου που θα διορισθεί ως διευθύνων σύμβουλος. Ο Υπουργός Εθνικής Οικονομίας και Οικονομικών παρέχει την ως άνω γνώμη εντός δέκα (10) εργάσιμων ημερών από την υποβολή του αιτήματος του Σ.Ε.Δ.. Με την παρέλευση της ως άνω προθεσμίας, το Σ.Ε.Δ. προχωρά στη διαδικασία επιλογής, ακόμα και αν η γνώμη δεν έχει δοθεί. Στο τέλος της διαδικασίας επιλογής το Σ.Ε.Δ. υποβάλλει στον Υπουργό Εθνικής Οικονομίας και Οικονομικών τελική λίστα με τους κατάλληλους υποψήφιους για τη θέση του διευθύνοντος συμβούλου και ο Υπουργός Εθνικής Οικονομίας και Οικονομικών παρέχει, εντός δέκα (10) εργάσιμων ημερών, την απλή γνώμη του επί των υποψηφιοτήτων. Με την παρέλευση της ως άνω προθεσμίας το Σ.Ε.Δ. προβαίνει στην επιλογή, ακόμα και αν η ανωτέρω γνώμη δεν έχει δοθεί. Πέραν του διευθύνοντος συμβούλου, το διοικητικό συμβούλιο μπορεί να διορίσει άλλο ένα (1) εκτελεστικό μέλος. Όλα τα υπόλοιπα μέλη του διοικητικού συμβουλίου είναι μη εκτελεστικά. Η διαδικασία επιλογής των μελών του διοικητικού συμβουλίου και ο καθορισμός της αμοιβής τους, όπως επίσης και η αξιολόγησή τους, αναφέρονται στο άρθρο 194 και αναλύονται περαιτέρω στον Εσωτερικό Κανονισμό. Η πολιτική αποδοχών των μελών του διοικητικού συμβουλίου καθορίζεται από το Σ.Ε.Δ., σύμφωνα με την περ. γ) της παρ. 4 του άρθρου 191.
2. Το διοικητικό συμβούλιο είναι αποκλειστικά υπεύθυνο για τη διοίκηση της Εταιρείας και την επίτευξη των καταστατικών της σκοπών. Το διοικητικό συμβούλιο αποφασίζει επί όλων των θεμάτων που σχετίζονται με τη διαχείριση της Εταιρείας, εκτός από τα θέματα εκείνα που σύμφωνα με τις διατάξεις του παρόντος νόμου ανήκουν στην αρμοδιότητα του Σ.Ε.Δ., της γενικής συνέλευσης ή απαιτείται η προσυπογραφή και από το Σ.Ε.Δ.. Το διοικητικό συμβούλιο έχει τις αρμοδιότητες που αναφέρονται στο άρθρο 86 του ν. 4548/2018 (Α’ 104), καθώς και τις ακόλουθες ενδεικτικές αρμοδιότητες:
α) Αναλαμβάνει συμβατικές υποχρεώσεις για λογαριασμό της Εταιρείας, συμπεριλαμβανομένης της ανάθεσης συμβάσεων για την προμήθεια αγαθών και υπηρεσιών.
β) Διορίζει και ανακαλεί τον διευθυντή εσωτερικού ελέγχου και τον οικονομικό διευθυντή, σύμφωνα με τη διαδικασία που προβλέπεται στον Εσωτερικό Κανονισμό, διορίζει τον υπεύθυνο κανονιστικής συμμόρφωσης και, κατόπιν προηγούμενης προσυπογραφής του Σ.Ε.Δ., τον απαλλάσσει από τα καθήκοντά του.
γ) Εγκρίνει τους γενικούς όρους και προϋποθέσεις για την απασχόληση του προσωπικού της Εταιρείας, συμπεριλαμβανομένης της πολιτικής αμοιβών, σύμφωνα με τον Εσωτερικό Κανονισμό. Η πολιτική αμοιβών πρέπει να είναι ανταγωνιστική, ώστε να προσελκύει πρόσωπα που διαθέτουν εμπειρία και ανάλογα προσόντα, καθώς και να ενθαρρύνει τη παραμονή τους στην Εταιρεία.
δ) Εγκρίνει, κατόπιν πρότασης του διευθύνοντος συμβούλου, σε ετήσια βάση το επιχειρηματικό σχέδιο της Εταιρείας, το οποίο πρέπει σε κάθε περίπτωση να βασίζεται στις γενικές στρατηγικές κατευθύνσεις που περιλαμβάνονται στο στρατηγικό σχέδιο της Εταιρείας.
ε) Αποφασίζει σχετικά με την άσκηση των δικαιωμάτων ψήφου της Εταιρείας, σύμφωνα με τις διατάξεις του ν. 4548/2018, συμπεριλαμβανομένων του διορισμού και της ανάκλησης οργάνων διοίκησης των άμεσων και λοιπών θυγατρικών μέσω της γενικής συνέλευσης αυτών. Το διοικητικό συμβούλιο της Εταιρείας ενημερώνει γραπτώς το Σ.Ε.Δ.: i) για τα κριτήρια επιλογής των υποψηφίων μελών των διοικητικών συμβουλίων των άμεσων και λοιπών θυγατρικών, για την εξέλιξη της διαδικασίας διορισμού, για τη λίστα υποψηφίων, καθώς και για την τελική επιλογή μελών για καθεμία από τις άμεσες ή λοιπές θυγατρικές, ii) για την ανάκληση, προ της λήξης της θητείας τους, του διορισμού των μελών των διοικητικών συμβουλίων των άμεσων και λοιπών θυγατρικών της Εταιρείας. Το τέταρτο εδάφιο της παρ. 4 του άρθρου 197 και συγκεκριμένα από τη φράση «Για τη διευκόλυνση της επιλογής» έως τη φράση «περαιτέρω στον Εσωτερικό Κανονισμό.», εφαρμόζεται αναλόγως και για την επιλογή υποψήφιων μελών για τα διοικητικά συμβούλια των άμεσων θυγατρικών της Εταιρείας.
στ) Εγκρίνει: α) τυχόν απόσχιση περιουσιακών στοιχείων από μία άμεση θυγατρική της Εταιρείας σε οποιαδήποτε θυγατρική, β) τυχόν μεταβίβαση περιουσιακών στοιχείων από μία άμεση θυγατρική στο Ελληνικό Δημόσιο, κατόπιν πρότασης του διοικητικού συμβουλίου της εν λόγω άμεσης θυγατρικής και υπό την προϋπόθεση προσυπογραφής από το Σ.Ε.Δ.. Η παραπάνω μεταβίβαση πραγματοποιείται μόνο εφόσον έχει εκ των προτέρων εγκριθεί από τον Υπουργό Εθνικής Οικονομίας και Οικονομικών. Στο πλαίσιο της ανωτέρω αρμοδιότητας, το διοικητικό συμβούλιο εξειδικεύει την αναγκαιότητα της απόσχισης ή μεταβίβασης, τους όρους της, περιλαμβανομένων των δικαιωμάτων, υποχρεώσεων και εργασιακών σχέσεων που μεταβιβάζονται.
ζ) Αποφασίζει την υλοποίηση επενδύσεων κατόπιν πρότασης της Επιτροπής Επενδύσεων και βάσει του Εσωτερικού Κανονισμού, σύμφωνα με το άρθρο 200.
η) Εγκρίνει το σχέδιο αναδιάρθρωσης της ETAΔ και τυχόν σχέδια αναδιοργάνωσης των άμεσων θυγατρικών της Εταιρείας (πλην των συμμετοχών του στο μετοχικό κεφάλαιο άλλων εταιρειών).
θ) Λαμβάνει κατάλληλα μέτρα για τη διασφάλιση συμμόρφωσης με τις αρχές εταιρικής διακυβέρνησης, διαφάνειας και εποπτείας, σύμφωνα με τις βέλτιστες διεθνείς πρακτικές και τις κατευθυντήριες γραμμές του ΟΟΣΑ.
ι) Υποβάλλει στο Σ.Ε.Δ. τριμηνιαίες εκθέσεις για την τήρηση των κανόνων της εταιρικής διακυβέρνησης του παρόντος νόμου και του Εσωτερικού Κανονισμού της Εταιρείας, όπως ειδικότερα αναλύονται στον Εσωτερικό Κανονισμό.
ια) Υποβάλλει προς έγκριση στη γενική συνέλευση του μοναδικού μετόχου τις οικονομικές καταστάσεις της Εταιρείας.
ιβ) Καταρτίζει και υποβάλλει στη γενική συνέλευση του μοναδικού μετόχου ετήσια έκθεση αναφορικά με τα πεπραγμένα της Εταιρείας. Η εν λόγω έκθεση υποβάλλεται ταυτόχρονα στη Βουλή και συζητείται ενώπιον της αρμόδιας Επιτροπής αυτής, σύμφωνα με το άρθρο 202.
ιγ) Προτείνει στη γενική συνέλευση του μοναδικού μετόχου την αύξηση του μετοχικού κεφαλαίου της Εταιρείας.
ιδ) Προτείνει στη γενική συνέλευση του μοναδικού μετόχου, κατόπιν προσυπογραφής από το Σ.Ε.Δ., την τροποποίηση του καταστατικού της Εταιρείας.
ιε) Προτείνει στη γενική συνέλευση του μοναδικού μετόχου, κατόπιν προσυπογραφής από το Σ.Ε.Δ., τη σύσταση νέων άμεσων θυγατρικών της Εταιρείας.
ιστ) Συντάσσει τροποποιήσεις του Εσωτερικού Κανονισμού, τις οποίες με την προϋπόθεση προσυπογραφής από το Σ.Ε.Δ., υποβάλλει προς έγκριση στη γενική συνέλευση του μοναδικού μετόχου.
ιζ) Υποβάλλει προς έγκριση στη γενική συνέλευση του μοναδικού μετόχου το στρατηγικό σχέδιο της Εταιρείας.
ιη) Ασκεί όλες τις αρμοδιότητες και τα καθήκοντα που προβλέπονται στον παρόντα νόμο και την εφαρμοστέα νομοθεσία.
ιθ) Αποφασίζει τη σύσταση ενός ή περισσοτέρων ελεγκτικών ή συμβουλευτικών οργάνων της Εταιρείας (όπως επιτροπή εσωτερικού ελέγχου, η οποία αποτελείται από μη εκτελεστικά μέλη του διοικητικού συμβουλίου και επιτροπή επενδύσεων), καθορίζοντας τους όρους και τις προϋποθέσεις του διορισμού των μελών τους και θέτοντας τις αρμοδιότητες των ως άνω οργάνων.
κ) Επιβλέπει την εφαρμογή του ετήσιου επιχειρηματικού σχεδίου της Εταιρείας.
κα) Επιβλέπει τη συμμόρφωση με τους κανόνες της εταιρικής διακυβέρνησης που τίθενται στον παρόντα νόμο και τον Εσωτερικό Κανονισμό.
κβ) Θέτει ετήσια στοχοθεσία για τον διευθύνοντα σύμβουλο που ακολουθεί το εγκεκριμένο στρατηγικό σχέδιο, μετά από σχετική εισήγηση του διευθύνοντος συμβούλου και, στη βάση αυτής, αξιολογεί την απόδοση του διευθύνοντος συμβούλου του διοικητικού συμβουλίου και προτείνει στο Σ.Ε.Δ. την ανάκληση αυτού.
3. Ο Πρόεδρος ή ο νόμιμος αναπληρωτής του, καθώς και ο διευθύνων σύμβουλος έχουν τις αρμοδιότητες που προβλέπονται στο Καταστατικό της Εταιρείας και τον Εσωτερικό Κανονισμό.
4. Ένας (1) εκπρόσωπος που ορίζεται από κοινού από την Ευρωπαϊκή Επιτροπή και τον Ευρωπαϊκό Μηχανισμό Σταθερότητας παρευρίσκεται στις συνεδριάσεις του Διοικητικού Συμβουλίου της Εταιρείας, ως παρατηρητής χωρίς δικαίωμα ψήφου. Ο ως άνω εκπρόσωπος ενημερώνεται πλήρως επί των θεμάτων της ημερήσιας διάταξης και μπορεί να ζητήσει εγγράφως από το Διοικητικό Συμβούλιο κάθε πληροφορία επί των θεμάτων που σχετίζονται με τη λειτουργία της Εταιρείας. Η εν λόγω ενημέρωση παρέχεται σε αυτόν χωρίς αδικαιολόγητη καθυστέρηση. Η θητεία του εν λόγω εκπροσώπου είναι τέσσερα (4) συναπτά έτη και μπορεί να ανανεώνεται για μία ακόμη φορά. Σε περίπτωση κωλύματος του εκπροσώπου που προβλέπεται στο πρώτο εδάφιο, στις συνεδριάσεις του Διοικητικού Συμβουλίου της Εταιρείας μπορεί να παρευρίσκεται ως παρατηρητής χωρίς δικαίωμα ψήφου, ο αναπληρωτής του, ο οποίος ορίζεται αποκλειστικά για τον σκοπό αυτόν από κοινού από την Ευρωπαϊκή Επιτροπή και τον Ευρωπαϊκό Μηχανισμό Σταθερότητας.
5. Το Διοικητικό Συμβούλιο βρίσκεται σε απαρτία όταν παρίστανται τουλάχιστον τρία (3) μέλη. Κάθε μέλος του Διοικητικού Συμβουλίου έχει μία ψήφο. Οι αποφάσεις του Διοικητικού Συμβουλίου λαμβάνονται με την πλειοψηφία των παρόντων μελών. Σε περίπτωση ισοψηφίας, υπερισχύει η ψήφος του Προέδρου. Σε περίπτωση που ο εκπρόσωπος της Ευρωπαϊκής Επιτροπής και του Ευρωπαϊκού Μηχανισμού Σταθερότητας έχει προσκληθεί να συμμετάσχει σύμφωνα με τα όσα αναφέρονται στην προηγούμενη παράγραφο, η απουσία του δεν επηρεάζει τη νόμιμη συγκρότηση του Διοικητικού Συμβουλίου. Αν απουσιάζουν μέλη του Διοικητικού Συμβουλίου λόγω θανάτου, παραίτησης ή λόγω απώλειας της ιδιότητάς τους για άλλο λόγο, τα απομένοντα μέλη αυτού δύνανται να εκτελούν προσωρινά τις αρμοδιότητες του Διοικητικού Συμβουλίου, υπό την προϋπόθεση ότι υπάρχει η απαρτία της παρούσας παραγράφου. Η κενή θέση πρέπει να αναπληρώνεται εντός εξήντα (60) ημερών με τον διορισμό νέου μέλους και σύμφωνα με τη διαδικασία που προβλέπεται στον παρόντα νόμο και μέχρι τη λήξη της θητείας του μέλους που αντικαθίσταται.
6. Τα κωλύματα, ασυμβίβαστα και οι περιπτώσεις για τις οποίες προβλέπεται έκπτωση από το αξίωμα του μέλους του διοικητικού συμβουλίου αναφέρονται στο άρθρο 194 και λεπτομερώς στον Εσωτερικό Κανονισμό. Ενδεικτικά τα μέλη του διοικητικού συμβουλίου δεν επιτρέπεται να ενεργούν κατ’ επάγγελμα πράξεις, είτε ατομικά είτε με τη συνεργασία τρίτων, σε τομείς σχετικούς με τις δραστηριότητες της Εταιρείας, όπως αναφέρονται στο καταστατικό της ή να διεξάγουν δραστηριότητες όμοιες με τους ως άνω σκοπούς ή να συμμετέχουν με οποιονδήποτε τρόπο σε εταιρείες που επιδιώκουν αυτούς τους σκοπούς χωρίς την προηγούμενη έγκριση του Σ.Ε.Δ.. Σε περίπτωση παραβίασης αυτής της υποχρέωσης, η Εταιρεία δικαιούται αποζημίωση για κάθε θετική ή αποθετική ζημία.
7. Εφόσον οι αποφάσεις του διοικητικού συμβουλίου λαμβάνονται σύμφωνα με τις ρυθμίσεις του παρόντος νόμου, του Εσωτερικού Κανονισμού και της ισχύουσας νομοθεσίας, λογίζεται ότι είναι σύμφωνες με τον σκοπό της Εταιρείας, όπως αυτός προβλέπεται στο άρθρο 185. Τα μέλη του διοικητικού συμβουλίου δεν υπέχουν αστική ευθύνη έναντι τρίτων για πράξεις ή παραλείψεις κατά την άσκηση των καθηκόντων τους, παρά μόνο για δόλο ή βαρεία αμέλεια. Στο μέτρο που απόφαση του διοικητικού συμβουλίου έχει καταστεί αντικείμενο ελέγχου του Ελεγκτικού Συνεδρίου, η απόφαση του Ελεγκτικού Συνεδρίου είναι δεσμευτική σε κάθε αστικό και ποινικό δικαστήριο, αποκλειστικά για τα θέματα που έχουν ελεγχθεί από το Ελεγκτικό Συνέδριο με βάση στοιχεία που έχουν υποβληθεί. Σε κάθε περίπτωση μήνυσης, έγκλησης, καταγγελίας ή αναφοράς για πράξεις ή παραλείψεις των μελών του διοικητικού συμβουλίου της Εταιρείας κατά την άσκηση των καθηκόντων τους, επιλαμβάνεται ο Εισαγγελέας του Αρείου Πάγου αυτοπροσώπως, ο οποίος, αν κρίνει ότι τα παραπάνω χρήζουν προκαταρκτικής εξέτασης, την εκτελεί αυτοπροσώπως ή την αναθέτει σε έναν εκ των Αντεισαγγελέων του Αρείου Πάγου. 
Για τα µέλη του Σ.Ε.Δ., ως προς την άσκηση των καθηκόντων τους, εφαρμόζονται αναλόγως οι διατάξεις του παρόντος νόμου:
α) για την οριοθέτηση και τον περιορισμό της ευθύνης των µελών του διοικητικού συμβουλίου,
β) για τη διαδικασία που τηρείται ως προς τα µέλη του διοικητικού συμβουλίου σε περίπτωση μήνυσης, έγκλησης, καταγγελίας ή αναφοράς για πράξεις ή παραλείψεις τους, καθώς και
γ) για όλα εν γένει τα θέματα που διαλαμβάνουν οι διατάξεις της παρούσας παραγράφου.
Το τεκμήριο συμφωνίας προς τον σκοπό της Εταιρείας, που τίθεται µε το πρώτο εδάφιο της παρούσας παραγράφου, ισχύει και ως προς τις αποφάσεις του Σ.Ε.Δ., στο πλαίσιο των αρμοδιοτήτων του, εφόσον λαμβάνονται, σύμφωνα µε την ισχύουσα νομοθεσία και στο πλαίσιο των αποφάσεων της γενικής συνέλευσης, συµπεριλαµβανοµένων των κανονισμών που έχουν εγκριθεί από αυτή. Κατά τα λοιπά, οι γενικές διατάξεις για την οφειλόμενη επιμέλεια και την έκταση της ευθύνης των µελών του διοικητικού συμβουλίου ανώνυμης εταιρείας έναντι της εταιρείας εφαρμόζονται αναλόγως και για τα µέλη του Σ.Ε.Δ..
8. Οι εμπειρογνώμονες, τα μέλη Συμβουλίων Εμπειρογνωμόνων ή τα μέλη άλλων γνωμοδοτικών οργάνων της Εταιρείας και των άμεσων θυγατρικών της δεν υπέχουν αστική ή ποινική ευθύνη για γνωμοδοτήσεις τους, εφόσον οι τελευταίες έχουν συνταχθεί σύμφωνα με τις προβλεπόμενες από τον νόμο διαδικασίες ή τα οριζόμενα στους εσωτερικούς κανονισμούς και τα καταστατικά τους, γεγονός που τεκμαίρεται αν έχει ακολουθήσει θετικός έλεγχος του Ελεγκτικού Συνεδρίου.
9. Καταργείται.»
Άρθρο 11
Οικονομικές καταστάσεις - Τροποποίηση παρ. 1 και 2 άρθρου 195 ν. 4389/2016
Στο άρθρο 195 του ν. 4389/2016 (Α’ 94), περί οικονομικών καταστάσεων, επέρχονται οι ακόλουθες τροποποιήσεις: α) γίνονται νομοτεχνικές βελτιώσεις, β) στο πρώτο εδάφιο της παρ. 1, η φράση «η οποία είναι υπεύθυνη και για την απαλλαγή των ελεγκτών από κάθε ευθύνη, σύμφωνα με όσα ορίζονται στον κ.ν. 2190/1920» διαγράφεται, γ) στην παρ. 2 η φράση «υποβάλλονται στο Εποπτικό Συμβούλιο και» αντικαθίσταται από τη φράση «αποστέλλονται στο Συμβούλιο Εταιρικής Διακυβέρνησης και κατόπιν», και το άρθρο 195 διαμορφώνεται ως εξής:
«Άρθρο 195
Οικονομικές καταστάσεις
1. Οι ελεγμένες ετήσιες εταιρικές και ενοποιημένες οικονομικές καταστάσεις και εκθέσεις της εταιρείας εγκρίνονται από τη γενική συνέλευσή της. Οι εξαμηνιαίες ενδιάμεσες οικονομικές καταστάσεις εγκρίνονται από το διοικητικό συμβούλιο της εταιρείας και συνοδεύονται από έκθεση επισκόπησης των ορκωτών ελεγκτών λογιστών.
2. Το διοικητικό συμβούλιο συντάσσει, επίσης, τριμηνιαίες αναφορές επί των πεπραγμένων και των οικονομικών καταστάσεων της Εταιρείας που περιλαμβάνουν αναλυτική κατάσταση του συνόλου των εσόδων και καταστάσεις χρηματοροών και οικονομικής θέσης, οι οποίες αποστέλλονται στο Συμβούλιο Εταιρικής Διακυβέρνησης και κατόπιν αναρτώνται στην ιστοσελίδα της Εταιρείας εντός ενενήντα (90) ημερών από το τέλος κάθε τριμήνου.
3. Οι ετήσιες οικονομικές καταστάσεις υποβάλλονται σε διατυπώσεις δημοσιότητας, όπως ο νόμος κάθε φορά ορίζει.»
Άρθρο 12
Πειθαρχικό συμβούλιο Εταιρείας Ακινήτων Δημοσίου Α.Ε. - Προσθήκη παρ. 15 στο 
άρθρο 196 του ν. 4389/2016
Στο άρθρο 196 του ν. 4389/2016 (Α’ 94) προστίθεται παρ. 15 ως εξής:
«15. Ο πειθαρχικός έλεγχος του προσωπικού της ΕΤ.Α.Δ. ασκείται από το πειθαρχικό της συμβούλιο. Σε αυτό συμμετέχει ο Διευθυντής Κανονιστικής Συμμόρφωσης ή Ανθρώπινου Δυναμικού της Ελληνικής Εταιρείας Συμμετοχών και Περιουσίας ως πρόεδρος, ένα (1) ανεξάρτητο μη εκτελεστικό μέλος του διοικητικού συμβουλίου της ΕΤ.Α.Δ. ως μέλος και ο Διευθυντής Προσωπικού της ΕΤ.Α.Δ..»
Άρθρο 13
Διανομή κερδών και ζητήματα διαφάνειας - Τροποποίηση παρ. 1 άρθρου 199 και αντικατάσταση παρ. 1 άρθρου 202 ν. 4389/2016
1. Το εισαγωγικό εδάφιο της περ. β) της παρ. 1 του άρθρου 199 του ν. 4389/2016 (Α’ 94), περί διανομής κερδών, αντικαθίσταται, στην υποπερ. βα) αφαιρούνται οι λέξεις «να», στην υποπερ. ββ) προστίθεται δεύτερο εδάφιο, και το άρθρο 199 διαμορφώνεται ως εξής:
«Άρθρο 199
Διανομή κερδών
1. Με την επιφύλαξη της παρ. 2, η διανομή των κερδών της Εταιρείας πραγματοποιείται σύμφωνα με τη μερισματική πολιτική, η οποία αποτελεί μέρος του Εσωτερικού Κανονισμού και με την οποία διασφαλίζεται η ακόλουθη διανομή:
α) ποσοστό πενήντα τοις εκατό (50%) των κερδών της Εταιρείας καταβάλλεται ως μέρισμα στο Ελληνικό Δημόσιο και διατίθεται σύμφωνα με τον ν. 4336/2015, και
β) από το υπολειπόμενο πενήντα τοις εκατό (50%):
αα) Ένα μέρος αποδίδεται ως μέρισμα στο Ελληνικό Δημόσιο και χρησιμοποιείται από το Ελληνικό Δημόσιο για επενδύσεις, σύμφωνα με την παρ. 3 του άρθρου 200 του παρόντος νόμου, και
ββ) Ένα μέρος θα χρησιμοποιείται από την Εταιρεία για επενδύσεις σύμφωνα με την παρ. 2 του άρθρου 200 του παρόντος νόμου και δύναται, επίσης, να διακρατηθεί για να καλυφθούν πιθανές μελλοντικές ζημιές. Η εταιρεία δύναται να αναθέτει, συνάπτοντας σύμβαση παροχής υπηρεσιών, την επένδυση μέρους των κεφαλαίων που είναι διαθέσιμα προς επένδυση, σύμφωνα με την παρούσα υποπερίπτωση, στο Επενδυτικό Ταμείο του άρθρου 203Β ή να εισφέρει τα κεφάλαια αυτά στο Επενδυτικό Ταμείο προσαυξάνοντας το προς επένδυση κεφάλαιό του.
Τα κέρδη της Εταιρείας υπολογίζονται, όπως προβλέπεται στον Εσωτερικό Κανονισμό, στο κεφάλαιο «Πρότυπα χρηματοοικονομικής αναφοράς και πλαίσιο για την προετοιμασία της χρηματοοικονομικής αναφοράς». Η διανομή των κερδών της Εταιρείας, σύμφωνα με τις διατάξεις του παρόντος άρθρου και του άρθρου 200, εγκρίνεται από την ετήσια τακτική γενική συνέλευση.
2. Οι διατάξεις του άρθρου 12 του ν. 3864/2010 και οι διατάξεις των παραγράφων 14 έως και 18 του άρθρου 2 του ν. 3986/2011 εξακολουθούν να εφαρμόζονται από το Τ.Χ.Σ. και το Τ.Α.Ι.ΠΕ.Δ. αντίστοιχα, και το Τ.Χ.Σ. θα μεταφέρει τα ποσά απευθείας στο Ελληνικό Δημόσιο.»
2. Η παρ. 1 του άρθρου 202 του ν. 4389/2016, περί υποχρεώσεων δημοσιότητας και διαφάνειας αντικαθίσταται ως εξής:
«1. Το Διοικητικό Συμβούλιο της Εταιρείας: α) υποβάλλει στη Βουλή των Ελλήνων ετήσια έκθεση ανάλυσης των πεπραγμένων του για τη σχετική περίοδο, η οποία συζητείται στην αρμόδια Επιτροπή της, β) υποβάλλει στη Βουλή των Ελλήνων το στρατηγικό σχέδιο μετά την έγκρισή του από τη γενική συνέλευση, το οποίο συζητείται στην αρμόδια Επιτροπή της.»
Άρθρο 14
Θέματα προσωπικού της Ελληνικής Εταιρείας Συμμετοχών και Περιουσίας και των θυγατρικών της - Τροποποίηση παρ. 3 και προσθήκη παρ. 5 στο άρθρο 203 του ν. 4389/2016
1. Στην παρ. 3 του άρθρου 203 του ν. 4389/2016 (Α’ 94), περί θεμάτων προσωπικού της Εταιρείας και των άμεσων θυγατρικών της, η φράση «και οι άμεσες θυγατρικές» αντικαθίσταται από τη φράση «οι άμεσες και οι λοιπές θυγατρικές», και η παρ. 3 διαμορφώνεται ως εξής:
«3. Η Εταιρεία, οι άμεσες και οι λοιπές θυγατρικές της μπορούν να αποφασίσουν τη μεταφορά εργαζομένων από την Εταιρεία στις θυγατρικές αυτές ή από μία από τις θυγατρικές αυτές σε άλλη ή στην Εταιρεία.»
2. Στο άρθρο 203 του ν. 4389/2016 προστίθεται παρ. 5 ως εξής:
«5. Η Εταιρεία Ακινήτων του Δημοσίου Α.Ε. καταρτίζει κανονισμό προσωπικού με απόφαση του διοικητικού της συμβουλίου που εγκρίνεται από τη γενική της συνέλευση.»
ΚΕΦΑΛΑΙΟ Δ’
ΣΥΣΤΑΣΗ ΚΑΙ ΛΕΙΤΟΥΡΓΙΑ ΕΠΕΝΔΥΤΙΚΟΥ ΤΑΜΕΙΟΥ - ΤΡΟΠΟΠΟΙΗΣΗ Ν. 4389/2016
Άρθρο 15
Διάθεση αντισταθμίσματος από την επαναμεταβίβαση των μετοχών της Εταιρείας Υδρεύσεως και Αποχετεύσεως Πρωτευούσης και της Εταιρείας Ύδρευσης και Αποχέτευσης Θεσσαλονίκης από την Ελληνική Εταιρεία Συμμετοχών και Περιουσίας προς το Ελληνικό Δημόσιο - Προσθήκη Υποκεφαλαίου ΔΑ και άρθρου 203Α στον ν. 4389/2016
Στον ν. 4389/2016 (Α’ 94) προστίθενται Υποκεφάλαιο ΔΑ και άρθρο 203Α ως εξής:
«ΥΠΟΚΕΦΑΛΑΙΟ ΔΑ
ΣΥΣΤΑΣΗ ΚΑΙ ΛΕΙΤΟΥΡΓΙΑ 
ΕΠΕΝΔΥΤΙΚΟΥ ΤΑΜΕΙΟΥ
Άρθρο 203Α
Διάθεση αντισταθμίσματος από την επαναμεταβίβαση των μετοχών της 
Εταιρείας Υδρεύσεως και Αποχετεύσεως Πρωτευούσης και της Εταιρείας Ύδρευσης 
και Αποχέτευσης Θεσσαλονίκης από την Ελληνική Εταιρεία Συμμετοχών και 
Περιουσίας προς το Ελληνικό Δημόσιο
Το αντιστάθμισμα από την επαναμεταβίβαση του συνόλου των μετοχών της Εταιρείας Υδρεύσεως και Αποχετεύσεως Πρωτευούσης Α.Ε. και της Εταιρείας Ύδρευσης και Αποχέτευσης Θεσσαλονίκης Α.Ε. που κατείχε η Ελληνική Εταιρεία Συμμετοχών και Περιουσίας (Ε.Ε.ΣΥ.Π.) του άρθρου 184 του παρόντος, προς το Ελληνικό Δημόσιο, σύμφωνα με την παρ. 1 του άρθρου 64 του ν. 5045/2023 (Α’ 136) και το οποίο ανέρχεται στο ποσό των εξακοσίων επτά εκατομμυρίων (607.000.000) ευρώ, αποδίδεται στην Ε.Ε.ΣΥ.Π. και διατίθεται, κατά παρέκκλιση από το άρθρο 199 του παρόντος, ως εξής:
α) πενήντα τοις εκατό (50%) του αντισταθμίσματος καταβάλλεται από την Ε.Ε.ΣΥ.Π. απευθείας στο Ελληνικό Δημόσιο, εντός τριάντα (30) ημερών από την είσπραξή του και διατίθεται για την αποπληρωμή των διεθνών υποχρεώσεων του ν. 4336/2015 (Α’ 94), και
β) το υπόλοιπο πενήντα τοις εκατό (50%) του αντισταθμίσματος διατίθεται για τον σχηματισμό ειδικού αποθεματικού, προκειμένου να χρησιμοποιηθεί ως αρχικό επενδυτικό κεφάλαιο της Ε.Ε.ΣΥ.Π. για τη σύσταση του Επενδυτικού Ταμείου του άρθρου 203B.»
Άρθρο 16
Σύσταση και διαχείριση Επενδυτικού Ταμείου - Προσθήκη άρθρου 203Β στον ν. 4389/2016
Στον ν. 4389/2016 (Α’ 94) προστίθεται άρθρο 203Β ως εξής:
«Άρθρο 203Β
Σύσταση και διαχείριση Επενδυτικού Ταμείου
1. Η Ελληνική Εταιρεία Συμμετοχών και Περιουσίας (Ε.Ε.ΣΥ.Π.), με απόφαση της γενικής της συνέλευσης που λαμβάνεται μετά από εισήγηση του διοικητικού συμβουλίου, συστήνει Επενδυτικό Ταμείο για την προώθηση και χρηματοδότηση ή συγχρηματοδότηση αναπτυξιακών επενδυτικών δραστηριοτήτων, οι οποίες θα έχουν σημαντικό αντίκτυπο στην κοινωνική και οικονομική ανάπτυξη και προοπτικές δημιουργίας υπεραξιών. Η νομική μορφή που λαμβάνει το Επενδυτικό Ταμείο καθορίζεται βάσει της παρ. 4.
2. Η αποστολή του Επενδυτικού Ταμείου είναι να επενδύει σε αναπτυξιακούς τομείς προς όφελος της ελληνικής οικονομίας και να υποστηρίζει τη μόχλευση πρόσθετων επενδύσεων.
3. Αρχικό επενδυτικό κεφάλαιο του Επενδυτικού Ταμείου είναι το ειδικό αποθεματικό που σχηματίζεται από το ήμισυ του αντισταθμίσματος από την επαναμεταβίβαση των μετοχών της Εταιρείας Υδρεύσεως και Αποχετεύσεως Πρωτευούσης και της Εταιρείας Ύδρευσης και Αποχέτευσης Θεσσαλονίκης προς το Ελληνικό Δημόσιο και διατίθεται για τον σκοπό αυτόν, σύμφωνα με την περ. β) του άρθρου 203Α.
4. Το Επενδυτικό Ταμείο λαμβάνει τη νομική μορφή που είναι η πλέον πρόσφορη για την εκπλήρωση των σκοπών του, ιδίως δε τη μορφή:
α) Αμοιβαίου Κεφαλαίου Επιχειρηματικών Συμμετοχών του άρθρου 7 του ν. 2992/2002 (Α’ 54), ή
β) Οργανισμού Εναλλακτικών Επενδύσεων της περ. α) της παρ. 1 του άρθρου 4 του ν. 4209/2013 (Α’ 253), ανοικτού ή κλειστού τύπου, ή
γ) ανώνυμης εταιρείας κεφαλαίου και συμμετοχών, άμεσης θυγατρικής της Ε.Ε.ΣΥ.Π., κατά την παρ. 2 του άρθρου 188, ή
δ) οποιαδήποτε άλλη μορφή, με ή χωρίς νομική προσωπικότητα, θεωρείται κατά την κρίση της γενικής συνέλευσης της Ε.Ε.ΣΥ.Π. πρόσφορη για την εκπλήρωση των σκοπών της παρ. 1, σύμφωνα με τη νομοθεσία και αφού ληφθούν υπόψη οι αντίστοιχες βέλτιστες ευρωπαϊκές και διεθνείς πρακτικές και η επίδραση της νομικής μορφής που θα επιλεγεί στους εθνικούς λογαριασμούς.
Για την επίτευξη του σκοπού των παρ. 1 και 2, το Επενδυτικό Ταμείο διαχειρίζεται το επενδυτικό του κεφάλαιο, αποκλειστικά, σύμφωνα με: α) επενδυτικά κριτήρια της ιδιωτικής οικονομίας, β) τους διεθνώς αποδεκτούς κανόνες, όρους και κριτήρια που χρησιμοποιούνται από αντίστοιχα επενδυτικά ταμεία, καθώς και τις διεθνώς αποδεκτές πρακτικές και μεθόδους για επενδύσεις αυτής της μορφής, βάσει των επενδυτικών κατευθύνσεων του άρθρου 203Δ.
5. Με την απόφαση της γενικής συνέλευσης της παρ. 1 συστήνεται άμεση θυγατρική εταιρεία με αποκλειστικό σκοπό τη διαχείριση του Επενδυτικού Ταμείου, αν αυτό απαιτείται από τη νομοθεσία που διέπει τη νομική του μορφή.
6. Άμεση θυγατρική που συστήνεται σύμφωνα με τις παρ. 4 και 5 δεν ανήκει στον δημόσιο τομέα, όπως ορίζεται στην περ. α) της παρ. 1 του άρθρου 14 του ν. 4270/2014 (Α’ 143) και δεν εφαρμόζεται για τις προμήθειές της ο ν. 4412/2016 (Α’ 147). Η Εταιρεία της παρούσας καταρτίζει Εσωτερικό Κανονισμό κατά παρέκκλιση από το άρθρο 189, με την επιφύλαξη του ενωσιακού δικαίου.
7. Με την απόφαση της παρ. 1 ορίζονται τα όργανα που δύνανται να παρέχουν συμβουλευτική υποστήριξη, να αξιολογούν, εισηγούνται και αποφασίζουν για τις επενδύσεις του Επενδυτικού Ταμείου και να ασκούν τις υπόλοιπες αρμοδιότητες που σχετίζονται με τη λειτουργία του και τη διαχείριση των επενδύσεών του. Τα ανωτέρω όργανα δύναται να περιλαμβάνουν τη Συμβουλευτική Επιτροπή, την Επενδυτική Επιτροπή και την Επιτροπή Αξιολόγησης και Διαχείρισης Κινδύνων.
8. Το Ελληνικό Δημόσιο δεν έχει καμίας μορφής εγγυητική ή άλλη ευθύνη σε σχέση με το Επενδυτικό Ταμείο.»
Άρθρο 17
Κανόνες λειτουργίας του Επενδυτικού Ταμείου - Προσθήκη άρθρου 203Γ στον ν. 4389/2016
Στον ν. 4389/2016 (Α’ 94) προστίθεται άρθρο 203Γ ως εξής:
«Άρθρο 203Γ
Κανόνες λειτουργίας του Επενδυτικού Ταμείου
1. Τα ρευστά διαθέσιμα της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.), που σχηματίζουν το ειδικό αποθεματικό που χρησιμοποιείται ως αρχικό επενδυτικό κεφάλαιο για τη σύσταση του Επενδυτικού Ταμείου, σύμφωνα με την περ. β) του άρθρου 203Α, τηρούνται σε ειδικό λογαριασμό ταμειακής διαχείρισης στην Τράπεζα της Ελλάδος. Ανάληψη των διαθεσίμων αυτών γίνεται μόνο στον βαθμό που απαιτείται για:
α) την υλοποίηση των επενδύσεων του Επενδυτικού Ταμείου, κατόπιν αντίστοιχης οριστικής επενδυτικής απόφασης για εγκεκριμένη επένδυση που είναι σύμφωνη με την επενδυτική πολιτική του Επενδυτικού Ταμείου,
β) την κάλυψη δαπανών σύστασης του Επενδυτικού Ταμείου, και
γ) την κάλυψη των ετήσιων λειτουργικών εξόδων και δαπανών του Επενδυτικού Ταμείου, βάσει του εγκεκριμένου προϋπολογισμού.
2. Απαγορεύεται η διάθεση των ρευστών διαθεσίμων της παρ. 1 για να αποκτηθούν:
α) ακίνητα,
β) ρευστοποιήσιμα ή μη στοιχεία ενεργητικού επιχειρήσεων με κινητές αξίες,
γ) παράγωγα ή άλλα χρηματοπιστωτικά μέσα που είναι εισηγμένα σε οργανωμένη αγορά της Ελλάδας ή του εξωτερικού ή μερίδια σε Αμοιβαία Κεφάλαια Ακίνητης Περιουσίας, και
δ) συμμετοχές σε Ανώνυμες Εταιρείες Επενδύσεων σε Ακίνητη Περιουσία του ν. 2778/1999 (Α’ 295).
3. Αν το Επενδυτικό Ταμείο λάβει μορφή που επιτρέπει τη συμμετοχή και τρίτων επενδυτών και, ιδίως, αν συσταθεί ως Αμοιβαίο Κεφάλαιο Επιχειρηματικών Συμμετοχών ή άλλης μορφής Οργανισμός Εναλλακτικών Επενδύσεων, δύναται να προσκαλεί, στο πλαίσιο της επενδυτικής του πολιτικής, άλλα επενδυτικά κεφάλαια, ιδιωτικούς επενδυτικούς και χρηματοδοτικούς φορείς που εδρεύουν στην Ελλάδα ή σε άλλο κράτος μέλος της Ευρωπαϊκής Ένωσης ή σε τρίτη χώρα, καθώς και άλλα διεθνή ή εθνικά επενδυτικά ταμεία και οργανισμούς, να συμμετάσχουν ως συνεπενδυτές στο Επενδυτικό Ταμείο.»
Άρθρο 18
Επενδυτικές κατευθύνσεις του Επενδυτικού Ταμείου - Προσθήκη άρθρου 203Δ στον ν. 4389/2016
Στον ν. 4389/2016 (Α’ 94) προστίθεται άρθρο 203Δ ως εξής:
«Άρθρο 203Δ
Επενδυτικές κατευθύνσεις του 
Επενδυτικού Ταμείου
1. Η επενδυτική πολιτική του Επενδυτικού Ταμείου καταρτίζεται με βάση τις κατευθύνσεις του παρόντος και περιλαμβάνεται στον Εσωτερικό Κανονισμό επενδύσεων που καταρτίζεται από το όργανο που προσδιορίζεται με την απόφαση της παρ. 1 του άρθρου 203Β.
2. Ο εσωτερικός κανονισμός επενδύσεων καθορίζει ιδίως:
α) το στρατηγικό σχέδιο και την επενδυτική πολιτική,
β) τους κλάδους, στους οποίους επενδύει το Επενδυτικό Ταμείο,
γ) τις διαδικασίες που ακολουθούνται για τη λήψη επενδυτικών αποφάσεων, για τη χρηματοδότηση των τομέων δραστηριότητας και τη διενέργεια συναφών επενδύσεων,
δ) τους κανόνες, όρους και κριτήρια σχετικά με:
δα) τα επενδυτικά όρια και τους περιορισμούς στη χρηματοδότηση μεμονωμένων επενδύσεων,
δβ) τα όρια επένδυσης και συνεπένδυσης ανά κλάδο, γεωγραφία και επενδυσιούχο εταιρεία ή έργο,
δγ) τον εκτιμώμενο χρόνο εξόδου, τον εκτιμώμενο τρόπο αποεπένδυσης, τον προσδοκώμενο εσωτερικό συντελεστή απόδοσης,
δδ) τις περιόδους ωρίμανσης και διακράτησης των επενδύσεων,
δε) τη διανομή κερδών ή προσόδων (κατά περίπτωση),
δστ) τους δείκτες αναφοράς για την αξιολόγηση επενδυτικών προτάσεων και τη λήψη επενδυτικών αποφάσεων,
δζ) άλλους επενδυτικούς κανόνες, όρους και κριτήρια που χρησιμοποιούνται κατά τις διεθνώς αποδεκτές πρακτικές και μεθόδους για επενδύσεις αυτής της μορφής,
ε) τη διαχείριση κινδύνων, καθώς και κάθε άλλη εσωτερική διαδικασία λειτουργίας και συμμόρφωσης, σύμφωνα με τις βέλτιστες αρχές εταιρικής διακυβέρνησης και τη νομοθεσία λειτουργίας των επενδυτικών κεφαλαίων.
3. Το Επενδυτικό Ταμείο καταρτίζει ετήσιο και τριετές στρατηγικό και επιχειρησιακό σχέδιο και προϋπολογισμό με βάση την εσωτερική διαδικασία λειτουργίας και συμμόρφωσης, σύμφωνα με τις βέλτιστες αρχές εταιρικής διακυβέρνησης και τη νομοθεσία για τη λειτουργία επενδυτικών ταμείων.
Το τριετές στρατηγικό και επιχειρησιακό σχέδιο συντάσσεται σύμφωνα με τις στρατηγικές κατευθύνσεις και το στρατηγικό σχέδιο του άρθρου 190.
4. Το επενδυτικό κεφάλαιο του Επενδυτικού Ταμείου που αποεπενδύεται, δύναται να επενδύεται σύμφωνα με την Επενδυτική Πολιτική, κατά τρόπο που δεν επηρεάζει τους εθνικούς λογαριασμούς. Εφόσον στο επενδυτικό κεφάλαιο του Επενδυτικού Ταμείου συμμετέχουν και συνεπενδυτές, σύμφωνα με την παρ. 3 του άρθρου 203Γ, η πολιτική επανεπένδυσης των επενδυτικών κεφαλαίων που εισέφεραν συνεπενδυτές δύναται να καθορίζεται στη βάση συμφωνίας με τους συνεπενδυτές.
5. Σύμφωνα με την επενδυτική πολιτική του Επενδυτικού Ταμείου, οι υπεραξίες και αποδόσεις που προκύπτουν κατά την αποεπένδυση της παρ. 4 διανέμονται ή αποδίδονται, κατά περίπτωση, στον μεριδιούχο ή τους μεριδιούχους ή τον μέτοχο, ή επανεπενδύονται.
6. Στις επενδυτικές τοποθετήσεις του Επενδυτικού Ταμείου δύναται να συμμετέχουν ως συνεπενδυτές επενδυτικά κεφάλαια και ιδιωτικοί επενδυτικοί και χρηματοδοτικοί φορείς που εδρεύουν στην Ελλάδα ή σε άλλο κράτος μέλος της Ευρωπαϊκής Ένωσης ή σε τρίτη χώρα, καθώς και άλλα διεθνή ή εθνικά επενδυτικά ταμεία και οργανισμούς.
7. Σύμφωνα με την επενδυτική πολιτική του, το Επενδυτικό Ταμείο δύναται να συμμετέχει ως συνεπενδυτής σε επενδυτικές τοποθετήσεις στην Ελλάδα με:
α) άλλα ιδιωτικά, εθνικά ή διεθνή επενδυτικά κεφάλαια που εδρεύουν στην Ελλάδα ή επενδύουν στην Ελλάδα, και
β) ευρωπαϊκούς και διεθνείς χρηματοδοτικούς φορείς και οργανισμούς που επενδύουν στην Ελλάδα.
8. Στις επενδυτικές δραστηριότητες που ασκεί το Επενδυτικό Ταμείο για την εκπλήρωση των σκοπών του πρώτου εδαφίου της παρ. 1 του άρθρου 203Β περιλαμβάνονται έργα που εκτελούνται στην Ελλάδα ή διασυνοριακού χαρακτήρα και επιχειρήσεις που προάγουν την ελληνική οικονομία με αναπτυξιακές προοπτικές, ισχυρά ανταγωνιστικά πλεονεκτήματα, αποτελεσματικές διοικητικές ομάδες και εξωστρεφή δραστηριότητα, ιδίως σε:
α) κλάδους αιχμής με στρατηγική προτεραιότητα, όπως επενδύσεις πράσινης μετάβασης, κυκλικής οικονομίας, μπλε οικονομίας και τεχνολογικού και ψηφιακού μετασχηματισμού, καθώς και στρατηγικών και κρίσιμων ορυκτών πρώτων υλών,
β) ενεργειακές επενδύσεις και στις αντίστοιχες υποδομές και δίκτυα,
γ) κλάδους μεταφορών και συναφών υποδομών,
δ) τεχνολογικούς κλάδους και επενδύσεις τεχνολογιών κατανεμημένου καθολικού (blockchain) και τεχνητής νοημοσύνης, και
ε) αναπτυξιακές και τεχνολογικές υποδομές.
Οι επενδύσεις πραγματοποιούνται:
α) κυρίως μέσω μειοψηφικών κεφαλαιουχικών ή οιονεί κεφαλαιουχικών συμμετοχών σε μη εισηγμένες σε οργανωμένες αγορές της Ελλάδας ή του εξωτερικού εταιρείες, χρηματοδοτούμενους φορείς, επιχειρήσεις και έργα, ή
β) μέσω υβριδικών χρηματοδοτικών εργαλείων, στα οποία περιλαμβάνονται χρεωστικοί τίτλοι (όπως μετατρέψιμες ομολογίες).
Δεν επιτρέπεται η χρήση των κεφαλαίων του Επενδυτικού Ταμείου για την αναχρηματοδότηση ή αποπληρωμή υφιστάμενων δανειακών και άλλων υποχρεώσεων των χρηματοδοτούμενων φορέων, έργων και επιχειρήσεων.
9. Η επενδυτική πολιτική ορίζει και εξειδικεύει ως βασικά κριτήρια για τη συμμετοχή σε επενδύσεις ή συνεπενδύσεις, ιδίως:
α) την αξιοπιστία των επενδυτικών προτάσεων,
β) το κοινωνικοοικονομικό αποτύπωμα των επενδύσεων,
γ) τις προοπτικές δημιουργίας υπεραξίας και επίτευξης υψηλής απόδοσης κεφαλαίου σταθμισμένου κινδύνου,
δ) τις αναπτυξιακές προοπτικές,
ε) τα ανταγωνιστικά πλεονεκτήματα,
στ) την αποτελεσματικότητα και εμπειρία των διοικητικών ομάδων, και
ζ) τη συνολική συμβολή των χρηματοδοτούμενων επιχειρηματικών δραστηριοτήτων στην ανάπτυξη της ελληνικής οικονομίας.»
Άρθρο 19
Πρόσωπα που λαμβάνουν επενδυτικές αποφάσεις - προϋποθέσεις συμμετοχής, κωλύματα, αποφυγή σύγκρουσης συμφερόντων - Προσθήκη άρθρου 203Ε 
στον ν. 4389/2016
Στον ν. 4389/2016 (Α’ 94) προστίθεται άρθρο 203Ε ως εξής:
«Άρθρο 203Ε
Πρόσωπα που λαμβάνουν επενδυτικές αποφάσεις - προϋποθέσεις συμμετοχής, κωλύματα, αποφυγή σύγκρουσης συμφερόντων
1. Το όργανο διοίκησης του Επενδυτικού Ταμείου διορίζεται από τη γενική συνέλευση του Επενδυτικού Ταμείου σύμφωνα με την παρ. 4 του άρθρου 197 και κατόπιν σύμφωνης γνώμης του Υπουργού Εθνικής Οικονομίας και Οικονομικών. Σε αυτό δύναται να συμμετέχει ο εκπρόσωπος που ορίζεται από κοινού από την Ευρωπαϊκή Επιτροπή και τον Ευρωπαϊκό Μηχανισμό Σταθερότητας στο διοικητικό συμβούλιο της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.), σύμφωνα με την παρ. 4 του άρθρου 192.
2. Το όργανο της παρ. 1 διορίζει τα μέλη των οργάνων της παρ. 6 του άρθρου 203Β, τα οποία υποστηρίζουν συμβουλευτικά, αξιολογούν επενδυτικές προτάσεις προς υλοποίηση και τις εγκρίνουν ή τις απορρίπτουν σύμφωνα με την επενδυτική πολιτική.
3. Τα πρόσωπα που στελεχώνουν το όργανο της παρ. 1 του παρόντος και τα πρόσωπα της παρ. 6 του άρθρου 203Β διαθέτουν την απαραίτητη επιστημονική κατάρτιση και αποδεδειγμένη υψηλή σχετική επαγγελματική τεχνογνωσία και πολυετή εμπειρία σε θέματα χρηματοοικονομικά, επενδύσεων κεφαλαίου, συμμετοχών και χρηματοδοτήσεων μεγάλων έργων.
Στη Συμβουλευτική Επιτροπή της παρ. 6 του άρθρου 203Β, δύναται να συμμετέχουν πρόσωπα από την Ελλάδα και το εξωτερικό που διαθέτουν εγνωσμένο κύρος, αποδεδειγμένη επιστημονική κατάρτιση, τεχνογνωσία και επαγγελματική εμπειρία στους κλάδους δραστηριοποίησης του Επενδυτικού Ταμείου.
4. Δεν επιτρέπεται να επιλεγούν σε θέσεις που σχετίζονται με την άσκηση αρμοδιοτήτων της παρ. 1 πρόσωπα που:
α) συμμετέχουν ή συμμετείχαν στο διοικητικό συμβούλιο της Ε.Ε.ΣΥ.Π. ή των άμεσων και λοιπών θυγατρικών της Ε.Ε.ΣΥ.Π. ή συνδέονταν με σχέση εξαρτημένης εργασίας με την Ε.Ε.ΣΥ.Π. με μία ή περισσότερες από τις άμεσες ή λοιπές θυγατρικές της. Η απαγόρευση ισχύει για τρία (3) έτη μετά τη λήξη της συμμετοχής τους στη διοίκησή της ή της σύμβασής τους με την Ε.Ε.ΣΥ.Π. ή τη θυγατρική της,
β) έχουν οποιασδήποτε μορφής σύγκρουση συμφερόντων οι ίδιοι ή οι εταιρείες, στις οποίες συμμετέχουν, με το αντικείμενο και τους σκοπούς του Επενδυτικού Ταμείου.
5. Οι περιορισμοί της περ. α) της παρ. 4 δεν καταλαμβάνουν μη εκτελεστικά μέλη του διοικητικού συμβουλίου ανώνυμης εταιρείας που συστήνεται με τις παρ. 3 και 4 του άρθρου 203Β.»
ΚΕΦΑΛΑΙΟ Ε’
ΖΗΤΗΜΑΤΑ ΣΤΕΛΕΧΩΣΗΣ ΚΑΙ ΑΜΟΙΒΩΝ ΤΗΣ ΕΛΛΗΝΙΚΗΣ ΕΤΑΙΡΕΙΑΣ ΣΥΜΜΕΤΟΧΩΝ ΚΑΙ ΠΕΡΙΟΥΣΙΑΣ ΚΑΙ ΤΩΝ ΘΥΓΑΤΡΙΚΩΝ ΤΗΣ - ΤΡΟΠΟΠΟΙΗΣΗ Ν. 4972/2022
Άρθρο 20
Επιτροπή προσλήψεων και αμοιβών των λοιπών θυγατρικών της Ελληνικής Εταιρείας Συμμετοχών και Περιουσίας - Προσθήκη άρθρου 29Α στον ν. 4972/2022
Στον ν. 4972/2022 (Α’ 181) προστίθεται άρθρο 29Α ως εξής:
«Άρθρο 29Α
Επιτροπή προσλήψεων και αμοιβών των λοιπών θυγατρικών της Ελληνικής Εταιρείας Συμμετοχών και Περιουσίας
1. Με απόφαση της γενικής της συνέλευσης, κάθε μία από τις λοιπές θυγατρικές εταιρείες της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.) συγκροτεί επιτροπή προσλήψεων και αμοιβών. Η επιτροπή αποτελείται κατά πλειοψηφία από ανεξάρτητα μη εκτελεστικά μέλη του διοικητικού συμβουλίου κάθε εταιρείας. H θητεία των μελών είναι τριετής και δύναται να ανανεωθεί άπαξ, παύει δε με την καθ’ οιονδήποτε τρόπο απώλεια της ιδιότητας του μέλους του διοικητικού συμβουλίου.
2. Έργο της επιτροπής είναι η εισήγηση προς:
α) τη γενική συνέλευση για τον καθορισμό της διαδικασίας πρόσληψης και των αμοιβών των γενικών διευθυντών και των διευθυντών εντός των ορίων του άρθρου 34Α,
β) το διοικητικό συμβούλιο για τον καθορισμό της πολιτικής προσλήψεων του λοιπού προσωπικού της εταιρείας και τους όρους εργασίας των γενικών διευθυντών και διευθυντών.
3. Με απόφαση του διοικητικού συμβουλίου κάθε εταιρείας καθορίζεται ο κανονισμός λειτουργίας της επιτροπής, ο οποίος ρυθμίζει ιδίως τη συγκρότησή της, το καθεστώς των μελών, ζητήματα ασυμβιβάστων και κωλυμάτων, σύγκλησης, διεξαγωγής συνεδριάσεων και λήψης αποφάσεων, καθώς και κάθε άλλο θέμα που αφορά τη λειτουργία της.»
Άρθρο 21
Προσλήψεις προσωπικού αορίστου χρόνου από τις λοιπές θυγατρικές της Ελληνικής Εταιρείας Συμμετοχών και Περιουσίας - Αντικατάσταση άρθρου 30 ν. 4972/2022
Το άρθρο 30 του ν. 4972/2022 (Α’ 181), περί προσλήψεων προσωπικού αορίστου χρόνου, αντικαθίσταται ως εξής:
«Άρθρο 30
Προσλήψεις προσωπικού αορίστου χρόνου από τις θυγατρικές της Ελληνικής Εταιρείας Συμμετοχών και Περιουσίας
1. Οι λοιπές θυγατρικές της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.) προσλαμβάνουν προσωπικό με συμβάσεις εργασίας Ιδιωτικού Δικαίου Αορίστου Χρόνου σύμφωνα με την πολιτική προσλήψεων που εγκρίνεται από το διοικητικό συμβούλιο κάθε εταιρείας μετά από εισήγηση της αντίστοιχης επιτροπής προσλήψεων και αμοιβών και το επιχειρησιακό σχέδιο των εταιρειών της παρ. 1 του άρθρου 36. Για τις προσλήψεις ακολουθείται διαγωνιστική διαδικασία που εκκινεί με δημόσια προκήρυξη, η οποία εγκρίνεται και εκδίδεται από τα αρμόδια όργανα της εταιρείας, ελέγχεται από το Ανώτατο Συμβούλιο Επιλογής Προσωπικού (Α.Σ.Ε.Π.) σύμφωνα με την παρ. 3, και δημοσιεύεται στην ιστοσελίδα της. Με την προκήρυξη καθορίζονται ιδίως:
α) Ο αριθμός ανά κατηγορία, ειδικότητα και κλάδο του προσωπικού που προσλαμβάνεται,
β) τα απαιτούμενα τυπικά και ουσιαστικά προσόντα κατά κατηγορία και ειδικότητα,
γ) τα κριτήρια επιλογής, στα οποία μπορεί να περιλαμβάνεται και η αξιολόγηση του υποψηφίου μέσω συνέντευξης, και η μοριοδότησή τους,
δ) η προθεσμία υποβολής των αιτήσεων και των απαιτούμενων δικαιολογητικών των υποψηφίων, ο τρόπος και ο χρόνος υποβολής τους, καθώς και η υπηρεσία υποδοχής τους,
ε) η διαδικασία αξιολόγησης και επιλογής υποψηφίων, περιλαμβανομένης και της συνέντευξης, τα αρμόδια όργανα, η διαδικασία σύνταξης και δημοσίευσης των πινάκων κατάταξης, τα αρμόδια όργανα και η διαδικασία ελέγχου νομιμότητας των πινάκων κατάταξης και η ολοκλήρωση της διαδικασίας,
στ) η άσκηση ένστασης σύμφωνα με την παρ. 4, ο τρόπος και χρόνος άσκησής της, το όργανο και η διαδικασία εξέτασής της.
2. Οι προσλήψεις των λοιπών θυγατρικών της Ε.Ε.ΣΥ.Π. που αποτελούν φορείς γενικής κυβέρνησης εντάσσονται στον ετήσιο προγραμματισμό του άρθρου 51 του ν. 4622/2019 (Α’ 133). Οι προσλήψεις των λοιπών θυγατρικών της Ε.Ε.ΣΥ.Π. που δεν αποτελούν φορείς Γενικής Κυβέρνησης δεν εντάσσονται στον προγραμματισμό του άρθρου 51 του ν. 4622/2019. Στις προσλήψεις των λοιπών θυγατρικών της Ε.Ε.ΣΥ.Π. τηρούνται οι αρχές της διαφάνειας, της αξιοκρατίας και της ισότητας, σύμφωνα με τις ανάγκες και τις εσωτερικές διαδικασίες της κάθε εταιρείας. Οι προβλέψεις της προκήρυξης και ιδίως τα στοιχεία των περ. α) έως στ) της παρ. 1 καθορίζονται κατά παρέκκλιση του ν. 4765/2021 (Α’ 6) και κάθε άλλης γενικής ή ειδικής διάταξης.
3. Η προκήρυξη αποστέλλεται στο Α.Σ.Ε.Π., το οποίο μπορεί να διατυπώσει γνώμη εντός δέκα (10) εργάσιμων ημερών ως προς τη νομιμότητά της.
4. Η αξιολόγηση των αιτήσεων διενεργείται από τριμελή επιτροπή, η οποία συγκροτείται με απόφαση του διοικητικού συμβουλίου κάθε εταιρείας. Στις συνεδριάσεις της επιτροπής μπορεί να παρευρίσκεται χωρίς δικαίωμα ψήφου και ένα (1) μέλος που υποδεικνύεται από την Ε.Ε.ΣΥ.Π.. Η επιτροπή συντάσσει προσωρινούς πίνακες κατάταξης, τους οποίους δημοσιεύει στην ιστοσελίδα της εταιρείας. Κατά των πινάκων κατάταξης επιτρέπεται η άσκηση ένστασης για λόγους νομιμότητας, εντός αποκλειστικής προθεσμίας δέκα (10) ημερών από την επομένη της καταχώρισής τους στην ιστοσελίδα της εταιρείας. Αν δεν κατατεθούν εμπροθέσμως ενστάσεις κατά του προσωρινού πίνακα, η επιτροπή αξιολόγησης καταρτίζει τον οριστικό πίνακα προσληπτέων και απορριπτέων. Οι ενστάσεις εξετάζονται από τριμελή επιτροπή ενστάσεων, η οποία συγκροτείται με απόφαση του διοικητικού συμβουλίου. Στην επιτροπή ενστάσεων συμμετέχει ένα (1) μέλος, το οποίο υποδεικνύεται από το Α.Σ.Ε.Π. εντός δέκα (10) ημερών μετά από τη λήψη σχετικού αιτήματος από την εταιρεία. Αν δεν υποδειχθεί μέλος από το Α.Σ.Ε.Π. εντός της προθεσμίας του προηγούμενου εδαφίου, στη θέση του συμμετέχει μέλος που ορίζει η εταιρεία. Στις συνεδριάσεις της επιτροπής ενστάσεων μπορεί να παρευρίσκεται χωρίς δικαίωμα ψήφου και ένα (1) μέλος που υποδεικνύεται από την Ε.Ε.ΣΥ.Π.. Η επιτροπή ενστάσεων καταρτίζει τον οριστικό πίνακα προσληπτέων και απορριπτέων, τον οποίο επικυρώνει το διοικητικό συμβούλιο με απόφασή του. Τα οριστικά αποτελέσματα αναρτώνται στην ιστοσελίδα της εταιρείας. Τα όργανα που διενεργούν τον διαγωνισμό σε κάθε στάδιό του μπορούν να καταφεύγουν, κατόπιν ανάθεσης, στις υπηρεσίες εξειδικευμένων συμβούλων.
5. Με την επιφύλαξη της παρ. 2, η πλήρωση θέσεων προσωπικού των λοιπών θυγατρικών εταιρειών της Ε.Ε.ΣΥ.Π. εξαιρείται από: α) τις παρ. 1, 4, 5 και 6 του άρθρου 11 του ν. 3833/2010 (Α’ 40), περί περιορισμού προσλήψεων, β) την περ. 1 της παρ. 20 και τις παρ. 21 και 22 του άρθρου ένατου του ν. 4057/2012 (Α’ 54), περί εκκίνησης διαδικασιών πρόσληψης και έκδοσης απόφασης κατανομής σε θέσεις, γ) το άρθρο 51 του ν. 4622/2019, περί ετήσιου προγραμματισμού δυναμικού του δημόσιου τομέα, δ) τις παρ. 8 και 10 του άρθρου 49 του ν. 3943/2011 (Α’ 14), περί κάλυψης κενών οργανικών θέσεων και προηγούμενου ελέγχου πριν από την έκδοση ατομικής πράξης διορισμού ή πρόσληψης, ε) την παρ. 10 του άρθρου 1 του ν. 4038/2012 (Α’ 14), περί δημοσίευσης στην Εφημερίδα της Κυβερνήσεως των πράξεων πρόσληψης και λύσης των συμβάσεων εργασίας, και στ) την παρ. 20 του άρθρου 14 του ν. 2266/1994 (Α’ 218), περί δυνατότητας διορισμού συγγενούς αποβιώσαντος εργαζομένου.
6. Οι εταιρείες μπορούν, επίσης, να συνάπτουν συμβάσεις έμμισθης εντολής με απόφαση του διοικητικού συμβουλίου, η οποία εκδίδεται μετά από εισήγηση του διευθύνοντος συμβούλου, σύμφωνα με τα οριζόμενα στην παρ. 2.»
Άρθρο 22
Προσλήψεις προσωπικού ορισμένου χρόνου από τις λοιπές θυγατρικές της Ελληνικής Εταιρείας Συμμετοχών και Περιουσίας - Αντικατάσταση άρθρου 31 ν. 4972/2022
Το άρθρο 31 του ν. 4972/2022 (Α’ 181), περί προσλήψεων προσωπικού ορισμένου χρόνου, αντικαθίσταται ως εξής:
«Άρθρο 31
Προσλήψεις προσωπικού ορισμένου χρόνου από τις λοιπές θυγατρικές της Ελληνικής Εταιρείας Συμμετοχών και Περιουσίας
1. Επιτρέπεται στις λοιπές θυγατρικές της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.) η πρόσληψη προσωπικού με συμβάσεις εργασίας Ιδιωτικού Δικαίου Ορισμένου Χρόνου για την κάλυψη ειδικών αναγκών που απαιτούν εξειδικευμένη εμπειρία ή σπουδές προς εκτέλεση ειδικού έργου, σύμφωνα με την πολιτική προσλήψεων κάθε εταιρείας και το επιχειρησιακό σχέδιο των εταιρειών της παρ. 1 του άρθρου 36. Οι συμβάσεις του πρώτου εδαφίου δύναται να ανανεώνονται για όσο χρονικό διάστημα απαιτείται για την εκτέλεση του έργου, μετά από αξιολόγηση των αναγκών, σύμφωνα με τον οικείο Εσωτερικό Κανονισμό λειτουργίας.
2. Οι προσλήψεις της παρ. 1 διενεργούνται με τη διαδικασία του άρθρου 30.
3. Εκτός από τις προσλήψεις της παρ. 1, οι θυγατρικές της Ε.Ε.ΣΥ.Π. μπορούν να προσλαμβάνουν προσωπικό με σύμβαση εργασίας ορισμένου χρόνου για την κάλυψη πρόσκαιρων, παροδικών ή εποχικών αναγκών. Οι προσλήψεις αυτές γίνονται με απόφαση του διευθύνοντος συμβούλου και σύμφωνα με την πολιτική προσλήψεων κάθε εταιρείας και το εγκεκριμένο στρατηγικό και επιχειρησιακό σχέδιο της παρ. 1 του άρθρου 36. Η διάρκεια της απασχόλησης του προσωπικού της παρούσας δεν μπορεί να υπερβαίνει τους οκτώ (8) μήνες σε συνολικό χρονικό διάστημα δώδεκα (12) μηνών. Στις λοιπές θυγατρικές της Ε.Ε.ΣΥ.Π. που δεν αποτελούν φορείς Γενικής Κυβέρνησης η διάρκεια της απασχόλησης της παρούσας δεν υπερβαίνει τους δώδεκα (12) μήνες και δύναται να ανανεώνεται μόνο μία (1) φορά.
Μετά από το πέρας του ως άνω χρόνου απασχόλησης, οι συμβάσεις αυτές λύονται αυτοδικαίως, χωρίς καμία προειδοποίηση ή διατύπωση και χωρίς αποζημίωση. Παράταση ή σύναψη νέας σύμβασης κατά το ίδιο ημερολογιακό έτος ή μετατροπή σε σύμβαση αορίστου χρόνου είναι άκυρες.»
Άρθρο 23
Πλήρωση θέσεων γενικών διευθυντών και διευθυντών στις λοιπές θυγατρικές της Ελληνικής Εταιρείας Συμμετοχών και Περιουσίας - Αντικατάσταση άρθρου 32 ν. 4972/2022
Το άρθρο 32 του ν. 4972/2022 (Α’ 181), περί πλήρωσης θέσεων Γενικών Διευθυντών και Διευθυντών, αντικαθίσταται ως εξής:
«Άρθρο 32
Πλήρωση θέσεων γενικών διευθυντών και διευθυντών στις λοιπές θυγατρικές της Ελληνικής Εταιρείας Συμμετοχών και Περιουσίας
1. Η πλήρωση θέσεων γενικών διευθυντών και διευθυντών στις λοιπές θυγατρικές της Ε.Ε.ΣΥ.Π. γίνεται κατόπιν δημόσιας προκήρυξης με απόφαση του διευθύνοντος συμβούλου της κάθε εταιρείας. Οι γενικοί διευθυντές και οι διευθυντές προσλαμβάνονται με συμβάσεις ορισμένου χρόνου διάρκειας έως τεσσάρων (4) ετών, οι οποίες μπορούν να ανανεώνονται για ίσο χρονικό διάστημα με απόφαση του διευθύνοντος συμβούλου, κατόπιν της διαδικασίας της απόφασης της περ. α) της παρ. 2 του άρθρου 29Α. Ο διευθύνων σύμβουλος μπορεί να αποφασίσει την πλήρωση των ανωτέρω θέσεων και με τοποθέτηση διευθυντή και γενικού διευθυντή, οι οποίοι έχουν αναλάβει την οργανική τους θέση κατόπιν της δημόσιας προκήρυξης του πρώτου εδαφίου, χωρίς να ακολουθηθεί εκ νέου διαγωνιστική διαδικασία.
2. Στη διαδικασία επιλογής, κατόπιν δημόσιας προκήρυξης, επιτρέπεται να συμμετέχουν υπάλληλοι που ανήκουν στο προσωπικό της εταιρείας, καθώς και πρόσωπα που δεν έχουν σύμβαση εργασίας με αυτήν. Αν υπάλληλος της εταιρείας επιλεγεί για θέση γενικού διευθυντή ή διευθυντή, λαμβάνει τις αντίστοιχες αποδοχές για όσο διαρκεί η θητεία του. Μετά τη λήξη της θητείας του ως γενικού διευθυντή ή διευθυντή επανέρχεται στην προηγούμενη θέση του και λαμβάνει τις αποδοχές που αντιστοιχούν στη θέση αυτή.
3. Πρόσωπο που έχει ολοκληρώσει πλήρη θητεία γενικού διευθυντή ή διευθυντή επιτρέπεται να συμμετάσχει στο μέλλον σε διαδικασία για την πλήρωση της ίδιας θέσης.»
Άρθρο 24
Αποδοχές μελών διοικητικού συμβουλίου - Αντικατάσταση άρθρου 34 ν. 4972/2022
Το άρθρο 34 του ν. 4972/2022 (Α’ 181), περί μισθολογικών ρυθμίσεων, αποδοχών και αμοιβών διοικητικών συμβουλίων, αντικαθίσταται ως εξής:
«Άρθρο 34
Αποδοχές και αμοιβές διοικητικών συμβουλίων
1. Το Συμβούλιο Εταιρικής Διακυβέρνησης της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.) με απόφασή του, κατόπιν αιτιολογημένης εισήγησης του διοικητικού συμβουλίου, η οποία λαμβάνει υπόψη συγκριτική μελέτη αντίστοιχων περιπτώσεων, καθορίζει το γενικό ανώτατο όριο αποδοχών των διευθυνόντων συμβούλων των λοιπών θυγατρικών.
2. Η συνολική αμοιβή, συμπεριλαμβανομένων των πρόσθετων αμοιβών που συνδέονται με στόχους, του διευθύνοντος συμβούλου, των εκτελεστικών και των λοιπών μελών των διοικητικών συμβουλίων των λοιπών θυγατρικών της Ε.Ε.ΣΥ.Π., ορίζεται με απόφαση της γενικής συνέλευσης κάθε εταιρείας, σύμφωνα με τα άρθρα 109, περί διαδικασίας και προϋποθέσεων χορήγησης αμοιβών, και 110, περί πολιτικής αποδοχών, του ν. 4548/2018 (Α’ 104), μη εφαρμοζόμενων των άρθρων 22, περί καθορισμού αποδοχών ειδικών κατηγοριών, και 28, περί ανώτατου ορίου αποδοχών, του ν. 4354/2015 (Α’ 176). Το ύψος της συνολικής αμοιβής διαμορφώνεται λαμβάνοντας υπόψη τα χαρακτηριστικά της κάθε εταιρείας και ιδίως το μέγεθος, τον κύκλο εργασιών, το περιβάλλον στο οποίο λειτουργεί, ανταγωνιστικό ή μη, καθώς και τις αντίστοιχες πρακτικές που εφαρμόζονται σε ομοειδείς εταιρείες του εσωτερικού και του εξωτερικού. Η συνολική αμοιβή του διευθύνοντος συμβούλου κάθε εταιρείας δεν υπερβαίνει το γενικό ανώτατο όριο αποδοχών διευθυνόντων συμβούλων της παρ. 1.»
Άρθρο 25
Αποδοχές προσωπικού - Προσθήκη 
άρθρου 34Α στον ν. 4972/2022
Στον ν. 4972/2022 (Α’ 181) προστίθεται άρθρο 34A ως εξής:
«Άρθρο 34Α
Αποδοχές προσωπικού
1. Μετά από εισήγηση της επιτροπής προσλήψεων και αμοιβών του άρθρου 29Α εγκρίνονται από το διοικητικό συμβούλιο οι αποδοχές των γενικών διευθυντών και διευθυντών. Με την ίδια ή όμοια απόφαση εγκρίνονται και οι στόχοι, των οποίων η επίτευξη ή υπέρβαση μπορεί να συνδεθεί με μέρος της αμοιβής. Στις λοιπές θυγατρικές που αποτελούν φορείς γενικής κυβέρνησης, οι αποδοχές και πρόσθετες μεταβλητές αμοιβές, απολαβές και αποζημιώσεις των γενικών διευθυντών δεν υπερβαίνουν τα όρια της περ. α) της παρ. 3 του άρθρου 28 του ν. 4354/2015 (Α’ 176) και οι αποδοχές και πρόσθετες μεταβλητές αμοιβές, απολαβές και αποζημιώσεις των διευθυντών δεν υπερβαίνουν τα όρια της παρ. 1 του άρθρου 28 του ν. 4354/2015.
2. Οι αμοιβές του υπόλοιπου προσωπικού που απασχολείται στις λοιπές θυγατρικές της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.), που αποτελούν φορείς Γενικής Κυβέρνησης, ρυθμίζονται από τα άρθρα 7 έως 35 του ν. 4354/2015. Στις αμοιβές αυτές μπορεί να προστίθεται και η αμοιβή για την επίτευξη στόχων που τίθενται σύμφωνα με την παρ. 3.
3. Με απόφαση της γενικής συνέλευσης καθεμιάς από τις λοιπές θυγατρικές, η οποία λαμβάνεται μετά από εισήγηση του διοικητικού συμβουλίου τους, συνοδευόμενη από σχετική οικονομοτεχνική μελέτη, δύναται να καθορίζεται κίνητρο επίτευξης στόχων, καθώς και εξειδικευμένη στοχοθεσία για συγκεκριμένες κατηγορίες προσωπικού, εξαιρουμένων των γενικών διευθυντών και διευθυντών. Το κίνητρο επίτευξης στόχων καταβάλλεται ετησίως, εφόσον επιτευχθούν οι στόχοι που περιλαμβάνονται στο επιχειρησιακό σχέδιο της παρ. 1 του άρθρου 36, αν τα απολογιστικά κέρδη προ φόρων και αποσβέσεων, όπως προκύπτουν από τις δημοσιευμένες οικονομικές καταστάσεις κάθε έτους, είναι ίσα ή μεγαλύτερα αυτών που περιλαμβάνονταν στο επιχειρησιακό σχέδιο για το εν λόγω έτος. Το κίνητρο επίτευξης στόχων υπολογίζεται επί του βασικού μισθού και του επιδόματος θέσης ευθύνης, δεν δύναται να υπερβαίνει ανά έτος το δεκαπέντε τοις εκατό (15%) του αθροίσματος του ετήσιου βασικού μισθού και του επιδόματος θέσης ευθύνης και υπόκειται στις ασφαλιστικές εισφορές και λοιπές κρατήσεις των πρόσθετων αποδοχών.
4. Για τις εταιρείες που αποτελούν φορείς γενικής κυβέρνησης, οι μη μισθολογικές παροχές διέπονται από το άρθρο 43 του ν. 4484/2017 (Α’ 110).
5. Οι αμοιβές του υπόλοιπου προσωπικού, πλην γενικών διευθυντών και διευθυντών, των λοιπών θυγατρικών που δεν αποτελούν φορείς γενικής κυβέρνησης, ορίζονται από την πολιτική αμοιβών της αντίστοιχης εταιρείας. Εφόσον το Δημόσιο ή η Ε.Ε.ΣΥ.Π. κατέχουν την πλειοψηφία των μετοχών αυτών, καταβάλλονται δώδεκα (12) μισθοί ετησίως.
6. Ειδικά, το μισθολογικό καθεστώς ρυθμίζεται για: α) το προσωπικό των Ελληνικών Ταχυδρομείων που προσλαμβάνεται μετά την 4η Δεκεμβρίου 2020, από τις παρ. 5 και 6 του άρθρου 41 του ν. 4758/2020 (Α’ 242) και την περ. β) της παρ. 6 του άρθρου 31 του ν. 4141/2013 (Α’ 81) και β) τη «ΔΕΘ HELEXPO», από την παρ. 18 του άρθρου 12 του ν. 4109/2013 (Α’ 16).»
Άρθρο 26
Λειτουργία σύμβασης εργασίας - Προσθήκη άρθρου 34Β στον ν. 4972/2022
Στον ν. 4972/2022 (Α’ 181) προστίθεται άρθρο 34Β ως εξής:
«Άρθρο 34Β
Λειτουργία σύμβασης εργασίας
1. Οι συμβάσεις εργασίας διέπονται από την κείμενη εργατική νομοθεσία του ιδιωτικού τομέα. Η άσκηση του διευθυντικού δικαιώματος εκ μέρους κάθε εταιρείας γίνεται από τον διευθύνοντα σύμβουλο και τους υπαλλήλους που κατέχουν θέσεις ευθύνης σε αυτή, σύμφωνα με τον Εσωτερικό Κανονισμό λειτουργίας τους και περιλαμβάνει ενδεικτικά τις προαγωγές, μετακινήσεις, μεταθέσεις του προσωπικού, καθώς και την πλήρωση θέσεων προϊσταμένων και θέσεων ευθύνης πέραν των γενικών διευθυντών και διευθυντών.
2. Οι συμβάσεις εργασίας λύονται σύμφωνα με την κείμενη εργατική νομοθεσία.»
Άρθρο 27
Πειθαρχικά Συμβούλια - Προσθήκη άρθρου 34Γ στον ν. 4972/2022
Στον ν. 4972/2022 (Α’ 181) προστίθεται άρθρο 34Γ ως εξής:
«Άρθρο 34Γ
Πειθαρχικά Συμβούλια
Ο πειθαρχικός έλεγχος του προσωπικού κάθε εταιρείας ασκείται από το πειθαρχικό της συμβούλιο. Σε αυτό συμμετέχει ο Διευθυντής Κανονιστικής Συμμόρφωσης ή Ανθρώπινου Δυναμικού της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.), ως πρόεδρος, ένα (1) ανεξάρτητο μη εκτελεστικό μέλος του διοικητικού συμβουλίου της αντίστοιχης εταιρείας, ως μέλος, και ένα (1) πρόσωπο εγνωσμένου κύρους, ως μέλος. Ο πρόεδρος του πειθαρχικού συμβουλίου ορίζεται από το διοικητικό συμβούλιο της Ε.Ε.ΣΥ.Π. και τα δύο (2) μέλη από το διοικητικό συμβούλιο της αντίστοιχης εταιρείας.»
Άρθρο 28
Σύμβαση εργασίας γενικών διευθυντών και διευθυντών - Προσθήκη άρθρου 34Δ 
στον ν. 4972/2022
Στον ν. 4972/2022 (Α’ 181) προστίθεται άρθρο 34Δ ως εξής:
«Άρθρο 34Δ
Σύμβαση εργασίας γενικών διευθυντών 
και διευθυντών
1. Οι όροι των συμβάσεων της κάθε εταιρείας με τους γενικούς διευθυντές και διευθυντές εγκρίνονται από το διοικητικό συμβούλιο μετά από εισήγηση της επιτροπής προσλήψεων και αμοιβών. Στους όρους αυτούς περιλαμβάνεται στοχοθεσία που συνδέεται με: α) την ικανοποιητική απόδοση του γενικού διευθυντή ή διευθυντή, και β) μέρος της αμοιβής του, σύμφωνα με την παρ. 1 του άρθρου 34Α.
2. Η σύμβαση εργασίας γενικού διευθυντή ή διευθυντή καταγγέλλεται πριν από τη συμβατικώς καθορισμένη λήξη της, αν δεν επιτύχει τους στόχους που έχουν τεθεί και μετά από συνολική αξιολόγηση της απόδοσής του. Στη σύμβαση εργασίας προβλέπεται ότι, σε περίπτωση πρόωρης λύσης της, σύμφωνα με το πρώτο εδάφιο, η αποζημίωση που δικαιούται να λάβει ο γενικός διευθυντής ή διευθυντής δεν μπορεί να υπερβαίνει τις μηνιαίες αποδοχές του έως έξι (6) μηνών.»
Άρθρο 29
Εξαίρεση από αποσπάσεις εργαζομένων σε λοιπές θυγατρικές της Ελληνικής Εταιρείας Συμμετοχών και Περιουσίας Α.Ε. - Προσθήκη παρ. 5 στο άρθρο 35 του ν. 4972/2022
1. Στο άρθρο 35 του ν. 4972/2022 (Α’ 181), περί μετακινήσεων προσωπικού, προστίθεται νέα παρ. 5 ως εξής:
«5. Το προσωπικό των λοιπών θυγατρικών εταιρειών της Ε.Ε.ΣΥ.Π. δεν μπορεί να αποσπάται σε ιδιαίτερα γραφεία του Κεφαλαίου Ε’ του ν. 4622/2019 (Α’ 133), σε γραφεία αιρετών σε Ο.Τ.Α. α’ και β’ βαθμού, στην Προεδρία της Δημοκρατίας, ή στο Υπουργείο Εσωτερικών, προκειμένου να διατεθεί, σύμφωνα με το άρθρο 6 του ν. 1878/1990 (Α’ 33) και τα άρθρα 2 και 3 του ν. 1895/1990 (Α’ 116), σε γραφεία Κομμάτων και Βουλευτών της Βουλής των Ελλήνων και του Ευρωπαϊκού Κοινοβουλίου, καθώς και στο γραφείο του Έλληνα Επιτρόπου στην Ευρωπαϊκή Επιτροπή.»
2. Η παρ. 1 δεν θίγει αποσπάσεις που είναι σε ισχύ κατά τη δημοσίευση του παρόντος, καθώς και αυτές, για τις οποίες έχει εκδοθεί απόφαση απόσπασης, αλλά δεν έχει γίνει τοποθέτηση μέχρι την έναρξη ισχύος του παρόντος.
Άρθρο 30
Κατάρτιση εσωτερικού κανονισμού λειτουργίας, κανονισμού προσωπικού και οργανογράμματος λοιπών θυγατρικών της Ελληνικής Εταιρείας Συμμετοχών και Περιουσίας - Τροποποίηση παρ. 2 άρθρου 36 
ν. 4972/2022
Στην παρ. 2 του άρθρου 36 του ν. 4972/2022 (Α’ 181), περί κατάρτισης του εσωτερικού κανονισμού λειτουργίας και οργανογράμματος των λοιπών θυγατρικών, μετά τη φράση «κανονισμός λειτουργίας,», προστίθεται η φράση «ο κανονισμός προσωπικού», και η παρ. 2 διαμορφώνεται ως εξής:
«2. Ο εσωτερικός κανονισμός λειτουργίας, ο κανονισμός προσωπικού και το οργανόγραμμα των λοιπών θυγατρικών καταρτίζονται με απόφαση του Διοικητικού Συμβουλίου τους και υποβάλλονται προς έγκριση στη Γενική Συνέλευση.»
ΚΕΦΑΛΑΙΟ ΣΤ’
ΠΟΛΙΤΙΚΗ ΣΕ ΕΙΔΙΚΟΤΕΡΑ ΘΕΜΑΤΑ ΣΥΜΒΑΣΕΩΝ - ΤΡΟΠΟΠΟΙΗΣΗ Ν. 4972/2022
Άρθρο 31
Πολιτική προμηθειών και μισθώσεων των λοιπών θυγατρικών της Ελληνικής Εταιρείας Συμμετοχών και Περιουσίας - Αντικατάσταση τίτλου και παρ. 2, τροποποίηση παρ. 4 και 5, προσθήκη παρ. 8 στο άρθρο 38 του ν. 4972/2022
1. Ο τίτλος του άρθρου 38 του ν. 4972/2022 (Α’ 181) αντικαθίσταται ως εξής: «Πολιτική προμηθειών και μισθώσεων».
2. Η παρ. 2 του άρθρου 38 του ν. 4972/2022, περί πολιτικής αναθέσεων της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.), αντικαθίσταται ως εξής:
«2. Το Γενικό Πλαίσιο Κανονισμού Έργων, Προμηθειών και Υπηρεσιών και οι κανονισμοί έργων, προμηθειών και υπηρεσιών για την ανάθεση των συμβάσεων έργων, προμηθειών και υπηρεσιών των λοιπών θυγατρικών εταιρειών της Ε.Ε.ΣΥ.Π., άνω και κάτω των ορίων των Οδηγιών 2014/24, του Ευρωπαϊκού Κοινοβουλίου και του Συμβουλίου, της 26ης Φεβρουαρίου 2014 «σχετικά με τις δημόσιες προμήθειες και την κατάργηση της Οδηγίας 2004/18/ΕΚ» (L 94) και 2014/25 του Ευρωπαϊκού Κοινοβουλίου και του Συμβουλίου, της 26ης Φεβρουαρίου 2014, «σχετικά με τις προμήθειες φορέων που δραστηριοποιούνται στους τομείς του ύδατος, της ενέργειας, των μεταφορών και των ταχυδρομικών υπηρεσιών και την κατάργηση της Οδηγίας 2004/17/ΕΚ» (L 94), προβλέπουν τις διαδικασίες και τους όρους σχετικά με την ανάθεση και εκτέλεση των συμβάσεών τους, κατά παρέκκλιση από τον ν. 4412/2016 (Α’ 147), υπό την επιφύλαξη της ενωσιακής νομοθεσίας. Το Γενικό Πλαίσιο Κανονισμού Έργων, Προμηθειών και Υπηρεσιών και οι κανονισμοί έργων, προμηθειών και υπηρεσιών για την ανάθεση των συμβάσεων έργων, προμηθειών και υπηρεσιών των λοιπών θυγατρικών εταιρειών της Ε.Ε.ΣΥ.Π. προβλέπουν όργανα και διαδικασίες, ώστε να εκπληρώνονται οι υποχρεώσεις που προκύπτουν από την Οδηγία 89/665 του Συμβουλίου της 21ης Δεκεμβρίου 1989 «για τον συντονισμό των νομοθετικών, κανονιστικών και διοικητικών διατάξεων, περί της εφαρμογής των διαδικασιών προσφυγής στον τομέα της σύναψης συμβάσεων κρατικών προμηθειών και δημοσίων έργων» (L 395), και την Οδηγία 92/13 του Συμβουλίου της 25ης Φεβρουαρίου 1992 «για τον συντονισμό των νομοθετικών, κανονιστικών και διοικητικών διατάξεων σχετικά με την εφαρμογή των κοινοτικών κανόνων στις διαδικασίες σύναψης των συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών» (L 76). Πριν από την έγκρισή τους αποστέλλονται στην Ενιαία Αρχή Δημοσίων Συμβάσεων (Ε.Α.ΔΗ.ΣΥ.), η οποία μπορεί να διατυπώσει γνώμη επί των προτεινόμενων κανονισμών εντός εξήντα (60) ημερών από τη λήψη τους. Οι διαφορές από την εφαρμογή των κανονισμών έργων, προμηθειών και υπηρεσιών υπάγονται στη δικαιοδοσία των αρμόδιων Διοικητικών Εφετείων, σε πρώτο και τελευταίο βαθμό.»
3. Στις παρ. 4 και 5 του άρθρου 38 του ν. 4972/2022, περί έγκρισης έργων, προμηθειών και υπηρεσιών επέρχονται οι ακόλουθες τροποποιήσεις: α) στην παρ. 4: αα) η φράση «δημόσιων έργων, προμηθειών και υπηρεσιών, εφαρμόζουν» αντικαθίσταται από τη φράση «έργων, προμηθειών και υπηρεσιών που καταρτίζουν, εφαρμόζουν αναλογικά», αβ) προστίθεται τελευταίο εδάφιο, β) στην παρ. 5: βα) στο πρώτο εδάφιο η φράση «από την έναρξη ισχύος του παρόντος, στην επιτροπή ελέγχου», αντικαθίσταται από τη φράση «από την έναρξη ισχύος του κανονισμού έργων, προμηθειών και υπηρεσιών που εγκρίνεται σύμφωνα με την παρ. 3, στην επιτροπή ελέγχου του άρθρου 10», ββ) μετά τη φράση «Τα δύο μέλη της παρούσας» του τελευταίου εδαφίου τίθεται η φράση «μπορούν να συμμετέχουν στις επιτροπές ελέγχου έως τριών (3) λοιπών θυγατρικών,», και οι παρ. 4 και 5 διαμορφώνονται ως εξής:
«4. Μέχρι την έγκριση του κανονισμού έργων, προμηθειών και υπηρεσιών, σύμφωνα με την παρ. 3, οι εταιρείες, ως προς τις συμβάσεις έργων, προμηθειών και υπηρεσιών, που καταρτίζουν, εφαρμόζουν αναλογικά τις διατάξεις του ν. 4412/2016, με την επιφύλαξη: α) του τρίτου εδαφίου της παρ. 1 του άρθρου 48 του ν. 4758/2020 (Α’ 242), περί της πολιτικής προμηθειών της Ανώνυμης Εταιρείας Ελληνικά Ταχυδρομεία, και β) της παρ. 18 του άρθρου 12 του ν. 4109/2013 (Α’ 16), περί συγχώνευσης των ανωνύμων εταιρειών ΔΕΘ Α.Ε. και HELEXPO A.E.. Ειδικά για την εταιρεία «ΔΕΘ - HELEXPO A.E.», η παρ. 18 του άρθρου 12 του ν. 4109/2013 διατηρείται σε ισχύ και μετά την έγκριση του ως άνω Κανονισμού.
5. Με απόφαση της γενικής συνέλευσης, που συγκαλείται εντός τριών (3) μηνών από την έναρξη ισχύος του κανονισμού έργων, προμηθειών και υπηρεσιών, που εγκρίνεται σύμφωνα με την παρ. 3, στην επιτροπή ελέγχου του άρθρου 10 που λειτουργεί στις λοιπές θυγατρικές της Ε.Ε.ΣΥ.Π., προστίθενται δύο (2) μέλη, που επιλέγονται από κατάλογο προσώπων με αποδεδειγμένη εμπειρία στον τομέα των συμβάσεων έργων, προμηθειών και υπηρεσιών, και είναι ανεξάρτητα από την εταιρεία κατά την έννοια του άρθρου 9 του ν. 4706/2020 (Α’ 136) και του άρθρου 99 του ν. 4548/2018 (Α’ 104). Η θητεία των μελών είναι τριετής και δύναται να ανανεωθεί μία (1) φορά. Αν πρόκειται για μέλη του διοικητικού συμβουλίου, η θητεία τους παύει με την καθ’ οιονδήποτε τρόπον απώλεια της ιδιότητας του μέλους του διοικητικού συμβουλίου. Τα δύο (2) μέλη της παρούσας μπορούν να συμμετέχουν στις επιτροπές ελέγχου έως τριών (3) λοιπών θυγατρικών, δεν θεωρούνται τακτικά μέλη της επιτροπής και συμμετέχουν στις συνεδριάσεις με δικαίωμα ψήφου που αφορά στις αρμοδιότητες της παρ. 6.»
4. Στο άρθρο 38 του ν. 4972/2022 προστίθεται παρ. 8 ως εξής:
«8. Με απόφαση του διοικητικού συμβουλίου κάθε εταιρείας καταρτίζεται κανονισμός μισθώσεων, κατά παρέκκλιση του ν. 3130/2003 (Α’ 76), περί μισθώσεων ακινήτων για στέγαση δημοσίων υπηρεσιών.»
Άρθρο 32
Πολιτική προμηθειών Ελληνικών Ταχυδρομείων - Προσθήκη άρθρου 38Α 
στον ν. 4972/2022
Στον ν. 4972/2022 (Α’ 181), προστίθεται άρθρο 38Α ως εξής:
«Άρθρο 38Α
Πολιτική προμηθειών Ελληνικών Ταχυδρομείων
Η ανάθεση των συμβάσεων έργων, προμηθειών και υπηρεσιών στα Ελληνικά Ταχυδρομεία (ΕΛ.ΤΑ. Α.Ε.), άνω και κάτω των χρηματικών ορίων του άρθρου 235 του ν. 4412/2016 (Α’ 147) για τις δημόσιες συμβάσεις, γίνεται σύμφωνα με τον Κανονισμό Έργων, Προμηθειών και Υπηρεσιών της εταιρείας, κατά παρέκκλιση από την κείμενη νομοθεσία για την ανάθεση και την εκτέλεση των δημοσίων συμβάσεων και την έννομη προστασία, με την επιφύλαξη του ενωσιακού δικαίου. Ως προς την έννομη προστασία οι σχετικές διαφορές υπάγονται στη δικαιοδοσία των αρμόδιων Διοικητικών Εφετείων, σε πρώτο και τελευταίο βαθμό. O ανωτέρω Κανονισμός καταρτίζεται με απόφαση του διοικητικού συμβουλίου της ΕΛ.ΤΑ. Α.Ε., μέχρι την 31η Μαρτίου 2025, και εγκρίνεται από τη γενική συνέλευση. Μέχρι την κατάρτιση του Κανονισμού, το διοικητικό συμβούλιο δύναται να αποφασίζει για τον τρόπο και τη διαδικασία ανάθεσης των συμβάσεων έργων, προμηθειών και υπηρεσιών κάτω των χρηματικών ορίων. Μέχρι την έγκριση του νέου Κανονισμού, η ΕΛ.ΤΑ. Α.Ε., ως προς τις συμβάσεις δημοσίων έργων, προμηθειών και υπηρεσιών άνω των ορίων, εφαρμόζει τις διατάξεις του Βιβλίου ΙΙ του ν. 4412/2016.»
ΚΕΦΑΛΑΙΟ Ζ’
ΤΕΛΙΚΕΣ ΔΙΑΤΑΞΕΙΣ
Άρθρο 33
Τελικές διατάξεις
1. Όπου στη νομοθεσία αναφέρεται το Εποπτικό Συμβούλιο της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.), μετά την έναρξη ισχύος του παρόντος, νοείται το Συμβούλιο Εταιρικής Διακυβέρνησης (Σ.Ε.Δ.).
2. Για το ποσό που εισπράττει η Ε.Ε.ΣΥ.Π. κατά την εκπλήρωση των σκοπών του απορροφώμενου Ταμείου Χρηματοπιστωτικής Σταθερότητας (Τ.Χ.Σ.), εφαρμόζονται, κατά περίπτωση, οι παρ. 6 και 7 του άρθρου 12 του ν. 3864/2010 (Α’ 119), περί μεταφοράς ποσών σε ειδικό λογαριασμό υπέρ του Δημοσίου. Η εκπλήρωση του σκοπού και των υποχρεώσεων, καθώς και η άσκηση των αρμοδιοτήτων του απορροφώμενου Τ.Χ.Σ., παρακολουθούνται μετά τη συγχώνευση ως διακριτός λογιστικός κλάδος δραστηριότητας με περιουσιακή και οικονομική αυτοτέλεια.
3. Τα έσοδα που προκύπτουν από την άσκηση αρμοδιοτήτων του απορροφώμενου Ταμείου Αξιοποίησης Ιδιωτικής Περιουσίας του Δημοσίου (Τ.Α.Ι.ΠΕ.Δ.), εξακολουθούν να διατίθενται, κατά περίπτωση, σύμφωνα με την παρ. 2 του άρθρου 1, περί σύστασης του Τ.Α.Ι.ΠΕ.Δ., και την παρ. 18 του άρθρου 2, περί κατ’ εξαίρεση μεταφοράς εσόδων σε λογαριασμό του Ελληνικού Δημοσίου, του ν. 3986/2011 (Α’ 152). Τα έσοδα του πρώτου εδαφίου μεταφέρονται σε πίστωση του ειδικού λογαριασμού της παρ. 5 του άρθρου 4 του ν. 4063/2012 (Α’ 71) με την ονομασία «Ελληνικό Δημόσιο (ΕΔ) Εισπράξεις και Πληρωμές για την εξυπηρέτηση του Δημοσίου χρέους», σύμφωνα με τις παρ. 14 και 15 του άρθρου 2 του ν. 3986/2011.
4. Το προσωπικό που υπηρετεί στο απορροφώμενο Τ.Χ.Σ. και το απορροφώμενο Τ.Α.Ι.ΠΕ.Δ., κατά την ολοκλήρωση της συγχώνευσης σύμφωνα με την παρ. 4 του άρθρου 188Α του ν. 4389/2016 (Α’ 94), εξακολουθεί να απασχολείται στην απορροφώσα Ε.Ε.ΣΥ.Π. με τους ίδιους όρους εργασίας.
5. Για τη σύναψη των συμβάσεων του άρθρου 5 του ν. 3986/2011 απαιτείται η προηγούμενη γνωμοδότηση από το Συμβούλιο Εμπειρογνωμόνων, σύμφωνα με την περ. β) της παρ. 2 του άρθρου 4 του ν. 3986/2011.
6. Το Συμβούλιο Εμπειρογνωμόνων του Τ.Α.Ι.ΠΕ.Δ. εξακολουθεί να λειτουργεί και να ασκεί τις αρμοδιότητές του, σύμφωνα με το άρθρο 4 του ν. 3986/2011.
7. Για συμβάσεις αξιοποίησης περιουσιακών στοιχείων του απορροφώμενου Τ.Α.Ι.ΠΕ.Δ. και των εταιρειών των οποίων το μετοχικό κεφάλαιο ανήκει εξ ολοκλήρου, άμεσα ή έμμεσα, σε αυτό, οι οποίες συνάπτονται κατά την παρ. 1 του άρθρου 5 του ν. 3986/2011, διενεργείται προσυμβατικός έλεγχος νομιμότητας των άρθρων 324, 326 έως και 337 του ν. 4700/2020 (Α’ 127), σύμφωνα με την παρ. 4 του άρθρου 9 του ν. 3986/2011.
8. Για τις συναλλαγές των παρ. 11, περί πώλησης μετοχών εισηγμένων ή που εισάγονται σε ρυθμιζόμενη αγορά, και 12, περί αποδοχής δημοσίων προτάσεων από το Τ.Α.Ι.ΠΕ.Δ., του άρθρου 5 του ν. 3986/2011, που λαμβάνουν χώρα σε Ρυθμιζόμενη Αγορά του ν. 4514/2018 (Α’ 14), εφαρμόζεται η περ. γ) της παρ. 1 του άρθρου 325 του ν. 4700/2020, περί εξαιρέσεων από τον προσυμβατικό έλεγχο του Ελεγκτικού Συνεδρίου.
9. Το τρίτο εδάφιο της παρ. 13 του άρθρου 5 του ν. 3986/2011, περί αστικής ευθύνης των μελών του διοικητικού συμβουλίου και του συμβουλίου εμπειρογνωμόνων του Τ.Α.Ι.ΠΕ.Δ. για συναλλαγές των παρ. 11 και 12 του ίδιου άρθρου, που λαμβάνουν χώρα σε ρυθμιζόμενη αγορά του ν. 4548/2018, ισχύει για τα μέλη του διοικητικού συμβουλίου της Ε.Ε.ΣΥ.Π. κατά την άσκηση των αρμοδιοτήτων του απορροφώμενου Τ.Α.Ι.ΠΕ.Δ..
10. Ο κανονισμός της παρ. 4 του άρθρου 8 του ν. 3986/2011 εξακολουθεί να εφαρμόζεται στις διαδικασίες ανάθεσης συμβάσεων μελετών και υπηρεσιών για τους σκοπούς ωρίμανσης των έργων της Μονάδας Συμβάσεων Στρατηγικής Σημασίας και των Συμβάσεων Παροχής Υπηρεσιών Αξιοποίησης Περιουσίας για τα περιουσιακά στοιχεία του απορροφώμενου Τ.Α.Ι.ΠΕ.Δ..
Άρθρο 34
Μεταβατικές διατάξεις
1. Εντός έξι (6) μηνών από την ολοκλήρωση της συγχώνευσης, σύμφωνα με την παρ. 4 του άρθρου 188Α και τηρώντας τη διαδικασία των άρθρων 189, 191 και 192 του ν. 4389/2016 (Α’ 94), η γενική συνέλευση της Ελληνικής Εταιρείας Συμμετοχών και Περιουσίας (Ε.Ε.ΣΥ.Π.) καταρτίζει νέο καταστατικό και ενιαίο Εσωτερικό Κανονισμό προσαρμοσμένο στον παρόντα.
2. Από την ολοκλήρωση της συγχώνευσης, σύμφωνα με την παρ. 4 του άρθρου 188Α του ν. 4389/2016 και μέχρι την έναρξη ισχύος του νέου καταστατικού, με εξαίρεση τα διοικητικά τους συμβούλια, εξακολουθούν να λειτουργούν τα όργανα και οι επιτροπές των συγχωνευόμενων: α) Ταμείου Χρηματοπιστωτικής Σταθερότητας (Τ.Χ.Σ.), και β) Ταμείου Αξιοποίησης Ιδιωτικής Περιουσίας του Δημοσίου (Τ.Α.Ι.ΠΕ.Δ.), ασκώντας τις αρμοδιότητες που είναι αντίστοιχες με το αντικείμενό τους. Με απόφασή του, το διοικητικό συμβούλιο της Ε.Ε.ΣΥ.Π. δύναται να παρατείνει τη διάρκεια των οργάνων του πρώτου εδαφίου και τη θητεία των μελών τους.
3. Μέχρι τη σύνταξη ενιαίου εσωτερικού κανονισμού, εξακολουθούν να εφαρμόζονται οι εσωτερικοί κανονισμοί των συγχωνευόμενων Τ.Χ.Σ. και Τ.Α.Ι.ΠΕ.Δ. για τα ζητήματα που προβλέπουν ως προς τους αντίστοιχους φορείς.
4. Από την ολοκλήρωση της συγχώνευσης, σύμφωνα με την παρ. 4 του άρθρου 188Α του ν. 4389/2016 και μέχρι την έναρξη ισχύος του εσωτερικού κανονισμού που καταρτίζεται σύμφωνα με την παρ. 1, οι υποχρεώσεις του άρθρου 16Β του ν. 3864/2010 (Α’ 119) ισχύουν για τα μέλη του διοικητικού συμβουλίου της Ε.Ε.ΣΥ.Π. κατά την άσκηση των αρμοδιοτήτων του απορροφώμενου Τ.Χ.Σ..
5. Πειθαρχικές διαδικασίες για το προσωπικό των λοιπών θυγατρικών που είναι εκκρεμείς κατά την έναρξη ισχύος του παρόντος συνεχίζονται από το όργανο στο οποίο εκκρεμούν, σύμφωνα με τη διαδικασία που ίσχυε κατά την έναρξή τους.
6. Εκκρεμείς κατά την έναρξη ισχύος του παρόντος πειθαρχικές διαδικασίες για το προσωπικό της ΕΤ.ΑΔ. συνεχίζονται από το όργανο στο οποίο εκκρεμούν, σύμφωνα με τη διαδικασία που ίσχυε κατά την έναρξή τους.
7. Η συγχώνευση του άρθρου 188Α του ν. 4389/2016 δεν επηρεάζει την ισχύ και τους όρους αποσπάσεων και συμβάσεων εργασίας δανεισμού ή έμμισθης εντολής όσων απασχολούνται στο Τ.Χ.Σ. και στο Τ.Α.Ι.ΠΕ.Δ..
8. Εκκρεμείς διαδικασίες διαγωνισμών έργων, προμηθειών ή υπηρεσιών, καθώς και διαδικασίες διαγωνισμών αξιοποίησης περιουσιακών στοιχείων του Τ.Α.Ι.ΠΕ.Δ., αναλαμβάνονται και συνεχίζονται από την Ε.Ε.ΣΥ.Π., σύμφωνα με τους όρους των οικείων διαγωνιστικών τευχών και τη νομοθεσία από την οποία διέπονταν κατά τον χρόνο προκήρυξής τους.
Άρθρο 35
Καταργούμενες διατάξεις
1. Από την ολοκλήρωση της συγχώνευσης, σύμφωνα με την παρ. 4 του άρθρου 188Α του ν. 4389/2016 (Α’ 94), καταργούνται:
α) τα άρθρα 4, περί οργάνου διοίκησης του Τ.Χ.Σ., και 4Α, περί επιτροπής επιλογής των μελών του διοικητικού συμβουλίου, του ν. 3864/2010 (Α’ 119),
β) το άρθρο 3 του ν. 3986/2011 (Α’ 152), περί διοίκησης, αρμοδιοτήτων, διαχείρισης και καταστατικού.
2. Από την έναρξη ισχύος του παρόντος καταργούνται τα άρθρα 39, περί πλήρωσης θέσεων αορίστου και ορισμένου χρόνου προσωπικού του Ο.Α.Σ.Α. Α.Ε. και των θυγατρικών του εταιρειών, 40, περί πλήρωσης θέσεων γενικών διευθυντών του Ο.Α.Σ.Α. Α.Ε. και των θυγατρικών του εταιρειών και 41, περί μισθολογικών διατάξεων και αμοιβών Διοικητικών Συμβουλίων του ομίλου Ο.Α.Σ.Α. Α.Ε., του ν. 4972/2022 (Α’ 181).
ΜΕΡΟΣ Β’
ΛΟΙΠΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΡΥΘΜΙΣΕΙΣ ΘΕΜΑΤΩΝ ΟΙΚΟΝΟΜΙΚΗΣ ΦΥΣΗΣ
Άρθρο 36
Διεύρυνση σκοπού του Τ.Α.Ι.ΠΕ.Δ. - 
Προσθήκη περ. ε) στην παρ. 1 άρθρου 1, τροποποίηση παρ. 2α άρθρου 1, παρ. 14 και παρ. 18 άρθρου 2, προσθήκη άρθρου 5Ε 
στον ν. 3986/2011
1. Στην παρ. 1 του άρθρου 1 του ν. 3986/2011 (Α’ 152), περί σύστασης του Ταμείου Αξιοποίησης Ιδιωτικής Περιουσίας του Δημοσίου Α.Ε. (Τ.Α.Ι.ΠΕ.Δ. Α.Ε.), προστίθεται περ. ε) ως εξής:
«ε) Την ωρίμανση και διενέργεια διαγωνιστικών διαδικασιών και την εκτέλεση έργων και μελετών, αξιοποιώντας τους πόρους του Ειδικού Λογαριασμού με την ονομασία «Τ.Α.Ι.ΠΕ.Δ. - Ειδικός Λογαριασμός Ανάπτυξης Λιμενικών Υποδομών» της παρ. 18 του άρθρου 2, για την αναβάθμιση, ανάπτυξη και κατασκευή υποδομών στρατηγικής σημασίας εντός των ορίων ευθύνης των Οργανισμών Λιμένος, το μετοχικό κεφάλαιο των οποίων ανήκει εξ ολοκλήρου στο Ταμείο, σύμφωνα με τη διαδικασία που ορίζεται στο άρθρο 5Ε και με βάση το εγκεκριμένο πρόγραμμα έργων που περιλαμβάνεται στο αναπτυξιακό πρόγραμμα και μελέτη διαχείρισης λιμένα (masterplan) των λιμένων αυτών. Για τις ανάγκες εφαρμογής της παρούσας και κατά παρέκκλιση της απαγόρευσης της περ. α) της παρ. 2 του άρθρου 5, το Ταμείο επιτρέπεται να συνομολογεί συμβάσεις από τις οποίες προκύπτουν δαπάνες για επενδύσεις και να προβαίνει σε χρηματοδότηση των επενδύσεων αυτών με πόρους του ειδικού λογαριασμού του προηγούμενου εδαφίου, εντός των εκάστοτε εγκεκριμένων ορίων δαπανών στο πλαίσιο του ετήσιου κρατικού προϋπολογισμού και των δεσμεύσεων του εκάστοτε ισχύοντος Μεσοπρόθεσμου Πλαισίου Δημοσιονομικής Στρατηγικής (Μ.Π.Δ.Σ.).»
2. Στην παρ. 2α του άρθρου 1 του ν. 3986/2011 η φράση «και δ)» αντικαθίσταται από τη φράση «δ) και ε)» και η παρ. 2α διαμορφώνεται ως εξής:
«2Α. Η παρ. 2 δεν εφαρμόζεται ως προς τον σκοπό των περ. β), γ), δ) και ε) της παρ. 1.»
3. Στην παρ. 14 του άρθρου 2, του ν. 3986/2011, περί κεφαλαίου, περιουσίας, εσόδων και διάθεσης εσόδων του Ταμείου, η προθεσμία για μεταφορά σε ειδικό λογαριασμό του τιμήματος που το Τ.Α.Ι.ΠΕ.Δ. εισπράττει από την αξιοποίηση των περιουσιακών του στοιχείων, αυξάνεται από δέκα (10) σε είκοσι (20) ημέρες, προστίθενται δεύτερο, τρίτο και τέταρτο εδάφια, και η παρ. 14 του άρθρου 2 διαμορφώνεται ως εξής:
«14. Το τίμημα που εισπράττει το Ταμείο από την αξιοποίηση των περιουσιακών του στοιχείων, μεταφέρεται το αργότερο σε είκοσι (20) ημέρες από την είσπραξή του, σε πίστωση του ειδικού λογαριασμού της παρ. 5 του άρθρου 4 του ν. 4063/2012 (Α’ 71), περί διακριτού λογαριασμού του Ελληνικού Δημοσίου, με την ονομασία «Ελληνικό Δημόσιο (ΕΔ) Εισπράξεις και Πληρωμές για την εξυπηρέτηση του Δημοσίου χρέους», αφού αφαιρεθούν λειτουργικά έξοδα και διοικητικές δαπάνες του Ταμείου για την αξιοποίηση των περιουσιακών του στοιχείων, σύμφωνα με όσα ειδικότερα ορίζονται στην απόφαση που εκδίδεται κατ’ εξουσιοδότηση της παρ. 16, και χρησιμοποιείται αποκλειστικά για την αποπληρωμή του δημοσίου χρέους. Ειδικώς για τις ανάγκες επίτευξης του σκοπού της περ. ε) της παρ. 1 του άρθρου 1, παρακρατείται και αποδίδεται σε ειδικό λογαριασμό με την ονομασία «Τ.Α.Ι.ΠΕ.Δ. - Ειδικός Λογαριασμός Ανάπτυξης Λιμενικών Υποδομών», που τηρείται στην Τράπεζα της Ελλάδος με δικαιούχο το Ταμείο, ποσό που αντιστοιχεί στο πενήντα τοις εκατό (50%) του τιμήματος του προηγούμενου εδαφίου που εισπράττεται από συμβάσεις αξιοποίησης λιμένων και λιμενικών υποδομών. Η απόδοση στον ανωτέρω λογαριασμό πραγματοποιείται πριν από την αφαίρεση των λειτουργικών εξόδων και διοικητικών δαπανών του Ταμείου. Ως τίμημα, για τις ανάγκες εφαρμογής των προηγούμενων εδαφίων, νοούνται τόσο εφάπαξ όσο και περιοδικές καταβολές, ανάλογα με τα ειδικότερα οριζόμενα στην εκάστοτε σύμβαση αξιοποίησης.»
4. Στην παρ. 18 του άρθρου 2 του ν. 3986/2011 προστίθεται περ. ε) ως εξής:
«ε) Την ανάπτυξη λιμενικών υποδομών, σύμφωνα με την περ. ε) της παρ. 1 του άρθρου 1 και το άρθρο 5Ε, μέσω πόρων του Ειδικού Λογαριασμού Ανάπτυξης Λιμενικών Υποδομών.»
5. Στον ν. 3986/2011 προστίθεται άρθρο 5Ε ως εξής:
«Άρθρο 5Ε
Ανάπτυξη λιμενικών υποδομών
1. Το Ταμείο, μέσω της Μονάδας Συμβάσεων Στρατηγικής Σημασίας, δύναται να διενεργεί διαγωνισμούς για την αναβάθμιση, ανάπτυξη και κατασκευή λιμενικών υποδομών της περ. ε) της παρ. 1 του άρθρου 1, σύμφωνα με το παρόν. Για τις ανάγκες του παρόντος εφαρμόζονται το άρθρο 5Β με εξαίρεση τις παρ. 2 και 3, η παρ. 6 του άρθρου 8 και η παρ. 3 του άρθρου 127 του ν. 4799/2021 (Α’ 78), περί χρηματοδότησης των συμβάσεων του Αναπτυξιακού Προγράμματος Συμβάσεων Στρατηγικής Σημασίας.
2. Τα έργα για τα οποία το Ταμείο διενεργεί διαγωνιστικές διαδικασίες, προσδιορίζονται σύμφωνα με το εγκεκριμένο πρόγραμμα έργων που περιλαμβάνεται στο αναπτυξιακό πρόγραμμα και μελέτη διαχείρισης λιμένα (masterplan) του κάθε Οργανισμού Λιμένος και εντάσσονται στο επιχειρησιακό πρόγραμμα αξιοποίησης του Ταμείου, της παρ. 10 του άρθρου 2, όπου γίνεται κατ’ ελάχιστον περιγραφή της υποδομής, των μελετών και έργων που είναι αναγκαία να πραγματοποιηθούν και των σταδίων υλοποίησης.
3. Το συνολικό κόστος που προκύπτει από την άσκηση των αρμοδιοτήτων που ανατίθενται στο Ταμείο και υπάγονται στην περ. ε) της παρ. 1 του άρθρου 1, καλύπτεται από τον Ειδικό Λογαριασμό Ανάπτυξης Λιμενικών Υποδομών, ενώ δύναται να χρηματοδοτείται και από λοιπούς ενωσιακούς ή διεθνείς πόρους. Οι δαπάνες του προηγούμενου εδαφίου δεν υπερβαίνουν τα εκάστοτε εγκεκριμένα όρια δαπανών στο πλαίσιο του ετήσιου κρατικού προϋπολογισμού και των δεσμεύσεων του εκάστοτε ισχύοντος Μεσοπρόθεσμου Πλαισίου Δημοσιονομικής Στρατηγικής (Μ.Π.Δ.Σ.).
4. Το Ταμείο τηρεί Μητρώο Αξιοποίησης Λιμενικών Υποδομών Στρατηγικής Σημασίας, στο οποίο καταχωρίζονται οι διαδικασίες, η πορεία της ανάπτυξης ή αξιοποίησης, καθώς και τα στοιχεία και ειδικότερα χαρακτηριστικά των υποδομών του παρόντος. Με βάση τα στοιχεία των φακέλων των ακινήτων και τα στοιχεία που είναι καταχωρισμένα στο Μητρώο, το Ταμείο υποβάλλει, στο τέλος κάθε ημερολογιακού έτους, έκθεση πεπραγμένων προς τον Υπουργό Εθνικής Οικονομίας και Οικονομικών. Ο Υπουργός Εθνικής Οικονομίας και Οικονομικών διαβιβάζει την έκθεση πεπραγμένων προς το Κυβερνητικό Συμβούλιο Οικονομικής Πολιτικής του άρθρου 7 του ν. 4622/2019 (Α’ 133).»
Άρθρο 37
Αναστολή του Φόρου Προστιθέμενης Αξίας σε ακίνητα η παράδοση των οποίων έχει υπαχθεί στις διατάξεις περί Φόρου Μεταβίβασης Ακινήτων
1. Κατασκευαστής οικοδομών προς πώληση, υποκείμενος στον Φόρο Προστιθέμενης Αξίας (Φ.Π.Α.), έχει το δικαίωμα να ζητήσει να υπαχθεί η μεταβίβαση ακινήτου που έχει παραδώσει μετά από την κατάρτιση αντίστοιχης συμβολαιογραφικής πράξης σε φόρο μεταβίβασης ακινήτων αντί για Φ.Π.Α., ακόμη και αν δεν έχει ασκήσει, μέχρι την έναρξη ισχύος του παρόντος, το δικαίωμα της παρ. 4α του άρθρου 6 του Κώδικα Φ.Π.Α. (ν. 2859/2020, Α’ 248), υπό τις εξής προϋποθέσεις:
α) η συμβολαιογραφική πράξη συνοδεύεται από δήλωση Φόρου Μεταβίβασης Ακινήτων,
β) ο υποκείμενος στον φόρο υποβάλλει εντός προθεσμίας έξι (6) μηνών από τη δημοσίευση του παρόντος:
βα) αίτηση για την αναδρομική αναστολή εφαρμογής του Φ.Π.Α., η οποία συνοδεύεται από κατάσταση με τα ακίνητα που έχει παραδώσει από τη 12η Δεκεμβρίου 2019, μέχρι την υποβολή της αίτησης, χωρίς επιβολή Φ.Π.Α. και το ποσό του φόρου που αντιστοιχεί στο κάθε ακίνητο προς διακανονισμό κατά τον χρόνο υποβολής της δήλωσης για τη μεταβίβαση του ακινήτου,
ββ) έκτακτη δήλωση Φ.Π.Α. για την απόδοση του προς διακανονισμό ποσού φόρου που αντιστοιχεί στο κάθε ακίνητο. Ως χρόνος διακανονισμού και αφετηρία για τον υπολογισμό του τόκου εκπρόθεσμης καταβολής του άρθρου 52 του Κώδικα Φορολογικής Διαδικασίας (ν. 5104/2024, Α’ 58) θεωρείται ο χρόνος υποβολής της δήλωσης για τη μεταβίβαση του ακινήτου.
2. Για τα ακίνητα για τα οποία υποβάλλεται η αίτηση αναδρομικής αναστολής Φ.Π.Α. της παρ. 1, αναστέλλεται το δικαίωμα έκπτωσης του φόρου εισροών, που προσδιορίζεται σύμφωνα με την παρ. 7 του άρθρου 31 του Κώδικα Φ.Π.Α. για τo συγκεκριμένο ακίνητο από τον χρόνο υποβολής της δήλωσης για τη μεταβίβαση του ακινήτου.
3. Με απόφαση του Διοικητή της Ανεξάρτητης Αρχής Δημοσίων Εσόδων ορίζεται κάθε διαδικαστικό θέμα και λεπτομέρεια για την εφαρμογή του παρόντος.
Άρθρο 38
Τακτοποίηση ληξιπρόθεσμων υποχρεώσεων Ελληνικού Οργανισμού Τουρισμού παρελθόντων ετών
Θεωρούνται νόμιμες και κανονικές οι δαπάνες για την εξόφληση υποχρεώσεων του Ελληνικού Οργανισμού Τουρισμού (Ε.Ο.Τ.), που αφορούν σε προμήθεια και παροχή υπηρεσιών διαφήμισης και δημοσίων σχέσεων, οι οποίες παρασχέθηκαν και διενεργήθηκαν από την 1η Ιανουαρίου 2009 έως και την 31η Δεκεμβρίου 2010 και οι οποίες δεν έχουν εξοφληθεί λόγω τυπικών παρατυπιών κατά τη διαδικασία της ανάθεσης της προμήθειας των υπηρεσιών ή και της σύναψης των σχετικών συμβάσεων. Οι παραπάνω δαπάνες εκκαθαρίζονται και ενταλματοποιούνται κατά παρέκκλιση κάθε άλλης διάταξης, συμπεριλαμβανομένων των διατάξεων περί παραγραφής και εξοφλούνται σε βάρος της πίστωσης του προϋπολογισμού του Ε.Ο.Τ. τρέχοντος έτους, αν: α) η σύναψη των σχετικών συμβάσεων έχει εγκριθεί με αποφάσεις του Διοικητικού Συμβουλίου του Ε.Ο.Τ. και του αρμοδίου Υπουργού, προ της εκτέλεσής τους, β) παρασχέθηκαν οι προμήθειες και υπηρεσίες στον Οργανισμό κατά το ως άνω διάστημα, γ) εκδόθηκαν τα σχετικά τιμολόγια και χρηματικά εντάλματα και για τη δαπάνη είχε, κατά τον χρόνο έκδοσης των ενταλμάτων εξόφλησης των τιμολογίων, αναληφθεί πίστωση για ισόποση δαπάνη στον προϋπολογισμό εξόδων του Ε.Ο.Τ..
Άρθρο 39
Δαπάνες για τα έτη 2022 και 2023 που απορρέουν από σύμβαση Υποχρέωσης Δημόσιας Υπηρεσίας μεταξύ του Ελληνικού Δημοσίου και της «Hellenic Train»
Οι δαπάνες της από 14.4.2022 σύμβασης Υποχρέωσης Δημόσιας Υπηρεσίας μεταξύ Ελληνικού Δημοσίου και «ΤΡΑΙΝΟΣΕ Α.Ε.» (νυν «Hellenic Train»), η οποία κυρώθηκε με τον ν. 4953/2022 (Α’ 135), που αφορούν στα έτη 2022 και 2023, είναι νόμιμες και κανονικές και εκκαθαρίζονται σε βάρος των πιστώσεων του τακτικού προϋπολογισμού, των οικονομικών ετών 2024 και 2025, του Υπουργείου Υποδομών και Μεταφορών, κατά παρέκκλιση των άρθρων 66 και 67 του ν. 4270/2014 (Α’ 143), καθώς και των άρθρων 2 και 6 του π.δ. 80/2016 (Α’ 145), περί ανάληψης υποχρεώσεων από τους διατάκτες.
Άρθρο 40
Ενίσχυση ανεξαρτησίας διαχειριστή υποδομής  - Τροποποίηση άρθρου 7 ν. 4408/2016
Στο άρθρο 7 του ν. 4408/2016 (Α’ 135), περί ανεξαρτησίας του διαχειριστή υποδομής, επέρχονται οι ακόλουθες τροποποιήσεις: α) στην παρ. 1 προστίθεται δεύτερο εδάφιο, β) στην παρ. 2 προστίθενται εδάφια δεύτερο και τρίτο, γ) στην περ. α) της παρ. 3 μετά τη φράση «ως μέλη του Διοικητικού Συμβουλίου διαχειριστή υποδομής και ως μέλη του Διοικητικού Συμβουλίου σιδηροδρομικής επιχείρησης,» προστίθεται η φράση «ή της Ρυθμιστικής Αρχής Σιδηροδρόμων,», δ) προστίθενται παρ. 3α, 3β, 3γ, 3δ, 3ε, 3στ, και το άρθρο 7 διαμορφώνεται ως εξής:
«Άρθρο 7
Ανεξαρτησία του διαχειριστή υποδομής 
(άρθρο 7 της Οδηγίας 2012/34/ΕΕ όπως τροποποιήθηκε με την παρ. 4 του άρθρου 1 
της Οδηγίας 2016/2370/ΕΕ)
1. Ο διαχειριστής υποδομής είναι υπεύθυνος για τη λειτουργία, τη συντήρηση, την αναβάθμιση και την ανακαίνιση του δικτύου και είναι επιφορτισμένος με την ανάπτυξη της σιδηροδρομικής υποδομής του εν λόγω δικτύου, σύμφωνα με το εθνικό δίκαιο. Τα μέλη του Διοικητικού Συμβουλίου του διαχειριστή υποδομής, καθώς και τα ανώτερα διευθυντικά του στελέχη, που λογοδοτούν απευθείας σε αυτά, οφείλουν να ενεργούν κατά τρόπο, που δεν εισάγει διακρίσεις και η αμεροληψία αυτών δεν επηρεάζεται από ενδεχόμενη σύγκρουση συμφερόντων.
2. Ο διαχειριστής υποδομής είναι οργανωμένος, ως οντότητα νομικά διακριτή από κάθε σιδηροδρομική επιχείρηση. Οφείλει να έχει ξεχωριστή έδρα από κάθε σιδηροδρομική επιχείρηση και τη Ρυθμιστική Αρχή Σιδηροδρόμων, καθώς και από κάθε άλλη αρχή ή φορέα που συνδέεται με τη σιδηροδρομική δραστηριότητα. Το προσωπικό του δεν επιτρέπεται να απασχολείται καθ’ οιονδήποτε τρόπο σε σιδηροδρομική επιχείρηση ή στη Ρυθμιστική Αρχή Σιδηροδρόμων.
3. Τα ίδια άτομα δεν μπορούν να απασχολούνται ή να διορίζονται ταυτόχρονα:
α) ως μέλη του Διοικητικού Συμβουλίου διαχειριστή υποδομής και ως μέλη του Διοικητικού Συμβουλίου σιδηροδρομικής επιχείρησης, ή της Ρυθμιστικής Αρχής Σιδηροδρόμων,
β) ως πρόσωπα που είναι αρμόδια για τη λήψη αποφάσεων σχετικά με τα βασικά καθήκοντα και ως μέλη του Διοικητικού Συμβουλίου σιδηροδρομικής επιχείρησης.
3α. Τα μέλη Διοικητικού Συμβουλίου του διαχειριστή υποδομής, καθώς και τα ανώτερα διευθυντικά του στελέχη απαγορεύεται καθ’ όλη τη διάρκεια της θητείας τους και για ένα (1) έτος μετά την καθ’ οιονδήποτε τρόπο λήξη της θητείας ή αντίστοιχα της εργασιακής τους σχέσης, να ασκούν οποιαδήποτε επαγγελματική ή επιχειρηματική δραστηριότητα που σχετίζεται με τη σιδηροδρομική δραστηριότητα.
3β. Τα μέλη Διοικητικού Συμβουλίου του διαχειριστή υποδομής, καθώς και τα ανώτερα διευθυντικά του στελέχη, που λογοδοτούν απευθείας σε αυτά, απαγορεύεται:
i. να συμμετέχουν στο κεφάλαιο ή στα όργανα της διοίκησης ακόμα και ως μη εκτελεστικά μέλη, σε εμπορική επιχείρηση, που ασκεί ή που, σύμφωνα με το καταστατικό της, δύναται να ασκεί στην ημεδαπή, οποιαδήποτε δραστηριότητα σχετική με τους σιδηροδρόμους. Εξαιρούνται οι περιπτώσεις απόκτησης μετοχών, εταιρικών μεριδίων ή άλλων δικαιωμάτων λόγω κληρονομικού δικαιώματος.
ii. να συνδέονται με οποιαδήποτε έννομη σχέση με νομικό πρόσωπο της ημεδαπής που σχετίζεται με τη σιδηροδρομική δραστηριότητα.
3γ. Η απαγόρευση της παρ. 3α ισχύει και για τους συζύγους ή τους συμβιούντες κατά την έννοια του άρθρου 1 του ν. 4356/2015 (Α’ 181), καθώς και για τα τέκνα αυτών.
3δ. Για τα πρόσωπα της παρ. 3, ισχύει το άρθρο 71 του ν. 4622/2019 (Α’ 133).
3ε. Εάν διαπιστωθεί παράβαση των προηγούμενων παραγράφων, εφαρμόζονται οι κυρώσεις του άρθρου 75 σε συνδυασμό με το άρθρο 74 του ν. 4622/2019, καθώς και η παρ. 5 του άρθρου 8 του ν. 4972/2022 (Α’ 181).
3στ. Τα μέλη του Διοικητικού Συμβουλίου του διαχειριστή υποδομής, εντός ενός (1) μηνός από την ανάληψη των καθηκόντων τους και εφεξής ετησίως εντός του πρώτου τριμήνου κάθε έτους, υποβάλλουν στην αρμόδια Διεύθυνση Διοίκησης του Υπουργείου Υποδομών και Μεταφορών υπεύθυνη δήλωση σχετικά με: α) την τυχόν συμμετοχή αυτών και των συζύγων ή των συμβιούντων τους στο κεφάλαιο ή στη διοίκηση σιδηροδρομικών επιχειρήσεων, υπό οποιαδήποτε μορφή και β) οποιαδήποτε άλλη δραστηριότητα των ιδίων ή των συζύγων ή συμβιούντων τους, αμειβόμενη ή μη, που δύναται, κατά την κρίση τους, να δημιουργήσει κατάσταση σύγκρουσης συμφερόντων κατά την άσκηση των ανατιθέμενων καθηκόντων τους. Ο διαχειριστής υποδομής εφαρμόζει εσωτερικές διαδικασίες διαχείρισης περιπτώσεων σύγκρουσης συμφερόντων σύμφωνα με τις βέλτιστες πρακτικές.
4. Οι διατάξεις της παρ. 1 του παρόντος άρθρου δεν θίγουν τα δικαιώματα λήψης αποφάσεων των Υπουργείων Εθνικής Οικονομίας και Οικονομικών, Ανάπτυξης και Υποδομών και Μεταφορών όσον αφορά την ανάπτυξη και τη χρηματοδότηση της σιδηροδρομικής υποδομής και τις αρμοδιότητες των κρατικών φορέων, όσον αφορά τη χρηματοδότηση και τη χρέωση της υποδομής, καθώς και την κατανομή της χωρητικότητας, όπως ορίζεται στην παρ. 2 του άρθρου 4 και στα άρθρα 8, 29 και 39.»
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΤΗΝ ΠΑΡΑΤΑΣΗ ΠΡΟΘΕΣΜΙΩΝ
Άρθρο 41
Παράταση προθεσμιών σχετικά με υπηρεσιακά θέματα - Τροποποίηση παρ. 6 άρθρου 64 ν. 5036/2023
1. Στην παρ. 6 του άρθρου 64 του ν. 5036/2023 (Α’ 77), περί σύστασης Αυτοτελούς Τμήματος Παρακολούθησης της σύναψης και εκτέλεσης των δανειακών συμβάσεων και συμβάσεων που συνάπτονται στο πλαίσιο αξιοποίησης των δανειακών πόρων του Ταμείου Ανάκαμψης και Ανθεκτικότητας, η φράση «όχι πέραν της 30ής.6.2024» αντικαθίσταται από τη φράση «όχι πέραν της 31ης.12.2025» και η παρ. 6 διαμορφώνεται ως εξής:
«6. Το παρόν ισχύει έως την τροποποίηση του οργανισμού του Υπουργείου Οικονομικών κατ’ εφαρμογή του άρθρου 20 του ν. 4622/2019 (Α’ 133) και πάντως όχι πέραν της 31ης.12.2025.»
2.α) Συμβάσεις εργασίας Ιδιωτικού Δικαίου Ορισμένου Χρόνου προσωπικού, εκατόν πενήντα (150) οδηγών, ειδικότητας ΔΕ Οδηγών, που προσελήφθησαν από το νομικό πρόσωπο ιδιωτικού δικαίου, με την επωνυμία «ΟΡΓΑΝΙΣΜΟΣ ΑΣΤΙΚΩΝ ΣΥΓΚΟΙΝΩΝΙΩΝ ΘΕΣΣΑΛΟΝΙΚΗΣ» (Ο.Α.Σ.Θ.), δυνάμει της υπό στοιχεία ΣΟΧ 1/2023 Ανακοίνωσης και δεν έχουν λυθεί έως τη δημοσίευση του παρόντος, ανανεώνονται αυτοδικαίως από τη λήξη τους έως την ολοκλήρωση της ανάθεσης του συγκοινωνιακού έργου στον Ο.Α.Σ.Θ. και σε κάθε περίπτωση όχι πέραν της 31ης Δεκεμβρίου 2024.
β) Οι ανανεώσεις, κατ’ εφαρμογή της περ. α), δεν μεταβάλλουν τον χαρακτήρα της σχέσης εργασίας, βάσει της οποίας προσελήφθησαν οι ως άνω απασχολούμενοι στις θέσεις αυτές και δεν προσμετρώνται στο ανώτατο χρονικό διάστημα των είκοσι τεσσάρων (24) μηνών, κατά την έννοια των άρθρων 5, 6 και 7 του π.δ. 164/2004 (Α’ 134).
Άρθρο 42
Παρατάσεις προθεσμιών σχετικά με πολεοδομικά θέματα - Τροποποίηση παρ. 4 άρθρου 122 ν. 4495/2017, άρθρου 72 ν. 4843/2021, παρ. 1 άρθρου 270 ν. 5037/2023
1. Στο πρώτο εδάφιο της παρ. 4 του άρθρου 122 του ν. 4495/2017 (Α’ 167), περί έκδοσης προεδρικού διατάγματος για την προστασία της περιοχής του Δέλτα Έβρου, η προθεσμία «31η Δεκεμβρίου 2023» τρέπεται σε «31η Δεκεμβρίου 2024», και το πρώτο εδάφιο της παρ. 4 διαμορφώνεται ως εξής:
«4. Οι κείμενες στο Δέλτα του Έβρου αυθαίρετες κατασκευές υπάγονται στις διατάξεις του παρόντος νόμου, κατά παρέκκλιση των περ. ιγ’ και στ’ της παρ. 2 του άρθρου 89, μετά την αποτύπωση τους σε προβολικό σύστημα ΕΣΓΑ 87 και την καταγραφή της χρήσης τους από το οικείο Δασαρχείο και εφόσον είναι σύμφωνες με το ειδικότερο περιεχόμενο και τους όρους του προεδρικού διατάγματος για την προστασία της περιοχής, το οποίο εκδίδεται κατά τη διαδικασία του ν. 1650/1986, όπως ισχύει, μέχρι την 31η Δεκεμβρίου 2024.»
2. Στο άρθρο 72 του ν. 4843/2021 (Α’ 193), περί αναστολής οικοδομικών εργασιών στον Υμηττό, α) μετά τη φράση «αθλητικών εγκαταστάσεων» προστίθεται η φράση «και συνοδών αυτών χρήσεων», β) μετά τη φράση «Δημοτική Ενότητα Βούλας» προστίθεται η φράση «και τον Δήμο Κρωπίας», γ) η φράση «όχι πέραν της 30ής Ιουνίου 2024» αντικαθίσταται από τη φράση «όχι πέραν της 31ης Δεκεμβρίου 2024», και το άρθρο 72 διαμορφώνεται ως εξής:
«Άρθρο 72
Παράταση αναστολής οικοδομικών 
εργασιών στον Υμηττό
Παρατείνεται η αναστολή της έκδοσης προεγκρίσεων οικοδομικών αδειών, οικοδομικών αδειών, εγκρίσεων εργασιών μικρής κλίμακας και της εκτέλεσης κάθε οικοδομικής εργασίας, που ορίζεται στην υπ’ αρ. 40399/29.9.2017 κοινή απόφαση του Υπουργού και του Αναπληρωτή Υπουργού Περιβάλλοντος και Ενέργειας (Α.Π.Π. 229), όπως η ισχύς αυτής παρατάθηκε με την υπό στοιχεία ΥΠΕΝ/ΔΝΕΠ/60327/3187/1.10.2018 κοινή απόφαση του Υπουργού και του Αναπληρωτή Υπουργού Περιβάλλοντος και Ενέργειας (Α.Α.Π. 213), με το άρθρο τέταρτο της από 30.9.2019 Πράξης Νομοθετικού Περιεχομένου, η οποία κυρώθηκε με το άρθρο 2 του ν. 4638/2019 (Α’ 181) και με το άρθρο 85 του ν. 4722/2020 (Α’ 177), εξαιρουμένης της έκδοσης των απαιτούμενων διοικητικών πράξεων και της εκτέλεσης εργασιών για την τοποθέτηση προκατασκευασμένων σχολικών αιθουσών του άρθρου 220 του ν. 4610/2019 (Α’ 70), καθώς και της διαμόρφωσης υπαίθριων αθλητικών εγκαταστάσεων και συνοδών αυτών χρήσεων στη Δημοτική Ενότητα Βούλας και τον Δήμο Κρωπίας, από τη λήξη της και έως τη θεσμοθέτηση του νέου προεδρικού διατάγματος περί καθορισμού μέτρων προστασίας της περιοχής του όρους Υμηττού και των Μητροπολιτικών Πάρκων Γουδή - Ιλισσίων και πάντως όχι πέραν της 31ης Δεκεμβρίου 2024.»
3. Στην παρ. 1 του άρθρου 270 του ν. 5037/2023 (Α’ 78), περί αναστολής οικοδομικών αδειών στις εκτός σχεδίου πόλεως και εκτός οικισμού περιοχές της νήσου Μυκόνου, η προθεσμία της «30ής.6.2024» τρέπεται σε «31ης.12.2024», και η παρ. 1 διαμορφώνεται ως εξής:
«1. Έως την έγκριση του Ειδικού Πολεοδομικού Σχεδίου (Ε.Π.Σ.) Δήμου Μυκόνου και σε κάθε περίπτωση όχι πέραν της 31ης.12.2024 αναστέλλεται η έκδοση οικοδομικών αδειών στις εκτός σχεδίου πόλεως και εκτός οικισμού περιοχές της νήσου Μυκόνου.»
ΚΕΦΑΛΑΙΟ Γ’
ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 43
Ειδική εισφορά ανά θερμική μεγαβατώρα 
υπέρ του Ταμείου Ενεργειακής Μετάβασης 
στις εταιρείες ηλεκτροπαραγωγής
1. Σε κάθε κατανεμόμενη μονάδα παραγωγής ηλεκτρικής ενέργειας με καύσιμο φυσικό αέριο επιβάλλεται ειδική εισφορά υπέρ του Ταμείου Ενεργειακής Μετάβασης του άρθρου εξηκοστού πρώτου του ν. 4839/2021 (Α’ 181).
2. Η εισφορά της παρ. 1 ανέρχεται σε ποσό δέκα (10) ευρώ ανά μεγαβατώρα Ανώτερης Θερμογόνου Δύναμης Φυσικού Αερίου και υπολογίζεται επί της ποσότητας φυσικού αερίου που χρησιμοποιείται από κάθε υπόχρεο παραγωγό ηλεκτρικής ενέργειας για την παραγωγή ηλεκτρικής ενέργειας.
3. Από την επιβολή της εισφοράς εξαιρούνται οι μονάδες Συμπαραγωγής Ηλεκτρισμού Θερμότητας Υψηλής Απόδοσης (Σ.Η.Θ.Υ.Α.) που έχουν συνάψει σύμβαση λειτουργικής ενίσχυσης, σύμφωνα με τον ν. 4414/2016 (Α’ 149) ή σύμβαση πώλησης ηλεκτρικής ενέργειας, σύμφωνα με το άρθρο 12 του ν. 3468/2006 (Α’ 129) ή αντίστοιχη σύμβαση αγοραπωλησίας ηλεκτρικής ενέργειας, πριν από την έναρξη ισχύος του ν. 3468/2006.
4. Η ειδική εισφορά που αναλογεί σε κάθε Μονάδα Ηλεκτροπαραγωγής για τον μήνα αναφοράς (m) υπολογίζεται από τον Διαχειριστή του Εθνικού Συστήματος Φυσικού Αερίου Ανώνυμη Εταιρεία (Δ.Ε.Σ.Φ.Α. Α.Ε.). Ο υπολογισμός γίνεται βάσει των δηλώσεων που υποβάλλουν στη Δ.Ε.Σ.Φ.Α. Α.Ε. οι υπόχρεοι παραγωγοί ηλεκτρικής ενέργειας για τις ποσότητες φυσικού αερίου που κατανάλωσαν έως την έβδομη ημερολογιακή ημέρα του επόμενου μήνα (m+1), αποκλειστικά για τις ανάγκες ηλεκτροπαραγωγής κατά τον μήνα αναφοράς (m).
5. Η Δ.Ε.Σ.Φ.Α. Α.Ε., έως την τελευταία εργάσιμη ημέρα του μήνα που έπεται του μήνα αναφοράς (m+1), αποστέλλει ταυτοχρόνως σε κάθε υπόχρεο παραγωγής ηλεκτρικής ενέργειας ειδοποίηση με το αναλογούν ποσόν της ειδικής εισφοράς και κοινοποιεί την ειδοποίηση αυτή στη Ρυθμιστική Αρχή Αποβλήτων, Ενέργειας και Υδάτων (Ρ.Α.Α.Ε.Υ.). Το ποσό αυτό καταβάλλεται στη Δ.Ε.Σ.Φ.Α. Α.Ε. από τον υπόχρεο παραγωγό έως την τελευταία εργάσιμη ημέρα του επομένου μηνός (m+2). Τυχόν αμφισβητήσεις περί την ορθότητα των ληφθέντων υπόψη δεδομένων ή του μαθηματικού υπολογισμού απευθύνονται στη Δ.Ε.Σ.Φ.Α. Α.Ε. και κοινοποιούνται στη Ρ.Α.Α.Ε.Υ., εντός αποκλειστικής προθεσμίας δέκα (10) ημερολογιακών ημερών, από τη λήψη της ειδοποίησης. Αν απαιτούνται διορθώσεις, αυτές επέρχονται με την αμέσως επόμενη ειδοποίηση, και πάντως όχι πέραν των τριών (3) μηνών από την αιτιολογημένη αμφισβήτηση. Για την εφαρμογή του παρόντος, η Δ.Ε.Σ.Φ.Α. Α.Ε. προσδιορίζει τον τραπεζικό λογαριασμό καταβολής και τους κωδικούς ταυτοποίησης των συναφών χρηματοροών.
6. Εντός δέκα (10) ημερών από τη δήλη ημέρα καταβολής, η Δ.Ε.Σ.Φ.Α. Α.Ε. αποδίδει στον Διαχειριστή Α.Π.Ε. και Εγγυήσεων Προέλευσης (Δ.Α.Π.Ε.Ε.Π. Α.Ε.), ο οποίος αποτελεί τον διαχειριστή του ειδικού λογαριασμού «Ταμείο Ενεργειακής Μετάβασης», τα ποσά που κατεβλήθησαν από τους υπόχρεους για την εισφορά του μήνα αναφοράς (m), καθώς και άλλα καταβληθέντα ληξιπρόθεσμα ποσά. Ταυτοχρόνως, η Δ.Ε.Σ.Φ.Α. Α.Ε. ενημερώνει τη Ρ.Α.Α.Ε.Υ. για την κατάσταση είσπραξης και απόδοσης των αναλογούντων ποσών εισφοράς ανά υπόχρεο. Στο πλαίσιο της διαδικασίας που περιγράφεται στο παρόν, η ευθύνη της Δ.Ε.Σ.Φ.Α. Α.Ε. περιορίζεται αποκλειστικά και μόνον στην εκτέλεση των ανωτέρω καθηκόντων, τη διευκόλυνση των σχετικών διαδικασιών, την απόδοση στη Δ.Α.Π.Ε.Ε.Π. Α.Ε. των ποσών που έχουν πράγματι καταβληθεί και τη σχετική αναλυτική ενημέρωση της Ρ.Α.Α.Ε.Υ.. Κατά την εφαρμογή του παρόντος, η Δ.Ε.Σ.Φ.Α. Α.Ε. δεν ασκεί δημόσια εξουσία, δεν αναλαμβάνει ενέργειες, δικαστικώς ή εξωδίκως, για την επιδίωξη της είσπραξης της παρούσας εισφοράς, και δεν ευθύνεται έναντι οιουδήποτε σε περίπτωση μη καταβολής αυτής.
7. Για την εφαρμογή του παρόντος, η Δ.Ε.Σ.Φ.Α. Α.Ε. συστήνει ειδικό διακριτό λογαριασμό, για την καταβολή της ειδικής εισφοράς.
8. Η Ρ.Α.Α.Ε.Υ. παρακολουθεί την εφαρμογή του παρόντος και επιβάλλει κυρώσεις κατά το άρθρο 36 του ν. 4001/2011 (Α’ 179). Η Ρ.Α.Α.Ε.Υ., σε συνεργασία με κάθε αρμόδιο φορέα ή αρχή, δύναται να διεξάγει δειγματοληπτικούς ελέγχους, επί της ακρίβειας των δηλώσεων των υπόχρεων παραγωγών ηλεκτρικής ενέργειας προς τη Δ.Ε.Σ.Φ.Α. Α.Ε. και να επιβάλλει τα αναγκαία διορθωτικά μέτρα και κυρώσεις. Αν από τον διενεργηθέντα έλεγχο προκύψουν ανακριβείς δηλώσεις, η Ρ.Α.Α.Ε.Υ., πέραν των κυρώσεων που δύναται να επιβάλει, καλεί τον υπόχρεο σε συμπληρωματική δήλωση και οικειοθελή συμμόρφωση με την καταβολή της οφειλής του εντόκως προς την Δ.Ε.Σ.Φ.Α. Α.Ε., άλλως ακολουθείται η διαδικασία της παρ. 10.
9. Αν δεν καταβληθεί ολοσχερώς στη Δ.Ε.Σ.Φ.Α. Α.Ε. η ως άνω ειδική εισφορά, τα οφειλόμενα ποσά βεβαιώνονται ταμειακώς και εισπράττονται από την Ανεξάρτητη Αρχή Δημοσίων Εσόδων (Α.Α.Δ.Ε.) κατά τον Κώδικα Εισπράξεως Δημοσίων Εσόδων (ν. 4978/2022, Α’ 190), κατόπιν εκκαθαρίσεως και αποστολής χρηματικού καταλόγου από τη Ρ.Α.Α.Ε.Υ., και αποδίδονται στον Δ.Α.Π.Ε.Ε.Π. Α.Ε..
10. Η παραγραφή των απαιτήσεων κατά των παραγωγών ηλεκτρικής ενέργειας σύμφωνα με το παρόν είναι πενταετής. Ο χρόνος παραγραφής εκκινεί από τη δήλη ημέρα καταβολής, άλλως από την ημερομηνία της τελευταίας νόμιμης αμφισβήτησης της οφειλής, η οποία αναγράφεται επί του χρηματικού καταλόγου που αποστέλλεται στην Α.Α.Δ.Ε., σύμφωνα με την παρ. 5 του άρθρου 2 του Κώδικα Είσπραξης Δημοσίων Εσόδων. Για την παραγραφή των απαιτήσεων εφαρμόζονται τα άρθρα 137 έως 139 του ν. 4270/2014 (Α’ 143).
11. Η ειδική εισφορά του παρόντος επιβάλλεται για τον μήνα Αύγουστο 2024.
12. Με κοινή απόφαση των Υπουργών Περιβάλλοντος και Ενέργειας και Εθνικής Οικονομίας και Οικονομικών δύναται να παρατείνεται η επιβολή της εισφοράς για συνολική χρονική περίοδο μέχρι τρεις (3) μήνες.
Άρθρο 44
Μέτρα ελάφρυνσης του κόστους ενέργειας στον πρωτογενή τομέα - Αντικατάσταση παρ. 4 και τροποποίηση παρ. 13 άρθρου 30 ν. 5095/2024
1. Η παρ. 4 του άρθρου 30 του ν. 5095/2024 (Α’ 40), περί μέτρων μείωσης του ενεργειακού κόστους για την προώθηση του πρωτογενούς και δευτερογενούς τομέα, αντικαθίσταται ως εξής:
«4. Από την 1η Αυγούστου 2024 οι προμηθευτές ηλεκτρικής ενέργειας που κατά την έναρξη ισχύος του παρόντος προσφέρουν το Τιμολόγιο ΓΑΙΑ ως προϊόν προμήθειας ηλεκτρικής ενέργειας, μεταφέρουν σε αυτό τους κατόχους συνδέσεων αγροτικού ρεύματος στους οποίους παρέχουν ηλεκτρική ενέργεια, συμπεριλαμβανομένων των παροχών που ανήκουν σε Οργανισμούς Εγγείων Βελτιώσεων (ΓΟΕΒ-ΤΟΕΒ). Μέχρι την 31η Οκτωβρίου 2024 οι προμηθευτές ηλεκτρικής ενέργειας ενημερώνουν τους καταναλωτές αυτούς για το κόστος ηλεκτρικής ενέργειας που θα τους βάρυνε, βάσει του προϊόντος προμήθειας που διέθεταν, πριν από την ένταξή τους στο Τιμολόγιο ΓΑΙΑ. Αν ο προμηθευτής ηλεκτρικής ενέργειας διαπιστώσει ότι η ενέργεια που καταναλώνεται από τον κάτοχο σύνδεσης που έχει ενταχθεί στο Τιμολόγιο ΓΑΙΑ, δεν καλύπτει ενεργειακές ανάγκες αγροτικής παραγωγής ή εκμετάλλευσης ή ο κάτοχος της σύνδεσης έχει απωλέσει την ιδιότητα βάσει της οποίας εντάχθηκε στο Τιμολόγιο ΓΑΙΑ, απεντάσσει τον κάτοχο της σύνδεσης από το Τιμολόγιο ΓΑΙΑ. Οι κάτοχοι συνδέσεων που εντάσσονται στο Τιμολόγιο ΓΑΙΑ, βάσει των προβλέψεων της παρούσας, και δεν επιθυμούν να παραμείνουν σε αυτό, δύνανται μέχρι την 31η Οκτωβρίου 2024 να δηλώσουν τη βούλησή τους για υπαγωγή σε διαφορετικό προϊόν προμήθειας ηλεκτρικής ενέργειας, και μετά τη σύναψη της σχετικής σύμβασης προμήθειας απεντάσσονται από το Τιμολόγιο ΓΑΙΑ, χωρίς πρόσθετη οικονομική επιβάρυνση.»
2. Στην παρ. 13 του άρθρου 30 του ν. 5095/2024, α) στην περ. α): αα) στο πρώτο εδάφιο μετά τη φράση «με παροχή αγροτικής χρήσης» προστίθεται η φράση «και των ΓΟΕΒ-ΤΟΕΒ,», αβ) στο τέλος του δευτέρου εδαφίου προστίθεται η φράση «και δύναται να προκαταβάλει μέρος της επιχορήγησης αυτής.», αγ) προστίθενται δύο τελευταία εδάφια, β) μετά την περ. β) προστίθεται περ. γ) και η παρ. 13 διαμορφώνεται ως εξής:
«13. α) Οι απλήρωτες οφειλές των καταναλωτών ηλεκτρικής ενέργειας με παροχή αγροτικής χρήσης και των ΓΟΕΒ-ΤΟΕΒ, που αφορούν καταναλώσεις μέχρι και την 31η Δεκεμβρίου 2023, υπάγονται σε ρύθμιση με μηδενικό επιτόκιο για τους καταναλωτές. Το Δημόσιο καλύπτει στο ακέραιο το σύνολο της έντοκης επιβάρυνσης με ισόποση επιχορήγηση του παρόχου, τηρουμένων των κανόνων περί κρατικών ενισχύσεων και δύναται να προκαταβάλει μέρος της επιχορήγησης αυτής. Ένταξη στη ρύθμιση του παρόντος και ένταξη στη ρύθμιση του άρθρου 27 του ν. 5085/2024 (Α’ 17), για το χρονικό διάστημα ισχύος της τελευταίας, είναι αμοιβαία αποκλειόμενες ενέργειες για το ίδιο φυσικό ή νομικό πρόσωπο. Οι κάτοχοι των συνδέσεων που εντάσσονται στο ΓΑΙΑ, εντάσσονται επίσης στο πρόγραμμα ρύθμισης ληξιπρόθεσμων οφειλών σύμφωνα με τα οριζόμενα στο άρθρο 6 της απόφασης της παρ. 11. Για τους κατόχους συνδέσεων που εντάσσονται στο Τιμολόγιο ΓΑΙΑ, σύμφωνα με την παρ. 4 μετά την έναρξη ισχύος του παρόντος, η πρώτη δόση για αποπληρωμή των ληξιπρόθεσμων οφειλών καταβάλλεται έως την 31η Οκτωβρίου 2024.
β) Με κοινή απόφαση των Υπουργών Περιβάλλοντος και Ενέργειας, Εθνικής Οικονομίας και Οικονομικών και Αγροτικής Ανάπτυξης και Τροφίμων εξειδικεύονται το πεδίο εφαρμογής, οι δικαιούχοι, τα απαιτούμενα δικαιολογητικά, οι όροι και οι προϋποθέσεις ρύθμισης των ληξιπρόθεσμων οφειλών, οι υποχρεώσεις των προμηθευτών ηλεκτρικής ενέργειας και καθορίζεται η μεθοδολογία υπολογισμού της έντοκης επιβάρυνσης, καθώς και οποιαδήποτε άλλη αναγκαία λεπτομέρεια για την εφαρμογή του παρόντος.
γ) Με κοινή απόφαση των Υπουργών Περιβάλλοντος και Ενέργειας και Εθνικής Οικονομίας και Οικονομικών καθορίζεται το ύψος προκαταβολής προς τους προμηθευτές ηλεκτρικής ενέργειας που βαρύνονται από ληξιπρόθεσμες οφειλές των καταναλωτών ηλεκτρικής ενέργειας με παροχή αγροτικής χρήσης και των ΓΟΕΒ-ΤΟΕΒ ως μέρος της επιχορήγησης που δικαιούται να λάβουν για την κάλυψη της έντοκης επιβάρυνσης.»
Άρθρο 45
Τοκοφορία οφειλών της Ελληνικής Εταιρείας Συμμετοχών και Περιουσίας και των άμεσων θυγατρικών της
1. Η παρ. 1 του άρθρου 45 του ν. 4607/2019 (Α’ 65) εφαρμόζεται και για τις οφειλές της Ελληνικής Εταιρείας Συμμετοχών και Περιουσίας και των άμεσων θυγατρικών της, πλην αυτών που εμπίπτουν στο πεδίο εφαρμογής της Οδηγίας 2011/7 του Ευρωπαϊκού Κοινοβουλίου και του Συμβουλίου, της 16ης Φεβρουαρίου 2011, για την καταπολέμηση των καθυστερήσεων πληρωμών στις εμπορικές συναλλαγές (L 48).
2. Η παρ. 1 εφαρμόζεται και σε οφειλές που έχουν γεννηθεί πριν από την έναρξη ισχύος του παρόντος, περιλαμβανομένων και αυτών που έχουν καταψηφισθεί ή αναγνωρισθεί με δικαστική ή διαιτητική απόφαση.
Άρθρο 46
Παραχώρηση απλής χρήσης σε όμορη επιχείρηση αιγιαλού και παραλίας υπό τις προϋποθέσεις του άρθρου 14α του ν. 2971/2001
1. Επιτρέπεται έως την 31η Δεκεμβρίου 2025 η σύναψη σύμβασης παραχώρησης του άρθρου 11 του ν. 5092/2024 (Α’ 33), περί διαδικασίας παραχώρησης απλής χρήσης σε όμορη επιχείρηση ή σωματείο, σε τμήματα αιγιαλού και παραλίας της παρ. 1 του άρθρου 14α του ν. 2971/2001 (Α’ 285) υπό τους παρακάτω όρους και προϋποθέσεις που πρέπει να συντρέχουν σωρευτικώς:
α) Η σύμβαση παραχώρησης έχει διάρκεια ένα (1) ή δύο (2) έτη σύμφωνα με την υπό στοιχεία 57878 ΕΞ 2024/22.4.2024 κοινή απόφαση των Υπουργών Εθνικής Οικονομίας και Οικονομικών και Περιβάλλοντος και Ενέργειας (Β’ 2419),
β) πριν από την κατάρτιση της σύμβασης, ο οικείος Δήμος ή ο δημόσιος φορέας που κατασκεύασε ή συντηρεί τα έργα της περ. α) της παρ. 1 του άρθρου 14α του ν. 2971/2001:
βα) έχει εκκινήσει τη διαδικασία για την αδειοδότηση κατασκευών που έχουν ανεγερθεί μέχρι την 28η Ιουλίου 2011 με αίτηση προς την οικεία Κτηματική Υπηρεσία, η οποία υποβάλλεται κατόπιν απόφασης του δημοτικού συμβουλίου, με την οποία επίσης αποφασίζεται η διεξαγωγή μελέτης περιβαλλοντικών επιπτώσεων ή η υποβολή αίτησης υπαγωγής σε Πρότυπες Περιβαλλοντικές Δεσμεύσεις, και
ββ) έχει εκδώσει πράξη - βεβαίωση από την οποία προκύπτει ότι οι κατασκευές είναι ασφαλείς ως προς τη χρήση τους από τους λουόμενους και το κοινό,
γ) ο Δήμος υποβάλλει πριν από την 1η Ιανουαρίου 2025 τη μελέτη περιβαλλοντικών επιπτώσεων ή την αίτηση υπαγωγής σε Πρότυπες Περιβαλλοντικές Δεσμεύσεις που απαιτείται για τη διαδικασία του άρθρου 14α του ν. 2971/2001. Αν η μελέτη περιβαλλοντικών επιπτώσεων ή η αίτηση υπαγωγής σε Πρότυπες Περιβαλλοντικές Δεσμεύσεις δεν υποβληθεί εμπροθέσμως, οποιαδήποτε σύμβαση παραχώρησης λύεται αυτοδικαίως.
2. Το αντάλλαγμα χρήσης για τις παραχωρήσεις της παρ. 1 ανέρχεται στο διπλάσιο αυτού που υπολογίζεται σύμφωνα με την παρ. 6 του άρθρου 11 του ν. 5092/2024.
3. Κατά τη διάρκεια της σύμβασης παραχώρησης της παρ. 1: α) δεν επιτρέπεται η εκτέλεση νέων έργων ή η διενέργεια κατασκευών άνευ αδείας, β) αναστέλλεται η έκδοση νέων πρωτοκόλλων καθορισμού αποζημίωσης αυθαίρετης χρήσης για υφιστάμενα έργα.
4. Οι διοικητικές κυρώσεις της περ. β) της παρ. 1 του άρθρου 19 του ν. 5092/2024, περί διοικητικών κυρώσεων, πλην του προστίμου, αναστέλλονται για παραβάσεις εντός εκτάσεων της παρ. 1, που έχουν διαπιστωθεί έως την έναρξη ισχύος του παρόντος, εφόσον ο οικείος δήμος έχει εκκινήσει τη διαδικασία για την αδειοδότησή τους και έχει εκδώσει την πράξη - βεβαίωση, από την οποία προκύπτει ότι οι κατασκευές είναι ασφαλείς ως προς τη χρήση τους για τους λουόμενους και το κοινό. Η αναστολή διακόπτεται αν η σύμβαση παραχώρησης λυθεί αυτοδικαίως, σύμφωνα με το δεύτερο εδάφιο της περ. γ) της παρ. 1 ή αν το αίτημα για αδειοδότηση απορριφθεί.
Άρθρο 47
Μετάθεση προθεσμίας υποβολής των δηλώσεων και ρυθμίσεις καταβολής του φόρου εισοδήματος φυσικών και νομικών προσώπων/νομικών οντοτήτων φορολογικού έτους 2023 - Τροποποίηση παρ. 88 και 89 άρθρου 72 ν. 4172/2013
1. Στην παρ. 88 του άρθρου 72 του Κώδικα Φορολογίας Εισοδήματος (ν. 4172/2013, Α’167), περί μεταβατικών διατάξεων και έναρξης ισχύος, τα εδάφια πρώτο και δεύτερο αντικαθίστανται και η παρ. 88 διαμορφώνεται ως εξής:
«88. Οι δηλώσεις φορολογίας εισοδήματος φυσικών προσώπων φορολογικού έτους 2023 υποβάλλονται εμπρόθεσμα μέχρι τη 2α Αυγούστου 2024. Η καταβολή του φόρου για τις δηλώσεις του προηγούμενου εδαφίου πραγματοποιείται σε οκτώ (8) ισόποσες δόσεις, από τις οποίες η πρώτη καταβάλλεται μέχρι τη 2α Αυγούστου 2024, η δεύτερη μέχρι την τελευταία εργάσιμη ημέρα του μηνός Αυγούστου 2024 και η καθεμία από τις επόμενες έξι (6) μέχρι την τελευταία εργάσιμη ημέρα των έξι (6) επόμενων μηνών.
Η καταβολή του φόρου εισοδήματος φυσικών προσώπων φορολογικού έτους 2023, που συμμετέχουν σε νομικά πρόσωπα και νομικές οντότητες που τηρούν απλογραφικά βιβλία, γίνεται σε έξι (6) ισόποσες μηνιαίες δόσεις, από τις οποίες η πρώτη καταβάλλεται μέχρι την 30ή Σεπτεμβρίου 2024 και η καθεμία από τις επόμενες μέχρι την τελευταία εργάσιμη ημέρα των πέντε (5) επόμενων μηνών.
Όταν ο φόρος εισοδήματος φυσικών προσώπων φορολογικού έτους 2023 καταβάλλεται εφάπαξ μέχρι την καταληκτική ημερομηνία καταβολής της πρώτης δόσης, παρέχεται στο συνολικό ποσό του φόρου και των συμβεβαιούμενων με αυτόν οφειλών, έκπτωση τρία τοις εκατό (3%).
Η παρούσα δεν καταλαμβάνει τα φυσικά πρόσωπα που έχουν υπαχθεί στην εναλλακτική φορολόγηση του άρθρου 5Β.»
2. Το δεύτερο εδάφιο της παρ. 89 του άρθρου 72 του Κώδικα Φορολογίας Εισοδήματος αντικαθίσταται από δύο νέα εδάφια και η παρ. 89 διαμορφώνεται ως εξής:
«89. Η καταβολή του φόρου εισοδήματος των νομικών προσώπων και των νομικών οντοτήτων για τα εισοδήματα του φορολογικού έτους 2023, με εξαίρεση τα νομικά πρόσωπα και τις νομικές οντότητες, που έχουν λυθεί ή έχουν τεθεί υπό εκκαθάριση, πραγματοποιείται σε οκτώ (8) ισόποσες μηνιαίες δόσεις, από τις οποίες η πρώτη καταβάλλεται μέχρι την τελευταία εργάσιμη ημέρα του επόμενου μήνα από την καταληκτική ημερομηνία υποβολής της δήλωσης, με βάση την παρ. 2 του άρθρου 68 και οι υπόλοιπες επτά (7) μέχρι την τελευταία εργάσιμη ημέρα των επτά (7) επόμενων μηνών.
Ειδικότερα, οι δηλώσεις φορολογίας εισοδήματος φορολογικού έτους 2023 των νομικών προσώπων ή νομικών οντοτήτων του άρθρου 45, των οποίων το φορολογικό έτος λήγει την 31η Δεκεμβρίου 2023, υποβάλλονται εμπρόθεσμα μέχρι την 9η Αυγούστου 2024. Κατ’ εξαίρεση, η καταβολή του φόρου για τις δηλώσεις του προηγούμενου εδαφίου, πραγματοποιείται σε οκτώ (8) ισόποσες δόσεις από τις οποίες η πρώτη καταβάλλεται μέχρι την 9η Αυγούστου 2024, η δεύτερη μέχρι την τελευταία εργάσιμη ημέρα του μηνός Αυγούστου 2024 και η καθεμία από τις επόμενες έξι (6) μέχρι την τελευταία εργάσιμη ημέρα των έξι (6) επόμενων μηνών.».
3. Οι παρ. 1 και 2 ισχύουν από την 26η Ιουλίου 2024.
Άρθρο 48
Παράταση ολοκλήρωσης επενδυτικών σχεδίων  - Αντικατάσταση παρ. 1 και κατάργηση παρ. 2 άρθρου 54 ν. 5079/2023
Στο άρθρο 54 του ν. 5079/2023 (Α’ 215), περί παράτασης ολοκλήρωσης επενδυτικών σχεδίων, επέρχονται οι εξής τροποποιήσεις: α) η παρ. 1 αντικαθίσταται, β) η παρ. 2 καταργείται, και οι παρ. 1 και 2 διαμορφώνονται ως εξής:
«1. Η προθεσμία ολοκλήρωσης όσων επενδυτικών σχεδίων έχουν υπαχθεί μετά την 24η Μαΐου 2021 σε καθεστώς ενίσχυσης του ν. 4399/2016 (Α’ 117), παρατείνεται για δύο (2) έτη.
2. Καταργείται.»
Άρθρο 49
Ρυθμίσεις για την αδειοδότηση των ναυπηγείων Σκαραμαγκά - Τροποποίηση παρ. 1 άρθρου 6 και παρ. 2 άρθρου 11 ν. 4949/2022
1. Στην παρ. 1 του άρθρου 6 του ν. 4949/2022 (Α’ 126), περί υπαγωγής στο καθεστώς στρατηγικής επένδυσης ταχείας αδειοδότησης, επέρχονται οι εξής τροποποιήσεις: α) το δεύτερο εδάφιο αντικαθίσταται, β) προστίθενται δύο τελευταία εδάφια, και η παρ. 1 διαμορφώνεται ως εξής:
«1. Το επενδυτικό σχέδιο για την αξιοποίηση και τη βιώσιμη ανάπτυξη και λειτουργία των Ναυπηγείων Σκαραμαγκά συνιστά στρατηγική επένδυση ειδικής μορφής, η οποία εντάσσεται αυτοδίκαια στις ρυθμίσεις του ν. 4864/2021 (Α’ 237) και υλοποιείται τηρουμένων των κανόνων για τις κρατικές ενισχύσεις. Από την έναρξη ισχύος του παρόντος, για την πραγματοποιούμενη επένδυση εφαρμόζονται τα κίνητρα της ταχείας αδειοδότησης του άρθρου 9 του ν. 4864/2021, κατά παρέκκλιση οποιασδήποτε άλλης διάταξης. Η έκδοση οποιασδήποτε απαιτούμενης άδειας ή έγκρισης για την εκτέλεση έργων, την εγκατάσταση ή λειτουργία της επένδυσης, πραγματοποιείται από τη Γενική Διεύθυνση Στρατηγικών Επενδύσεων του Υπουργείου Ανάπτυξης, προκειμένου οι αναγκαίες άδειες και εγκρίσεις να εκδίδονται κατά απόλυτη χρονική προτεραιότητα και σύμφωνα με τη διαδικασία που προβλέπεται στο ως άνω άρθρο. Eιδικά για την έκδοση των οικοδομικών αδειών αρμόδια είναι η Κεντρική Υπηρεσία Δόμησης (ΚΥΔΟΜ) του Υπουργείου Περιβάλλοντος και Ενέργειας και μέχρι την έναρξη λειτουργίας της ΚΥΔΟΜ η Γενική Διεύθυνση Στρατηγικών Επενδύσεων του Υπουργείου Ανάπτυξης.»
2. Στην παρ. 2 του άρθρου 11 του ν. 4949/2022, περί ρύθμισης ειδικότερων ζητημάτων, προστίθεται τελευταίο εδάφιο, και η παρ. 2 διαμορφώνεται ως εξής:
«2. Ειδικά για την έκδοση άδειας λειτουργίας, είναι δυνατή η σταδιακή ένταξη σε καθεστώς λειτουργίας τμημάτων της εγκατάστασης κατά το χρονικό διάστημα εκσυγχρονισμού, αναβάθμισης ή κατασκευής, με αντίστοιχη τροποποίηση της άδειας λειτουργίας, όπως αυτή προκύπτει σύμφωνα με όσα ειδικότερα ορίζονται στην παρ. 3 του άρθρου 13 του παρόντος και στην παρ. 3 του άρθρου 8 του ν. 4664/2020 (Α’ 32). Για τον σκοπό αυτόν, ο φορέας υλοποίησης της επένδυσης υποβάλλει σχετική αίτηση, σύμφωνα με όσα ειδικότερα ορίζονται κατά την παρ. 1. Η άδεια που εκδίδεται, θεωρείται τροποποίηση της αρχικής. Επιτρέπεται και η έκδοση συνολικής νέας άδειας λειτουργίας μετά την ολοκλήρωση του επενδυτικού σχεδίου, εφόσον πληρούνται οι όροι του διατάγματος και των αποφάσεων των άρθρων 7 και 8 του παρόντος. Τροποποιήσεις αποκλειστικά ως προς τον φορέα της άδειας λειτουργίας πραγματοποιούνται και πριν από την έκδοση του διατάγματος του άρθρου 7, εφαρμοζομένου αναλογικά του άρθρου 23 του ν. 3982/2011 (Α’ 143), από την αρμόδια Διεύθυνση Βιομηχανίας, Ενέργειας και Φυσικών Πόρων της Γενικής Διεύθυνσης Βιώσιμης Ανάπτυξης και Κλιματικής Αλλαγής της Περιφέρειας Αττικής, κατόπιν σχετικής αίτησης, χωρίς έλεγχο των δικαιολογητικών που δεν σχετίζονται με τις ανωτέρω τροποποιήσεις.
Άρθρο 50
Παραχώρηση αιγιαλού έμπροσθεν ναυπηγείων Σκαραμαγκά - Μεταβατικές και καταργούμενες διατάξεις - Τροποποίηση άρθρου 13 ν. 4949/2022 - Κατάργηση παρ. 1, 2 και 3 άρθρου 8 ν. 4664/2020
1. Στο άρθρο 13 του ν. 4949/2022 (Α’ 126), περί μεταβατικών διατάξεων των ναυπηγείων Σκαραμαγκά, επέρχονται οι εξής τροποποιήσεις: α) η παρ. 1 αντικαθίσταται, β) στην παρ. 2 βα) στο πρώτο εδάφιο οι λέξεις «παραμένει σε ισχύ τουλάχιστον» αντικαθίστανται από τη λέξη «ισχύει» και προστίθενται οι λέξεις «, και πάντως όχι πέραν των πέντε (5) ετών από την έναρξη ισχύος του παρόντος», ββ) προστίθεται νέο δεύτερο εδάφιο, γ) στην παρ. 3 γα) αντικαθίσταται το δεύτερο εδάφιο, γβ) προστίθενται στο τέλος τέσσερα (4) νέα εδάφια, δ) προστίθεται παρ. 5, και το άρθρο 13 διαμορφώνεται ως εξής:
«Άρθρο 13
Μεταβατικές διατάξεις
1. Η παραχώρηση του δικαιώματος αποκλειστικής χρήσης επί της ζώνης ή τμημάτων της ζώνης αιγιαλού της υπ’ αρ. 16301/30.9.1994 απόφασης της Νομάρχη Δυτικής Αττικής (Δ’ 1147), έμπροσθεν των εγκαταστάσεων των ναυπηγείων Σκαραμαγκά, καθώς και επί του αναγκαίου θαλάσσιου χώρου, παραμένει σε ισχύ από την έναρξη ισχύος του παρόντος και μέχρι την έκδοση του διατάγματος του άρθρου 7 και της απόφασης του άρθρου 8 για την οριστική παραχώρηση του αιγιαλού, της παραλίας και του αναγκαίου θαλασσίου χώρου. Το ίδιο ισχύει και για οποιαδήποτε νεότερη απόφαση καθορισμού ορίων αιγιαλού και θαλάσσιας ζώνης στην περιοχή των ναυπηγείων Σκαραμαγκά (ακίνητο της Εταιρείας Ελληνικά Ναυπηγεία - ΕΝΑΕ και της Εταιρείας Ακινήτων Δημοσίου - ΕΤ.Α.Δ.) που εκδίδεται πριν από την έκδοση του διατάγματος του άρθρου 7 και της απόφασης του άρθρου 8. Μέχρι την οριστική παραχώρηση του δικαιώματος αποκλειστικής χρήσης επί της ζώνης ή τμημάτων της ζώνης αιγιαλού έμπροσθεν του συνόλου των εγκαταστάσεων των ναυπηγείων Σκαραμαγκά, συμπεριλαμβανομένων και των εγκαταστάσεων στο πρώην ακίνητο ναυπηγείων της ΕΤ.Α.Δ., καθώς και επί του αναγκαίου θαλάσσιου χώρου, το ετήσιο αντάλλαγμα υπολογίζεται αναδρομικά από την ημερομηνία μεταβίβασης των ακινήτων στον φορέα της επένδυσης και καταβάλλεται, με βάση την υπό στοιχεία 120726/ΕΞ2020/22.10.2020 απόφαση του Υπουργού Ανάπτυξης και Επενδύσεων (Β’ 4707). Η απόφαση αυτή είναι δυνατό να τροποποιείται, με κοινή απόφαση των αρμοδίων οργάνων των Υπουργείων Εθνικής Οικονομίας και Οικονομικών και Ανάπτυξης, κατόπιν αιτήματος του φορέα παραχώρησης, ώστε να ανταποκρίνεται σε τιμές αγοράς. Με την αίτησή του αυτή, ο φορέας παραχώρησης υποβάλλει υποχρεωτικά εκθέσεις δύο (2) ανεξάρτητων εκτιμήσεων της αξίας του δικαιώματος αποκλειστικής χρήσης των παραχωρουμένων επί της ζώνης ή τμημάτων αιγιαλού ανά τετραγωνικό μέτρο, καθώς και του αντίστοιχου θαλάσσιου χώρου. Οι εκτιμήσεις ανατίθενται σε πιστοποιημένους εκτιμητές του μητρώου που τηρείται στο Υπουργείο Εθνικής Οικονομίας και Οικονομικών. Αίτημα για τροποποίηση υποβάλλεται εντός τριών (3) μηνών, μετά από κάθε νεότερη απόφαση καθορισμού ορίων αιγιαλού και θαλάσσιας ζώνης στην περιοχή των ναυπηγείων Σκαραμαγκά, ιδίως στην περιοχή της εγκατάστασης ανέλκυσης, καθέλκυσης και χερσαίας μεταφοράς υποβρυχίων («shiplift»).
2. Η υφιστάμενη περιβαλλοντική αδειοδότηση των εγκαταστάσεων ή τμημάτων των εγκαταστάσεων των ναυπηγείων Σκαραμαγκά ισχύει μέχρι την έκδοση της απόφασης του άρθρου 8 και την περιβαλλοντική αδειοδότηση του συνόλου των έργων, τα οποία εντάσσονται στο πρόγραμμα αξιοποίησης και εκσυγχρονισμού των Ναυπηγείων, και πάντως όχι πέραν των πέντε (5) ετών από την έναρξη ισχύος του παρόντος. Εάν παρέλθουν τα πέντε (5) έτη και δεν εκδοθεί η απόφαση του άρθρου 8, ο φορέας υλοποίησης μεριμνά για την ανανέωση ή έκδοση απόφασης έγκρισης περιβαλλοντικών όρων, κατά τον ν. 4014/2011 (Α’ 209), για το σύνολο των εγκαταστάσεων ή τμηματικά για κάθε δραστηριότητα που έχει προκύψει από τον διαχωρισμό της υπ’ αρ. 120/01/12.7.2001 άδειας λειτουργίας. Η διαπίστωση παραβάσεων της περιβαλλοντικής νομοθεσίας ή της υφιστάμενης περιβαλλοντικής αδειοδότησης σε εγκαταστάσεις που υφίστανται ήδη πριν την απόκτηση της κυριότητας των ακινήτων των Ναυπηγείων Σκαραμαγκά από τον φορέα υλοποίησης της επένδυσης, δεν καταλογίζεται στον φορέα. Σε περίπτωση τέτοιας διαπίστωσης, ο φορέας αναλαμβάνει την εκπόνηση ολοκληρωμένου προγράμματος αποκατάστασης της περιβαλλοντικής ζημίας και καταθέτει σχετική πρόταση, που συνοδεύεται από τεκμηριωμένη τεχνική έκθεση αποκατάστασης περιβαλλοντικής ζημίας στην αρμόδια υπηρεσία του Υπουργείου Περιβάλλοντος και Ενέργειας. Με την έγκριση των εργασιών αποκατάστασης, ο φορέας υλοποίησης αναλαμβάνει την υποχρέωση έγκαιρης ολοκλήρωσης των εργασιών. Το σχετικό κόστος επιβαρύνει τον αντίστοιχο δικαιοπάροχο του φορέα υλοποίησης της επένδυσης, με βάση το ακίνητο στο οποίο διαπιστώθηκε η ζημία.
3. Η υφιστάμενη άδεια λειτουργίας, σύμφωνα με την υπ’ αρ. 120/01/12.7.2001 απόφαση της Νομαρχίας Αθηνών για τη χορήγηση άδειας λειτουργίας (ανανέωση) μετά από μηχανολογικό εκσυγχρονισμό του Ναυπηγείου κατασκευής και επισκευής πλοίων - σκαφών της Α.Ε. «Ελληνικά Ναυπηγεία», εξακολουθεί να ισχύει, ειδικά ως προς τα ναυπηγεία της Εταιρείας Ακινήτων Δημοσίου (ΕΤ.Α.Δ. - Α.Ε.). Για τους σκοπούς του παρόντος, εκδίδεται, κατόπιν αιτήματος του φορέα υλοποίησης της επένδυσης, διαπιστωτική πράξη, η οποία περιλαμβάνει μόνο την εναπομένουσα δυναμικότητα, μετά την έκδοση της υπ’ αρ. 479777/11.6.2021 απόφασης του Περιφερειάρχη Αττικής για το ναυπηγείο της ΕΝΑΕ (ΑΔΑ: 678Θ7Λ7-ΓΓ6), χωρίς να απαιτείται η υποβολή δικαιολογητικών που δεν σχετίζονται με την ανωτέρω πράξη. Η έλλειψη του πιστοποιητικού πυροπροστασίας, καθώς και άλλων προβλεπόμενων δικαιολογητικών που απαιτούνται για την άδεια λειτουργίας, δεν κωλύει την έκδοση της άνω διαπιστωτικής πράξης. Τα ανωτέρω πιστοποιητικά που ελλείπουν, εκδίδονται με επιμέλεια του ανωτέρω φορέα ή του ειδικού διαδόχου αυτού εντός ενός (1) έτους από την 31η Ιουλίου 2024. Για την πραγματική έναρξη εργασιών εντός των εγκαταστάσεων, απαιτούνται η προηγούμενη έκδοση πιστοποιητικού (ενεργητικής) πυροπροστασίας, κατά τις κείμενες διατάξεις, ανάλογα με την κατηγορία επικινδυνότητας στην οποία κατατάσσεται η επιχείρηση και η υποβολή του στην αρμόδια υπηρεσία της Περιφέρειας Αττικής. Η προϋπόθεση της ύπαρξης πιστοποιητικού πυροπροστασίας προβλέπεται στην ως άνω διαπιστωτική πράξη και η τήρησή της ελέγχεται από την αρμόδια υπηρεσία της Περιφέρειας Αττικής.
4. Το Σχέδιο του άρθρου 7 του παρόντος εντάσσεται στην κατηγορία σχεδίων του άρθρου 8 του ν. 4447/2016 (Α’ 241). Κατά τα λοιπά, εφαρμόζεται ο ν. 4447/2016, ιδίως για την εφαρμογή του σχεδίου.
5. Από την έναρξη ισχύος του παρόντος, μέχρι την έκδοση του διατάγματος του άρθρου 7 και της απόφασης του άρθρου 8, για την έκδοση κάθε είδους άδειας στο πλαίσιο λειτουργίας των Ναυπηγείων Σκαραμαγκά, ισχύει το άρθρο 9 και δεν απαιτείται η προηγούμενη περαίωση της υπαγωγής των αυθαιρέτων κτισμάτων, κατασκευών και χρήσεων που βρίσκονται εντός της έκτασης των Ναυπηγείων Σκαραμαγκά, σύμφωνα με τον ν. 4495/2017 (Α’ 167), ούτε αντίστοιχα η απόδειξη προηγούμενης καταβολής του σχετικού ενιαίου ειδικού προστίμου.»
2. Οι παρ. 1, 2 και 3 του άρθρου 8 του ν. 4664/2020 (Α’ 32), περί ειδικότερων ζητημάτων των ναυπηγείων Σκαραμαγκά, καταργούνται.
Άρθρο 51
Κυκλοφορία οχημάτων κατηγορίας «Ο1» και «Ο2» - Τροποποίηση άρθρου 69 ν. 5108/2024
Στο άρθρο 69 του ν. 5108/2024 (Α’ 65), περί χορήγησης στοιχείων κυκλοφορίας σε οχήματα «Ο1» και «Ο2», τα οποία διαθέτουν ειδικά σημειώματα ρυμούλκησης (Ε.Σ.Ρ.), επέρχονται οι ακόλουθες τροποποιήσεις: α) στον τίτλο διαγράφονται οι λέξεις «(Ε.Σ.Ρ.) που έχουν εκδοθεί μέχρι την 29η Δεκεμβρίου 2023», β) οι παρ. 1 και 4 αντικαθίστανται, γ) στην παρ. 3 διαγράφονται οι λέξεις «των τεσσάρων (4) μηνών», και κατόπιν νομοτεχνικών βελτιώσεων το άρθρο 69 διαμορφώνεται ως εξής:
«Άρθρο 69
Ρυθμίσεις για τη χορήγηση στοιχείων κυκλοφορίας σε οχήματα κατηγορίας Ο1 και Ο2 (ρυμουλκούμενα τρέϊλερ), τα οποία διαθέτουν Ειδικά Σημειώματα Ρυμούλκησης
1. Για τα οχήματα κατηγορίας Ο1 και Ο2, συμπεριλαμβανομένων και των ειδικής χρήσης - ειδικού σκοπού μη μεταφοράς εμπορευμάτων, τα οποία τέθηκαν σε κυκλοφορία με Ειδικά Σημειώματα Ρυμούλκησης (Ε.Σ.Ρ.), που εκδόθηκαν σύμφωνα με την υπ’ αρ. 16823/8.6.1978 απόφαση του Υπουργού Συγκοινωνιών (Β’ 524), δύναται, έως την 31η Δεκεμβρίου 2024, να υποβληθεί αίτηση προς την αρμόδια Υπηρεσία Μεταφορών και Επικοινωνιών της Περιφέρειας για την έκδοση άδειας και πινακίδων κυκλοφορίας σύμφωνα με την υπ’ αρ. 2805/7.1.2021 απόφαση του Υπουργού Υποδομών και Μεταφορών (Β’ 99), η οποία συνοδεύεται από το Ε.Σ.Ρ. του οχήματος, τα λοιπά προβλεπόμενα δικαιολογητικά και παράβολο υπέρ του Δημοσίου, ύψους διακοσίων (200) ευρώ. Η αίτηση υποβάλλεται από τον ιδιοκτήτη, χωρίς να απαιτείται η αυτοπρόσωπη παρουσία του. Το παράβολο αποτελεί έσοδο του κρατικού προϋπολογισμού και αποδίδεται στον Αναλυτικό Λογαριασμό Εσόδου «1450189001». Ο αιτών προμηθεύεται το παράβολο ηλεκτρονικά μέσω της εφαρμογής «e- παράβολο».
2. Από την έναρξη ισχύος του παρόντος καταργείται η παρ. 2 του άρθρου 81 του ν. 5039/2023 (Α’ 83), περί της διαδικασίας έγκρισης τύπου συγκεκριμένων μεταχειρισμένων οχημάτων κατηγορίας Ο1 και Ο2.
3. Μετά την παρέλευση της προθεσμίας της παρ. 1, καταργείται η ισχύς των Ε.Σ.Ρ. και επιβάλλονται οι κυρώσεις των άρθρων 88 και 90 του Κώδικα Οδικής Κυκλοφορίας (ν. 2696/1999, Α’ 57).
4. α) Για τα οχήματα κατηγορίας Ο1 και Ο2 της παρ. 9 του άρθρου 3 της υπ’ αρ. 2805/7.1.2021 απόφασης του Υφυπουργού Υποδομών και Μεταφορών (Α’ 2805), τα οποία δεν διαθέτουν Ε.Σ.Ρ. και ήταν ήδη στην κατοχή και ιδιοκτησία του ενδιαφερομένου, πριν από την 30ή.6.2022, δύναται να υποβληθεί αίτηση εντός της αποκλειστικής προθεσμίας της παρ. 1, στην αρμόδια Υπηρεσία Μεταφορών και Επικοινωνιών της Περιφέρειας, για την έκδοση άδειας και πινακίδων κυκλοφορίας, με τα προβλεπόμενα δικαιολογητικά και το παράβολο της παρ. 1. Ειδικά για τα οχήματα κατηγορίας Ο2 προσκομίζεται επιπροσθέτως τεχνική μελέτη αντοχής του φορέα, σύμφωνα με τις προδιαγραφές του κεφαλαίου Δ’ της υπό στοιχεία ΣΤ-29900/10.12.1977 απόφασης του Υπουργού Συγκοινωνιών (Β’ 1318), η οποία περιλαμβάνει τουλάχιστον τα τεχνικά στοιχεία που αναφέρονται στο Παράρτημα ΙΙ της υπ’ αρ. 2805/7.1.2021 απόφασης του Υφυπουργού Υποδομών και Μεταφορών.
β) Για τα οχήματα κατηγορίας Ο1 και Ο2 ειδικής χρήσης - ειδικού σκοπού μη μεταφοράς εμπορευμάτων, τα οποία ήταν ήδη στην κατοχή και ιδιοκτησία του ενδιαφερομένου πριν από την 18η.6.2015, δύναται να υποβληθεί αίτηση εντός της αποκλειστικής προθεσμίας της παρ. 1, στην αρμόδια Υπηρεσία Μεταφορών και Επικοινωνιών της Περιφέρειας για την έκδοση άδειας και πινακίδων κυκλοφορίας, με καταβολή του παραβόλου της παρ. 1 και με εφαρμογή του άρθρου 7 της υπ’ αρ. 80255/4693/19/15.1.2020 απόφασης του Υφυπουργού Υποδομών και Μεταφορών (Β’ 61), εξαιρουμένων των υποπαρ. Η’ έως 1δ’ της παρ. 2 και της υποπαρ. αα’ της παρ. 5 της απόφασης αυτής.
5. Η ισχύς της παρ. 1 αρχίζει έναν (1) μήνα από τη δημοσίευση του παρόντος στην Εφημερίδα της Κυβερνήσεως.»
ΜΕΡΟΣ Γ’
ΕΝΑΡΞΗ ΙΣΧΥΟΣ
Άρθρο 52
Έναρξη ισχύος
Ο παρών νόμος ισχύει από τη δημοσίευσή του στην Εφημερίδα της Κυβερνήσεως, εκτός αν ορίζεται ειδικότερα σε επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 1 Αυγούστου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																	




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 2 Αυγούστου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

NOMOΣ ΥΠ’ ΑΡΙΘΜ. 5128	
Ρυθμίσεις για την Ψηφιακή Εκπαιδευτική Πύλη και το Ψηφιακό Φροντιστήριο, επαγγελματικός προσανατολισμός στη δευτεροβάθμια εκπαίδευση, μέτρα στήριξης του εκπαιδευτικού συστήματος στις απομακρυσμένες περιοχές και λοιπές ρυθμίσεις του Υπουργείου Παιδείας, Θρησκευμάτων και Αθλητισμού.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΨΗΦΙΑΚΟΣ ΕΚΣΥΓΧΡΟΝΙΣΜΟΣ ΕΚΠΑΙΔΕΥΣΗΣ, ΕΠΙΛΥΣΗ ΘΕΜΑΤΩΝ ΣΕ ΟΛΕΣ ΤΙΣ ΒΑΘΜΙΔΕΣ ΕΚΠΑΙΔΕΥΣΗΣ, ΡΥΘΜΙΣΗ ΖΗΤΗΜΑΤΩΝ ΤΗΣ ΓΕΝΙΚΗΣ ΓΡΑΜΜΑΤΕΙΑΣ ΘΡΗΣΚΕΥΜΑΤΩΝ, ΤΟΥ ΙΝΣΤΙΤΟΥΤΟΥ ΕΚΠΑΙΔΕΥΤΙΚΗΣ ΠΟΛΙΤΙΚΗΣ ΚΑΙ ΤΗΣ ΕΘΝΙΚΗΣ ΑΡΧΗΣ ΑΝΩΤΑΤΗΣ ΕΚΠΑΙΔΕΥΣΗΣ
ΚΕΦΑΛΑΙΟ Α’: ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β’: ΡΥΘΜΙΣΕΙΣ ΘΕΜΑΤΩΝ ΠΡΩΤΟΒΑΘΜΙΑΣ ΚΑΙ ΔΕΥΤΕΡΟΒΑΘΜΙΑΣ ΕΚΠΑΙΔΕΥΣΗΣ
Άρθρο 3 Ψηφιακή Εκπαιδευτική Πύλη - Ψηφιακό Φροντιστήριο - Προσθήκη άρθρου 26Α στον ν. 4368/2016
Άρθρο 4 Επαγγελματικός προσανατολισμός στη δευτεροβάθμια εκπαίδευση - Προσθήκη άρθρου 26Β στον ν. 4368/2016
Άρθρο 5 Αυτόνομες τάξεις Γυμνασίου σε απομακρυσμένες - ορεινές περιοχές - Προσθήκη παρ. 4Α, 4Β και 4Γ στο άρθρο 5 του ν. 1566/1985
Άρθρο 6 Συνδρομή των αποδεκτών αναφορών της ειδικής ψηφιακής πλατφόρμας για την αντιμετώπιση της ενδοσχολικής βίας και των φαινομένων εκφοβισμού από Ειδικούς Συμβούλους - Τροποποίηση παρ. 1 άρθρου 8 ν. 5029/2023
Άρθρο 7 Εκστρατείες ενημέρωσης για την πρόληψη και την αντιμετώπιση της ενδοσχολικής βίας - Δράσεις για τη διαχείριση των αναφορών στην ειδική ψηφιακή πλατφόρμα - Προσθήκη περ. στ) στο άρθρο 3 του ν. 5029/2023
Άρθρο 8 Στήριξη των υποψηφίων των οικογενειών των αποβιωσάντων κατά τον σεισμό της Σάμου της 30ής Οκτωβρίου 2020 για την εισαγωγή τους στην τριτοβάθμια εκπαίδευση - Τροποποίηση παρ. 4 άρθρου 72 ν. 5043/2023
Άρθρο 9 Εισαγωγή μαθητών στα Πειραματικά Σχολεία - Επιτροπές διενέργειας εξετάσεων για την εισαγωγή στα Πρότυπα Σχολεία και τα Εκκλησιαστικά Σχολεία - Προσθήκη παρ. 10 και 11 στο άρθρο 18 του ν. 4692/2020
Άρθρο 10 Παιδαγωγική ευθύνη Συμβούλων Εκπαίδευσης - Τροποποίηση περ. δ) παρ. 4 άρθρου 10 ν. 4823/2021
Άρθρο 11 Θητεία στελεχών εκπαίδευσης - Τροποποίηση παρ. 2 άρθρου 42 ν. 4823/2021
Άρθρο 12 Επιτροπές αποτίμησης του συγγραφικού και ερευνητικού έργου των υποψήφιων στελεχών της εκπαίδευσης - Τροποποίηση άρθρου 36 ν. 4823/2021
Άρθρο 13 Αρμοδιότητες της Διοικούσας Επιτροπής Προτύπων και Πειραματικών Σχολείων ως προς τον καθορισμό του αριθμού των μαθητών - Τροποποίηση περ. στ) παρ. 3 άρθρου 14 ν. 4692/2020
Άρθρο 14 Αποζημίωση εκπαιδευτικών σε εξετάσεις του διεθνούς προγράμματος PISA του Οργανισμού Οικονομικής Συνεργασίας και Ανάπτυξης
Άρθρο 15 Αποτίμηση των κριτηρίων επιλογής στελεχών της εκπαίδευσης - Τροποποίηση περ. α) παρ. 2 άρθρου 33 ν. 4823/2021
Άρθρο 16 Πρόσληψη αναπληρωτών εκπαιδευτικών στα Πρότυπα και Πειραματικά Σχολεία - Τροποποίηση παρ. 21 άρθρου 19 ν. 4692/2020
Άρθρο 17 Διορισμός μόνιμων εκπαιδευτικών, μελών Ειδικού Εκπαιδευτικού Προσωπικού και Ειδικού Βοηθητικού Προσωπικού - Τροποποίηση παρ. 5 άρθρου 62 ν. 4589/2019
Άρθρο 18 Μετάθεση εκπαιδευτικών με ποσοστό αναπηρίας άνω του ογδόντα τοις εκατό - Προσθήκη υποπαρ. 11 στην παρ. Β του άρθρου 16 του ν. 1566/1985
Άρθρο 19 Επιλογή Προϊσταμένων των Κέντρων Διεπιστημονικής Αξιολόγησης, Συμβουλευτικής και Υποστήριξης - Αντικατάσταση παρ. 4 άρθρου 31 ν. 4823/2021
Άρθρο 20 Κατασκευή αιθουσών σχολικών μονάδων για την αντιμετώπιση έκτακτων και κατεπειγουσών αναγκών στέγασης μαθητών της πρωτοβάθμιας και της δευτεροβάθμιας εκπαίδευσης
Άρθρο 21 Επιμίσθιο Αναπληρωτών Συντονιστών Εκπαίδευσης - Προσθήκη παρ. 6 στο άρθρο 14 του ν. 4415/2016
Άρθρο 22 Χρηματοδότηση από το συγχρηματοδοτούμενο σκέλος του Προγράμματος Δημοσίων Επενδύσεων του Υπουργείου Παιδείας, Θρησκευμάτων και Αθλητισμού των αναπληρωτών και ωρομίσθιων εκπαιδευτικών και μελών Ειδικού Εκπαιδευτικού και Ειδικού Βοηθητικού Προσωπικού - Τροποποίηση άρθρου 19 ν. 4283/2014
Άρθρο 23 Επικαιροποίηση άδειας λειτουργίας ιδιωτικών σχολείων - Τροποποίηση υποπερ. α’ περ. 14 υποπαρ. Θ3 παρ. Θ άρθρου πρώτου ν. 4093/2012
Άρθρο 24 Ρύθμιση για τις ιδιωτικές σχολικές μονάδες ιδιοκτησίας του Ελληνοαμερικανικού Εκπαιδευτικού Ιδρύματος - Προσθήκη περ. δ) στο άρθρο 2, προσθήκη περ. δ) στο άρθρο 3 του ν. 3776/1929
ΚΕΦΑΛΑΙΟ Γ’: ΡΥΘΜΙΣΕΙΣ ΘΕΜΑΤΩΝ ΕΠΑΓΓΕΛΜΑΤΙΚΗΣ ΕΚΠΑΙΔΕΥΣΗΣ ΚΑΙ ΚΑΤΑΡΤΙΣΗΣ
Άρθρο 25 Εργαστηριακά Κέντρα Επαγγελματικών Λυκείων - Τροποποίηση παρ. 1 και 2 άρθρου 6Ζ ν. 4186/2013
Άρθρο 26 Ηλεκτρονική υποβολή αιτήσεων περί αναγνώρισης επαγγελματικών προσόντων ή επαγγελματικής ισοδυναμίας τίτλου σπουδών - Προσθήκη άρθρου 57Β στο π.δ. 38/2010
Άρθρο 27 Στοιχεία αίτησης Αναγνώρισης Επαγγελματικών Προσόντων - Προσθήκη παρ. 10 στο άρθρο 57 του π.δ. 38/2010
Άρθρο 28 Εκπαιδευτές Επαγγελματικής Κατάρτισης - Μητρώο Εκπαιδευτών Επαγγελματικής Κατάρτισης - Τροποποίηση παρ. 2 άρθρου 55 ν. 4692/2020
Άρθρο 29 Αποζημίωση καταρτιζομένων Σχολών Ανώτερης Επαγγελματικής Κατάρτισης, που διενεργούν πρακτική άσκηση - Προσθήκη παρ. 4Α στο άρθρο 27 του ν. 4763/2020
ΚΕΦΑΛΑΙΟ Δ’: ΡΥΘΜΙΣΕΙΣ ΘΕΜΑΤΩΝ ΑΝΩΤΑΤΗΣ ΕΚΠΑΙΔΕΥΣΗΣ
Άρθρο 30 Ψηφιακές υπηρεσίες σχετικές με πιστοποιητικά, βεβαιώσεις και τίτλους σπουδών τριτοβάθμιας εκπαίδευσης - Τροποποίηση παρ. 1 άρθρου 290 ν. 4957/2022
Άρθρο 31 Ακαδημαϊκή αναγνώριση τίτλων σπουδών Ιατρικής και Οδοντιατρικής εκτός των χωρών της Ευρωπαϊκής Ένωσης - Τροποποίηση παρ. 1 άρθρου 312 ν. 4957/2022
Άρθρο 32 Αναγνώριση τίτλων σπουδών ανώτατης εκπαίδευσης διεθνών οργανισμών - Αντικατάσταση άρθρου 46 ν. 4559/2018
Άρθρο 33 Κατατάξεις πτυχιούχων στην τριτοβάθμια εκπαίδευση - Τροποποίηση παρ. 2 άρθρου 15 ν. 3404/2005
Άρθρο 34 Επίβλεψη, υποστήριξη διδακτορικής διατριβής υποψηφίων διδακτόρων - Τροποποίηση παρ. 1 άρθρου 94 ν. 4957/2022
Άρθρο 35 Ανάθεση καθηκόντων άμισθου Συμβούλου - Προσθήκη παρ. 5 στο άρθρο 15 του ν. 4957/2022
Άρθρο 36 Κέντρο Ψυχολογικής και Συμβουλευτικής Υποστήριξης - Τροποποίηση παρ. 3 άρθρου 128 ν. 4957/2022
Άρθρο 37 Αντιστοιχία Τμημάτων Σχολών Μηχανικών Πανεπιστημίων - Τροποποίηση παρ. 2 άρθρου 66 ν. 4610/2019
Άρθρο 38 Κατάργηση Τμήματος Ανώτατου Εκπαιδευτικού Ιδρύματος - Αρμόδιο όργανο για τη ρύθμιση θεμάτων που προκύπτουν από τη μεταβολή ακαδημαϊκής μονάδας - Σύμφωνη γνώμη Εθνικής Αρχής Ανώτατης Εκπαίδευσης - Τροποποίηση άρθρου 21 ν. 4957/2022
Άρθρο 39 Όργανα διοίκησης των Ανώτατων Στρατιωτικών Εκπαιδευτικών Ιδρυμάτων - Τροποποίηση παρ. 6 άρθρου 5 ν. 3187/2003
Άρθρο 40 Ανώτατο όριο αποδοχών μελών Διδακτικού Ερευνητικού Προσωπικού - Τροποποίηση παρ. 2 άρθρου 246 ν. 4957/2022
Άρθρο 41 Υποχρέωση απόδοσης επί των κρατήσεων των Ερευνητικών Πανεπιστημιακών Ινστιτούτων προς τον Ειδικό Λογαριασμό Κονδυλίων Έρευνας - Τροποποίηση παρ. 2 άρθρου 271 ν. 4957/2022
Άρθρο 42 Μετακινήσεις μελών Διδακτικού Ερευνητικού Προσωπικού - Τροποποίηση παρ. 1 και 5 άρθρου 153 ν. 4957/2022
Άρθρο 43 Αποσπάσεις εκπαιδευτικών της πρωτοβάθμιας και της δευτεροβάθμιας εκπαίδευσης στις διοικητικές υπηρεσίες του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης - Τροποποίηση παρ. 6 άρθρου 315 ν. 4957/2022
Άρθρο 44 Πρακτική άσκηση φοιτητών - Τροποποίηση άρθρου 69 ν. 4957/2022
ΚΕΦΑΛΑΙΟ Ε’: ΡΥΘΜΙΣΕΙΣ ΘΕΜΑΤΩΝ ΕΙΔΙΚΗΣ ΑΓΩΓΗΣ
Άρθρο 45 Κατ’ οίκον διδασκαλία ή διδασκαλία σε νοσηλευτικά ιδρύματα μαθητών που αντιμετωπίζουν σοβαρά προβλήματα υγείας - Τροποποίηση παρ. 4 άρθρου 6 ν. 3699/2008
Άρθρο 46 Τοπική πρόσκληση για την πρόσληψη προσωρινών αναπληρωτών μελών Ειδικού Εκπαιδευτικού Προσωπικού και Ειδικού Βοηθητικού Προσωπικού - Τροποποίηση παρ. 1 άρθρου 126 ν. 4876/2021
Άρθρο 47 Αναπλήρωση αιρετών μελών υπηρεσιακών συμβουλίων εκπαιδευτικών και μελών Ειδικού Εκπαιδευτικού Προσωπικού και Ειδικού Βοηθητικού Προσωπικού - Τροποποίηση παρ. 1 άρθρου 123 ν. 4763/2020
ΚΕΦΑΛΑΙΟ ΣΤ’: ΡΥΘΜΙΣΕΙΣ ΘΕΜΑΤΩΝ ΕΚΚΛΗΣΙΑΣΤΙΚΗΣ ΕΚΠΑΙΔΕΥΣΗΣ
Άρθρο 48 Πρότυπα Εκκλησιαστικά Σχολεία - Τροποποίηση άρθρου 109 ν. 4823/2021
Άρθρο 49 Εισαγωγή μαθητών στα Πρότυπα Εκκλησιαστικά Σχολεία - Αντικατάσταση παρ. 2, τροποποίηση παρ. 5 και 6 και προσθήκη παρ. 10 στο άρθρο 123 του ν. 4823/2021
Άρθρο 50 Εκπαιδευτικό υλικό Σχολών Μαθητείας Υποψηφίων Κληρικών - Τροποποίηση παρ. 2 άρθρου 143 ν. 4823/2021
Άρθρο 51 Διδασκαλία των μαθημάτων εκκλησιαστικής ειδίκευσης στα Εκκλησιαστικά Γυμνάσια και Εκκλησιαστικά Λύκεια - Τροποποίηση παρ. 5 άρθρου 124 ν. 4823/2021
Άρθρο 52 Διαδικασία επιλογής Διευθυντών στα Πρότυπα Εκκλησιαστικά Σχολεία - Τροποποίηση παρ. 7 και 8 και αντικατάσταση παρ. 9 άρθρου 117 ν. 4823/2021
Άρθρο 53 Διαδικασία επιλογής εκπαιδευτικού προσωπικού στα Πρότυπα Εκκλησιαστικά Σχολεία - Τροποποίηση παρ. 7 και 8, αντικατάσταση παρ. 9 άρθρου 127 ν. 4823/2021
Άρθρο 54 Χρηματοδότηση Σχολών Μαθητείας Υποψηφίων Κληρικών - Αποζημίωση βαθμολογητών - Τροποποίηση άρθρου 154 ν. 4823/2021
Άρθρο 55 Εφαρμοστέα νομοθεσία για θέματα Πρότυπων Εκκλησιαστικών Σχολείων - Αντικατάσταση παρ. 1 άρθρου 135 ν. 4823/2021
ΚΕΦΑΛΑΙΟ Ζ’: ΛΟΙΠΕΣ ΡΥΘΜΙΣΕΙΣ ΘΕΜΑΤΩΝ ΑΡΜΟΔΙΟΤΗΤΑΣ ΓΕΝΙΚΗΣ ΓΡΑΜΜΑΤΕΙΑΣ ΘΡΗΣΚΕΥΜΑΤΩΝ
Άρθρο 56 Ακατάσχετο οικονομικών ενισχύσεων που έχουν καταβληθεί από νομικά πρόσωπα δημοσίου ή ιδιωτικού δικαίου της Εκκλησίας της Ελλάδας σε πληγέντες περιοχών που έχουν κηρυχθεί σε κατάσταση έκτακτης ανάγκης πολιτικής προστασίας
Άρθρο 57 Διατήρηση προσωπικής διαφοράς επί αποδοχών Αρχιερέων - Προσθήκη παρ. 3 στο άρθρο 145 του ν. 4472/2017
Άρθρο 58 Μεταθέσεις Εφημερίων, Διακόνων και Ιεροκηρύκων των Ιερών Μητροπόλεων της Δωδεκανήσου και της Πατριαρχικής Εξαρχείας Πάτμου - Τροποποίηση παρ. 8 άρθρου 336 ν. 4957/2022
Άρθρο 59 Μεταθέσεις Εφημερίων, Διακόνων και Ιεροκηρύκων της Εκκλησίας της Ελλάδος και της Κρήτης - Προσθήκη παρ. 21 στα άρθρα 347 και 348 του ν. 4957/2022
Άρθρο 60 Αποσπάσεις στο εξωτερικό Κληρικών - Εκπαιδευτικών - Τροποποίηση άρθρου 16 ν. 4415/2016
Άρθρο 61 Ανακατανομή οργανικών θέσεων Εφημερίων και εκκλησιαστικών υπαλλήλων
Άρθρο 62 Αποστολή των Μουφτειών - Διόρθωση νομοθετικής παραπομπής - Τροποποίηση παρ. 2 άρθρου 137 ν. 4964/2022
Άρθρο 63 Ειδική παροχή αποχωρησάντων Μουφτήδων και Τοποτηρητών Μουφτήδων - Αντικατάσταση παρ. 2 και τροποποίηση παρ. 3 και 4 άρθρου 145 ν. 4964/2022
Άρθρο 64 Μισθοδοσία προσωπικού Μουφτειών - Τροποποίηση παρ. 5 άρθρου 139 ν. 4964/2022
Άρθρο 65 Αποζημίωση επιτροπών επιλογής Ιεροδιδασκάλων Ισλαμικής Θρησκείας στις Μουφτείες Θράκης ετών 2022 και 2023
Άρθρο 66 Ρυθμίσεις Διοικητικού Συμβουλίου Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών» - Τροποποίηση παρ. 1α άρθρου 5 ν. 3512/2006
Άρθρο 67 Ιεροί Ναοί και Επισκοπεία τέως Ορθόδοξων Χριστιανικών Κοινοτήτων - Προσθήκη άρθρου 11Α στον ν. 2508/1920
Άρθρο 68 Αποσπάσεις υπαλλήλων θρησκευτικών νομικών προσώπων δημοσίου δικαίου
Άρθρο 69 Ζητήματα ομογενειακών σχολείων Κωνσταντινούπολης και Ελληνικού Γυμνασίου - Λυκείου Ίμβρου - Αντικατάσταση παρ. 6 άρθρου 14 ν. 2640/1998
Άρθρο 70 Θρησκευτικές κοινότητες - Τροποποίηση παρ. 1 άρθρου 13 και προσθήκη άρθρου 18Α στον ν. 4301/2014
ΚΕΦΑΛΑΙΟ Η’: ΡΥΘΜΙΣΕΙΣ ΘΕΜΑΤΩΝ ΙΝΣΤΙΤΟΥΤΟΥ ΕΚΠΑΙΔΕΥΤΙΚΗΣ ΠΟΛΙΤΙΚΗΣ
Άρθρο 71 Μητρώο Επιμόρφωσης Εκπαιδευτικών - Προσθήκη άρθρου 13Α στον ν. 3966/2011
Άρθρο 72 Αρμοδιότητες τμήματος Γ’ Επιμόρφωσης και Αξιολόγησης Εκπαιδευτικού Έργου και Εκπαιδευτικών, Ευρωπαϊκής και Διεθνούς Εκπαιδευτικής Πολιτικής της Επιστημονικής Υπηρεσίας του Ινστιτούτου Εκπαιδευτικής Πολιτικής - Τροποποίηση περ. i) παρ. 5 άρθρου 13 ν. 3966/2011
Άρθρο 73 Έγκριση υλοποίησης δράσεων και προγραμμάτων σχολικών μονάδων - Τροποποίηση παρ. 3 άρθρου 87 ν. 4823/2021
ΚΕΦΑΛΑΙΟ Θ’: ΡΥΘΜΙΣΕΙΣ ΘΕΜΑΤΩΝ ΕΘΝΙΚΗΣ ΑΡΧΗΣ ΑΝΩΤΑΤΗΣ ΕΚΠΑΙΔΕΥΣΗΣ
Άρθρο 74 Αποστολή της Εθνικής Αρχής Ανώτατης Εκπαίδευσης - Τροποποίηση άρθρου 2 ν. 4653/2020
Άρθρο 75 Αρμοδιότητες του Ανώτατου Συμβουλίου και του Συμβουλίου Αξιολόγησης και Πιστοποίησης της Εθνικής Αρχής Ανώτατης Εκπαίδευσης στο πλαίσιο της εγκατάστασης και λειτουργίας παραρτημάτων - Νομικών Προσώπων Πανεπιστημιακής Εκπαίδευσης - Προσθήκη άρθρου 4Α στον ν. 4653/2020
Άρθρο 76 Αρμοδιότητες Ανώτατου Συμβουλίου της Εθνικής Αρχής Ανώτατης Εκπαίδευσης - Τροποποίηση παρ. 1 άρθρου 7 ν. 4653/2020
Άρθρο 77 Αρμοδιότητες του Συμβουλίου Αξιολόγησης και Πιστοποίησης της Εθνικής Αρχής Ανώτατης Εκπαίδευσης - Τροποποίηση παρ. 1 άρθρου 8 ν. 4653/2020
Άρθρο 78 Επιτροπή Εξωτερικής Αξιολόγησης και Πιστοποίησης - Τροποποίηση παρ. 1 άρθρου 13 ν. 4653/2020
Άρθρο 79 Αποφάσεις πιστοποίησης του Συμβουλίου Αξιολόγησης και Πιστοποίησης της Εθνικής Αρχής Ανώτατης Εκπαίδευσης - Τροποποίηση παρ. 4 άρθρου 12 ν. 4653/2020
ΚΕΦΑΛΑΙΟ Ι’: ΛΟΙΠΕΣ ΡΥΘΜΙΣΕΙΣ ΘΕΜΑΤΩΝ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΠΑΙΔΕΙΑΣ, ΘΡΗΣΚΕΥΜΑΤΩΝ ΚΑΙ ΑΘΛΗΤΙΣΜΟΥ
Άρθρο 80 Σκοπός του Σώματος Ελλήνων Προσκόπων - Αντικατάσταση παρ. 2 άρθρου 1 ν.440/1976
Άρθρο 81 Παλαιοί πρόσκοποι - Αντικατάσταση άρθρου μόνου ν. 2091/1952
Άρθρο 82 Ρυθμίσεις αναφορικά με το έργο «ΣΥΖΕΥΞΙΣ ΙΙ»
Άρθρο 83 Δικαίωμα διορισμού διακριθέντων αθλητών - Αντικατάσταση παρ. 9 άρθρου 34 ν. 2725/1999
Άρθρο 84 Ρυθμίσεις για αθλητικούς φορείς - Τροποίηση παρ. 1 άρθρου 22 και προσθήκη παρ. 5Α στο άρθρο 50 του ν. 2725/1999
Άρθρο 85 Ανάθεση αρμοδιοτήτων στο Τεχνικό Επιμελητήριο Ελλάδος για δράσεις ψηφιακού μετασχηματισμού του αθλητισμού - Εξουσιοδοτική διάταξη - Προσθήκη παρ. 4 στο άρθρο 25 του ν. 5085/2024
Άρθρο 86 Επαγγελματικές δραστηριότητες και επαγγελματικά δικαιώματα των οδηγών βουνού
Άρθρο 87 Ίδρυση παραρτημάτων Ανώτατων Εκαπιδευτικών Ιδρυμάτων - Τροποποίηση παρ. 2 και 4 άρθρου 6 ν. 4957/2022
Άρθρο 88 Αντικατάσταση εξωτερικού μέλους Συμβουλίου Διοίκησης Α.Ε.Ι. - Τροποποίηση παρ. 7 άρθρου 13 ν. 4957/2022
ΜΕΡΟΣ Β’: ΡΥΘΜΙΣΗ ΘΕΜΑΤΩΝ ΤΟΥ ΤΟΜΕΑ ΑΘΛΗΤΙΣΜΟΥ
ΚΕΦΑΛΑΙΟ Α’: ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 89 Σκοπός
Άρθρο 90 Αντικείμενο
ΚΕΦΑΛΑΙΟ Β’: ΔΙΑΚΡΙΘΕΝΤΕΣ ΑΘΛΗΤΕΣ, ΑΘΛΗΤΙΚΑ ΣΩΜΑΤΕΙΑ
Άρθρο 91 Διακρίσεις αθλητών του έτους 2021 - Τροποποίηση παρ. 10 άρθρου 30 ν. 4726/2020
Άρθρο 92 Πλήρωση με τη συμμετοχή ομάδας ή αθλητή που αγωνίστηκε υπό τη σημαία διεθνούς αθλητικής ομοσπονδίας του ελάχιστου απαιτούμενου ανταγωνισμού για την αναγνώριση εξαιρετικής αθλητικής διάκρισης - Κάλυψη των οικονομικών επιβραβεύσεων προς διακεκριμένους αθλητές από τον τακτικό προϋπολογισμό της Γ.Γ.Α. - Τροποποίηση παρ. 2 και 7 άρθρου 34 ν. 2725/1999
Άρθρο 93 Κώλυμα εκλογιμότητας για τους εν ενεργεία διαιτητές και κριτές του αθλήματος της γυμναστικής - Τροποποίηση παρ. 4 άρθρου 3 ν. 2725/1999
Άρθρο 94 Θητεία Διοικητικού Συμβουλίου Ομοσπονδίας - Αντικατάσταση παρ. 7 άρθρου 22 ν. 2725/1999
Άρθρο 95 Προσαρμογή καταστατικού αθλητικών σωματείων, αθλητικών ενώσεων και αθλητικών ομοσπονδιών - Τροποποίηση παρ. 1 άρθρου 30 ν. 4726/2020
Άρθρο 96 Ορισμός μελών του Διοικητικού Συμβουλίου αθλητικής ομοσπονδίας ως υπευθύνων για συγκεκριμένα θέματα - Προσθήκη παρ. 9 στο άρθρο 22 του ν. 2725/1999
Άρθρο 97 Προσθήκη μέσων σύγχρονης τεχνολογίας για την άσκηση των καθηκόντων της Δ.Ε.Α.Β. - Προσθήκη παρ. 3Α στο άρθρο 41Α του ν. 2725/1999
Άρθρο 98 Υποβολή γραπτού αιτήματος λέσχης προς Π.Α.Ε. για τη χορήγηση συναίνεσης για την αναγνώριση και λειτουργία λέσχης φιλάθλων - Προθεσμία χορήγησης συναίνεσης - Τροποποίηση παρ. 2 άρθρου 41Β ν. 2725/1999 και παρ. 1 άρθρου 30 ν. 5085/2024
Άρθρο 99 Παράταση της υποχρέωσης απασχόλησης προπονητή αναλόγως του επιπέδου άδειας άσκησης επαγγέλματος - Τροποποίηση παρ. 5 άρθρου 140 ν. 2725/1999
Άρθρο 100 Διοικητικές κυρώσεις σε περίπτωση παρότρυνσης, υποκίνησης, ενθάρρυνσης ή επιδοκιμασίας επεισοδίων, ρατσιστικών συμπεριφορών και εν γένει φαινομένων βίας - Τροποποίηση παρ. 2 άρθρου 1 ν. 4326/2015
Άρθρο 101 Ειδικές περιπτώσεις επιβολής διοικητικών κυρώσεων στο πλαίσιο αθλητικών συναντήσεων που διεξάγονται σε κλειστές αθλητικές εγκαταστάσεις - Τροποποίηση παρ. 1 άρθρου 1Α ν. 4326/2015
Άρθρο 102 Παράταση χρόνου έναρξης εφαρμογής της υποχρέωσης προμήθειας κάρτας φιλάθλου - Τροποποίηση περ. η) παρ. 6 άρθρου 41Γ ν. 2725/1999
Άρθρο 103 Παράταση διάρκειας ισχύος σύμβασης παροχής υπηρεσιών VAR
ΜΕΡΟΣ Γ’: ΕΞΟΥΣΙΟΔΟΤΙΚΕΣ - ΜΕΤΑΒΑΤΙΚΕΣ - ΚΑΤΑΡΓΟΥΜΕΝΕΣ ΔΙΑΤΑΞΕΙΣ
ΚΕΦΑΛΑΙΟ Α’: ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 104 Εξουσιοδοτική διάταξη - Προσθήκη παρ. 5 στο άρθρο 15 του ν. 5029/2023
Άρθρο 105 Εξουσιοδοτική διάταξη για την προκήρυξη θέσεων για τα μέλη Συνεργαζόμενου Εκπαιδευτικού Προσωπικού του Ελληνικού Ανοιχτού Πανεπιστημίου - Τροποποίηση παρ. 5 άρθρου 177 ν. 5094/2024
Άρθρο 106 Εξουσιοδοτική διάταξη - Καταβολή αποζημίωσης στα μέλη του Συμβουλίου Διοίκησης των Ανωτάτων Εκπαιδευτικών Ιδρυμάτων - Τροποποίηση παρ. 2 άρθρου 411 ν. 4957/2022
Άρθρο 107 Εξουσιοδοτική διάταξη για τη ρύθμιση θεμάτων σχετικά με τον τρόπο παροχής της εκπαίδευσης σε νοσηλευτικά ιδρύματα και σε δομές φιλοξενίας - Τροποποίηση παρ. 6 άρθρου 34 ν. 3699/2008
Άρθρο 108 Εξουσιοδοτικές διατάξεις για τη ρύθμιση θεμάτων εκκλησιαστικής εκπαίδευσης - Τροποποίηση περ. γ) παρ. 1, αντικατάσταση περ. αβ) παρ. 6, τροποποίηση παρ. 7 και 8 και προσθήκη παρ. 13 στο άρθρο 137 του ν. 4823/2021
Άρθρο 109 Εξουσιοδοτική διάταξη για τη ρύθμιση του ύψους της αποζημίωσης των βαθμολογητών στο πλαίσιο της διαδικασίας εισαγωγής Ιεροσπουδαστών στις Σχολές Μαθητείας Υποψήφιων Κληρικών - Προσθήκη παρ. 11 στο άρθρο 163 του ν. 4823/2021
Άρθρο 110 Εξουσιοδοτική διάταξη για την κατανομή οργανικών θέσεων Εφημερίων, Διακόνων, Ιεροκηρύκων και εκκλησιαστικών υπαλλήλων στις Ιερές Μητροπόλεις της Δωδεκάνησου και στην Πατριαρχική Εξαρχία Πάτμου - Προσθήκη παρ. 5 στο άρθρο 445 του ν. 4957/2022
Άρθρο 111 Εξουσιοδοτική διάταξη για την κατανομή οργανικών θέσεων Εφημερίων, Διακόνων, Ιεροκηρύκων και εκκλησιαστικών υπαλλήλων στην Ιερά Αρχιεπισκοπή Αθηνών, στις Ιερές Μητροπόλεις της Εκκλησίας της Ελλάδος, στην Ιερά Αρχιεπισκοπή Κρήτης και στις Ιερές Μητροπόλεις της Εκκλησίας της Κρήτης - Προσθήκη παρ. 2 στο άρθρο 446 του ν. 4957/2022
Άρθρο 112 Εξουσιοδοτικές διατάξεις για τη ρύθμιση θεμάτων οργάνωσης και λειτουργίας Μουφτειών Θράκης - Τροποποίηση άρθρου 159 ν. 4964/2022
ΚΕΦΑΛΑΙΟ Β’: ΜΕΤΑΒΑΤΙΚΕΣ ΔΙΑΤΑΞΕΙΣ
Άρθρο 113 Μεταβατική διάταξη για την επιλογή και τοποθέτηση Προϊσταμένων σχολικών μονάδων, υποδιευθυντών σχολικών μονάδων και Εργαστηριακών Κέντρων και υπεύθυνων τομέων Εργαστηριακών Κέντρων - Προσθήκη παρ. 14 στο άρθρο 232 του ν. 4823/2021
Άρθρο 114 Μεταβατική διάταξη - Αξιολόγηση εκπαιδευτικών σε Πρότυπα Σχολεία ή Πειραματικά Σχολεία- Προσθήκη παρ. 4 στο άρθρο 61 του ν. 4692/2020
Άρθρο 115 Μεταβατική διάταξη - Συμμετοχή αποφοίτων ειδικοτήτων Σχολών Ανώτερης Επαγγελματικής Κατάρτισης σε εξετάσεις πιστοποίησης επαγγελματικής κατάρτισης - Αντικατάσταση παρ. 15Α άρθρου 169 ν. 4763/2020
Άρθρο 116 Μεταβατική διάταξη για τα Κέντρα Διά Βίου Μάθησης των Δήμων - Τροποποίηση παρ. 27 άρθρου 169 ν. 4763/2020
Άρθρο 117 Μεταβατική διάταξη για τη λειτουργία των Εργαστηριακών Κέντρων - Προσθήκη παρ. 1Α στο άρθρο 47 του ν. 5082/2024
Άρθρο 118 Μεταβατικές διατάξεις - Προσθήκη παρ. 35Α στο άρθρο 169 του ν. 4763/2020
Άρθρο 119 Μεταβατική διάταξη - Λήξη θητείας των υπηρετούντων πρυτανικών αρχών και των υπηρετούντων Κοσμητόρων Σχολών Ανωτάτων Εκπαιδευτικών Ιδρυμάτων - Προσθήκη παρ. 8 στο άρθρο 449 του ν. 4957/2022
Άρθρο 120 Μεταβατική διάταξη - Ίδρυση, συγχώνευση, κατάργηση, μετονομασία Ερευνητικών Ινστιτούτων - Προσθήκη παρ. 4 στο άρθρο 462 του ν. 4957/2022
Άρθρο 121 Μεταβατική διάταξη - Κατάρτιση Εσωτερικών Κανονισμών Ανώτατων Εκπαιδευτικών Ιδρυμάτων - Τροποποίηση παρ. 1 και 2 άρθρου 472 ν. 4957/2022
Άρθρο 122 Μεταβατική διάταξη - Αρμοδιότητες Διοικούσας Αρχής - Τροποποίηση παρ. 1 άρθρου 195 ν. 5094/2024
Άρθρο 123 Μεταβατική διάταξη - Ειδική παροχή Μουφτήδων ή Τοποτηρητών Μουφτήδων - Τροποποίηση παρ. 4 άρθρου 160 ν. 4964/2022
ΚΕΦΑΛΑΙΟ Γ’: ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 124 Καταργούμενες διατάξεις
ΜΕΡΟΣ Δ’: ΕΝΑΡΞΗ ΙΣΧΥΟΣ
Άρθρο 125 Έναρξη ισχύος
ΜΕΡΟΣ Α’
ΨΗΦΙΑΚΟΣ ΕΚΣΥΓΧΡΟΝΙΣΜΟΣ ΕΚΠΑΙΔΕΥΣΗΣ, ΕΠΙΛΥΣΗ ΘΕΜΑΤΩΝ ΣΕ ΟΛΕΣ ΤΙΣ ΒΑΘΜΙΔΕΣ ΕΚΠΑΙΔΕΥΣΗΣ, ΡΥΘΜΙΣΗ ΖΗΤΗΜΑΤΩΝ ΤΗΣ ΓΕΝΙΚΗΣ ΓΡΑΜΜΑΤΕΙΑΣ ΘΡΗΣΚΕΥΜΑΤΩΝ, ΤΟΥ ΙΝΣΤΙΤΟΥΤΟΥ ΕΚΠΑΙΔΕΥΤΙΚΗΣ ΠΟΛΙΤΙΚΗΣ ΚΑΙ ΤΗΣ ΕΘΝΙΚΗΣ ΑΡΧΗΣ ΑΝΩΤΑΤΗΣ ΕΚΠΑΙΔΕΥΣΗΣ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος Μέρους είναι: α) η στήριξη της διαδικασίας της μάθησης, η αποφυγή της δημιουργίας γνωστικών κενών και η βελτίωση της απόδοσης των μαθητών, β) η στήριξη των οικονομικά ασθενέστερων, καθώς και των μαθητών απομακρυσμένων και ακριτικών περιοχών, γ) η ανίχνευση των κλίσεων και ενδιαφερόντων των μαθητών και η πληρέστερη πληροφόρηση και ψυχοπαιδαγωγική καθοδήγησή τους, με σκοπό αφενός την ενημέρωση αναφορικά με τις επαγγελματικές επιλογές και αφετέρου την καλλιέργεια δεξιοτήτων, που θα συμβάλλουν στην επίτευξη υψηλού επιπέδου αυτογνωσίας και διαχειριστικής ικανότητας, προς τον σκοπό της προσωπικής και επαγγελματικής ανάπτυξης, και, τέλος, η αξιοποίηση των σύγχρονων τεχνολογικών μέσων για την αναβάθμιση της εκπαιδευτικής διαδικασίας, δ) η μείωση της γραφειοκρατίας στον τομέα της επαγγελματικής εκπαίδευσης και κατάρτισης και ο εκσυγχρονισμός στον τομέα της διαδικασίας αναγνώρισης επαγγελματικών προσόντων και επαγγελματικής ισοδυναμίας τίτλου σπουδών ανώτατης εκπαίδευσης, ιδίως ως προς την ηλεκτρονική υποβολή αιτήσεων και έκδοση αποφάσεων αναγνώρισης, ε) η επίλυση πρακτικών ζητημάτων ορθής λειτουργίας των Ανώτατων Εκπαιδευτικών Ιδρυμάτων, καθώς και η διευθέτηση προβλημάτων που αντιμετωπίζει το προσωπικό τους, στ) η αναβάθμιση της εκκλησιαστικής εκπαίδευσης και η επίλυση ζητημάτων οργάνωσης και λειτουργίας των νομικών προσώπων που υπάγονται στη Γενική Γραμματεία Θρησκευμάτων του Υπουργείου Παιδείας, Θρησκευμάτων και Αθλητισμού, και ζ) η ενδυνάμωση των εποπτευόμενων φορέων του Υπουργείου Παιδείας, Θρησκευμάτων και Αθλητισμού και της Εθνικής Αρχής Ανώτατης Εκπαίδευσης.
Άρθρο 2
Αντικείμενο
Αντικείμενο του παρόντος Μέρους αποτελούν:
α) ο εκσυγχρονισμός διατάξεων που διέπουν την πρωτοβάθμια και δευτεροβάθμια εκπαίδευση, καθώς και την ειδική αγωγή και η ενίσχυση του ανθρώπινου δυναμικού τους και ειδικότερα: αα) Ο ψηφιακός εκπαιδευτικός εκσυγχρονισμός με τη δημιουργία και ανάπτυξη εκπαιδευτικής πύλης και τη λειτουργία ψηφιακού φροντιστηρίου, αβ) η παροχή ολοκληρωμένων υπηρεσιών ατομικής συμβουλευτικής επαγγελματικού προσανατολισμού σε μαθητές της Α’ τάξης του Λυκείου, αγ) η οργάνωση και λειτουργία αυτόνομων τάξεων Γυμνασίου σε απομακρυσμένες περιοχές, στις οποίες δεν πληρούνται τα κριτήρια για την ίδρυση Γυμνασίου για τη στήριξη των μαθητών των απομακρυσμένων - ορεινών περιοχών για τη φοίτησή τους στο γυμνάσιο και την ολοκλήρωση της υποχρεωτικής εκπαίδευσης, αδ) η περαιτέρω επιστημονική ενίσχυση για την αποτελεσματικότερη διαχείριση των αναφορών της ειδικής ψηφιακής πλατφόρμας σε επίπεδο σχολικής μονάδας σχετικά με ειδικά επιστημονικά θέματα και κατευθύνσεις, κυρίως επί σοβαρών περιστατικών ενδοσχολικής βίας, μέσω πρόσληψης εξειδικευμένων στελεχών και η ρύθμιση ζητημάτων για την υλοποίηση εκστρατειών ενημέρωσης για το ίδιο ζήτημα, αε) η επέκταση της στήριξης των οικογενειών των αποβιωσάντων κατά τον σεισμό της Σάμου την 30ή.10.2020, αστ) η διευθέτηση πρακτικών ζητημάτων που σχετίζονται με το εκπαιδευτικό και μαθητικό προσωπικό Προτύπων και Πειραματικών Σχολείων, αζ) η τροποποίηση της διαδικασίας επιλογής στελεχών της εκπαίδευσης, αη) η θέσπιση κατ’ εξαίρεση δικαιώματος μετάθεσης εκπαιδευτικών με εφ’ όρου ζωής αναπηρία άνω του ογδόντα τοις εκατό (80%),
β) η δημιουργία ηλεκτρονικής πλατφόρμας «e-PROFESSIONAL» για την έκδοση της απόφασης αναγνώρισης επαγγελματικών προσόντων και της απόφασης αναγνώρισης επαγγελματικής ισοδυναμίας τίτλου τυπικής ανώτατης εκπαίδευσης,
γ) η διευθέτηση οργανωτικών και διοικητικών θεμάτων των Ανώτατων Εκπαιδευτικών Ιδρυμάτων (Α.Ε.Ι.), όπως η υποχρεωτική για το σύνολο των Α.Ε.Ι. μηχανογραφική έκδοση μέσω πληροφοριακών συστημάτων των πιστοποιητικών ή των βεβαιώσεων ή των τίτλων σπουδών ή των αποσπασμάτων αυτών με σκοπό την επιτάχυνση των διαδικασιών, η διευκόλυνση της κινητικότητας των μελών Διδακτικού Ερευνητικού Προσωπικού και η αντιστοίχιση Τμημάτων Σχολών Μηχανικών Πανεπιστημίων με Τμήματα Πολυτεχνικών Σχολών Α.Ε.Ι.,
δ) η ενίσχυση του μόνιμου προσωπικού των Σχολικών Μονάδων Ειδικής Αγωγής και Εκπαίδευσης (Σ.Μ.Ε.Α.Ε.) και η διεύρυνση της κατ’ οίκον εκπαίδευσης σε δομές υγείας,
ε) η αναβάθμιση των εκκλησιαστικών σχολείων σε Πρότυπα με διατήρηση του ιδιαίτερου χαρακτήρα τους, η τροποποίηση της διαδικασίας επιλογής διευθυντών και εκπαιδευτικού προσωπικού κατ’ αναλογία με τις λοιπές δομές δευτεροβάθμιας εκπαίδευσης, η διεύρυνση της δυνατότητας φοίτησης αλλοδαπών μαθητών που προτείνονται από Πατριαρχεία ή Ιερές Μητροπόλεις της αλλοδαπής που τελούν σε κοινωνία με το Οικουμενικό Πατριαρχείο,
στ) η διεύρυνση της δυνατότητας μετάθεσης κληρικών, το ακατάσχετο των δωρεών των εκκλησιαστικών νομικών προσώπων σε πληγέντες περιοχών που έχουν κηρυχθεί σε κατάσταση έκτακτης ανάγκης πολιτικής προστασίας και η επίλυση πρακτικών ζητημάτων αναφορικά με τη λειτουργία των Μουφτειών,
ζ) η αναβάθμιση των δυνατοτήτων του Ινστιτούτου Εκπαιδευτικής Πολιτικής (Ι.Ε.Π.) και
η) η αναγκαία τροποποίηση του πλαισίου, που διέπει την Εθνική Αρχή Ανώτατης Εκπαίδευσης (ΕΘ.Α.Α.Ε.), ώστε να δύναται να ασκεί κρατική εποπτεία στα παραρτήματα - Νομικά Πρόσωπα Πανεπιστημιακής Εκπαίδευσης, μετά από τη θέση σε ισχύ του ν. 5094/2024 (Α’ 39).
ΚΕΦΑΛΑΙΟ Β’
ΡΥΘΜΙΣΕΙΣ ΘΕΜΑΤΩΝ ΠΡΩΤΟΒΑΘΜΙΑΣ ΚΑΙ ΔΕΥΤΕΡΟΒΑΘΜΙΑΣ ΕΚΠΑΙΔΕΥΣΗΣ
Άρθρο 3
Ψηφιακή Εκπαιδευτική Πύλη - Ψηφιακό Φροντιστήριο  - Προσθήκη άρθρου 26Α στον ν. 4368/2016
Στον ν. 4368/2016 (Α’ 21), μετά από το άρθρο 26, προστίθεται άρθρο 26Α ως εξής:
«Άρθρο 26Α
Ψηφιακή Εκπαιδευτική Πύλη - 
Ψηφιακό Φροντιστήριο
1. Δημιουργείται κεντρική ηλεκτρονική εφαρμογή, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης «gov.gr». Η ηλεκτρονική εφαρμογή του πρώτου εδαφίου πληροί όλες τις προδιαγραφές προσβασιμότητας για άτομα με αναπηρία, λειτουργεί ως πύλη ψηφιακού εκπαιδευτικού περιεχομένου και υπηρεσιών σύγχρονης και ασύγχρονης εξ αποστάσεως εκπαίδευσης στην πρωτοβάθμια και δευτεροβάθμια εκπαίδευση και αναπτύσσεται και λειτουργεί στο Ινστιτούτο Εκπαιδευτικής Πολιτικής (Ι.Ε.Π.) για λογαριασμό του Υπουργείου Παιδείας, Θρησκευμάτων και Αθλητισμού.
2. Η ψηφιακή εκπαίδευση της παρ. 1 παρέχεται: α) με τη μορφή σύγχρονης και ασύγχρονης εκπαίδευσης (ψηφιακό φροντιστήριο) και αφορά στα πανελλαδικώς εξεταζόμενα μαθήματα της Γ’ τάξης του Γενικού Λυκείου (ΓΕ.Λ.), του Λυκείου Ειδικής Αγωγής και Εκπαίδευσης (Ε.Α.Ε.), των Επαγγελματικών Λυκείων (ΕΠΑ.Λ.), καθώς και της Δ’ τάξης του Ενιαίου Ειδικού Επαγγελματικού Γυμνασίου - Λυκείου (ΕΝ.Ε.Ε.ΓΥ.Λ.) και β) με τη μορφή της ασύγχρονης εκπαίδευσης σε μαθητές της Ε’ και ΣΤ’ τάξης του Δημοτικού σχολείου, σε μαθητές όλων των τάξεων του Γυμνασίου και σε μαθητές της Α’ και Β’ τάξης των ΓΕ.Λ., Ε.Α.Ε., ΕΠΑ.Λ., καθώς και της Α’, Β’ και Γ’ τάξης του ΕΝ.Ε.Ε.ΓΥ.Λ.. Η περ. α) υλοποιείται από το Τμήμα Δ’ Εκπαιδευτικής Ραδιοτηλεόρασης και Ψηφιακών Μέσων της Διεύθυνσης Υποστήριξης Εκπαιδευτικών Προγραμμάτων και Εκπαίδευσης για την Αειφορία σε συνεργασία με το Ι.Ε.Π.. Η περ. β) υλοποιείται με ευθύνη του Ι.Ε.Π..
3.α) Για την κάλυψη των αναγκών της εκπαίδευσης της περ. α) της παρ. 2 αποσπάται για ένα (1) σχολικό έτος, με δυνατότητα παράτασης, ο αναγκαίος αριθμός εκπαιδευτικών της πρωτοβάθμιας και δευτεροβάθμιας εκπαίδευσης στο Τμήμα Δ’ Εκπαιδευτικής Ραδιοτηλεόρασης και Ψηφιακών Μέσων της Διεύθυνσης Υποστήριξης Εκπαιδευτικών Προγραμμάτων και Εκπαίδευσης για την Αειφορία του Υπουργείου Παιδείας, Θρησκευμάτων και Αθλητισμού. Ο χρόνος απόσπασης των παραπάνω εκπαιδευτικών λογίζεται ως πραγματική διδακτική υπηρεσία. Ως μονάδες μετάθεσης των παραπάνω αποσπώμενων, υπολογίζονται οι μονάδες που προβλέπονται για την πλησιέστερη προς τον τόπο της υπηρεσίας τους σχολική μονάδα και επιπλέον έξι (6) μονάδες μετάθεσης για κάθε έτος.
β) Οι εκπαιδευτικοί που υπηρετούν στο Ψηφιακό Φροντιστήριο της περ. α) της παρ. 2 λαμβάνουν για τη διδακτική υπηρεσία τους δύο (2) μονάδες, ανά έτος, οι οποίες προσμετρώνται στη διαδικασία επιλογής και τοποθέτησης στελεχών εκπαίδευσης της παρ. 2 του άρθρου 30 του ν. 4823/2021 (Α’ 136).
γ) Οι ως άνω αποσπώμενοι εκπαιδευτικοί επιλέγονται με βάση συγκεκριμένα προσόντα, όπως η εμπειρία, η επιστημονική κατάρτιση στην εξ αποστάσεως εκπαίδευση, οι επικοινωνιακές δεξιότητες και η προσωπικότητά τους, με απόφαση του Γενικού Γραμματέα Πρωτοβάθμιας, Δευτεροβάθμιας Εκπαίδευσης και Ειδικής Αγωγής (Γ.Γ.Π.Δ.Ε.Ε.Α.), κατόπιν εισήγησης τριμελούς επιτροπής, η οποία συγκροτείται προς τον σκοπό αυτόν με απόφαση του Γ.Γ.Π.Δ.Ε.Ε.Α.. Η ως άνω επιτροπή αποτελείται από τον Προϊστάμενο της Γενικής Διεύθυνσης Σπουδών Πρωτοβάθμιας και Δευτεροβάθμιας Εκπαίδευσης, ως Πρόεδρο, καθώς και τον Προϊστάμενο του Τμήματος Δ’ Εκπαιδευτικής Ραδιοτηλεόρασης και Ψηφιακών Μέσων και τον Προϊστάμενο της Διεύθυνσης Σπουδών, Προγραμμάτων και Οργάνωσης Δευτεροβάθμιας Εκπαίδευσης, ως μέλη, με τους αναπληρωτές τους. Χρέη Γραμματέα ασκεί υπάλληλος της Γενικής Διεύθυνσης Σπουδών Πρωτοβάθμιας και Δευτεροβάθμιας Εκπαίδευσης. Την εποπτεία, την παρακολούθηση και τον συντονισμό της εξ αποστάσεως εκπαίδευσης αναλαμβάνει ένας εκ των αποσπώμενων εκπαιδευτικών ως Συντονιστής, ο οποίος ορίζεται από την επιτροπή του πρώτου εδαφίου.
4. Σε περίπτωση μη κάλυψης των αναγκών σε εκπαιδευτικό προσωπικό για το ψηφιακό φροντιστήριο της περ. α) της παρ. 2, δύναται να προσλαμβάνονται, εφόσον εκδηλώσουν σχετικό ενδιαφέρον κατά την υποβολή της αίτησής τους για πρόσληψη, έως σαράντα (40) αναπληρωτές εκπαιδευτικοί κατά τα οριζόμενα στο άρθρο 63 του ν. 4589/2019 (Α’ 13), υπό την πρόσθετη προϋπόθεση ότι διαθέτουν πενταετή διδακτική υπηρεσία σε σχολική μονάδα. Οι αναπληρωτές εκπαιδευτικοί συνάπτουν σύμβαση εργασίας ορισμένου χρόνου στη Διεύθυνση Δευτεροβάθμιας Εκπαίδευσης της περιοχής που εδρεύει το Υπουργείο Παιδείας, Θρησκευμάτων και Αθλητισμού, κατά την κατάρτιση της οποίας το Ελληνικό Δημόσιο εκπροσωπείται από τον οικείο Διευθυντή Εκπαίδευσης, και τοποθετούνται με απόφαση του Διευθυντή για την παροχή ψηφιακής εκπαίδευσης και εκπαιδευτικού - διδακτικού έργου στο Ψηφιακό Φροντιστήριο. Ο χρόνος πρόσληψης των παραπάνω εκπαιδευτικών λογίζεται ως χρόνος πραγματικής εκπαιδευτικής υπηρεσίας. Στην πραγματική εκπαιδευτική υπηρεσία που παρέχεται από τους παραπάνω προσωρινούς αναπληρωτές αποδίδεται η μοριοδότηση που προβλέπεται στην υποπερ. αα) της περ. β) του άρθρου 57 του ν. 4589/2019, προσαυξημένη κατά το μισό, με ανώτατο όριο μοριοδότησης τις δεκαπέντε (15) μονάδες, ανά σχολικό έτος.
5. Οι εκπαιδευτικοί της περ. α) της παρ. 2 παρέχουν σύγχρονη εκπαίδευση το ανώτερο εννέα (9) ώρες εβδομαδιαίως, υπό τις οδηγίες του Συντονιστή, και στο υπόλοιπο του ωραρίου τους παρέχουν ασύγχρονη εκπαίδευση ιδίως με τη διόρθωση ασκήσεων, εργασιών και διαγωνισμάτων.
6. Με απόφαση του Υπουργού Παιδείας, Θρησκευμάτων και Αθλητισμού, ύστερα από εισήγηση του Ι.Ε.Π., καθορίζεται η πρόσβαση των χρηστών στα επιμέρους πεδία της ηλεκτρονικής εφαρμογής της παρ. 1 με αυθεντικοποίηση μέσω των διαπιστευτηρίων που διαθέτουν στον κατάλογο μελών του Πανελλήνιου Σχολικού Δικτύου (Π.Σ.Δ.).
7. Με απόφαση του Υπουργού Παιδείας, Θρησκευμάτων και Αθλητισμού εκδίδεται πρόσκληση εκδήλωσης ενδιαφέροντος για την επιλογή των αποσπώμενων εκπαιδευτικών και καθορίζονται τα ειδικότερα κριτήρια επιλογής και το αντικείμενο απασχόλησής τους, ο αριθμός και οι κλάδοι/ειδικότητες, η διαδικασία της απόσπασης, καθώς και κάθε άλλο θέμα σχετικό με την εφαρμογή της παρ. 3.
8. Με απόφαση του Υπουργού Παιδείας, Θρησκευμάτων και Αθλητισμού, ύστερα από εισήγηση του Ι.Ε.Π., δύναται να επεκτείνεται η εφαρμογή της ψηφιακής εκπαίδευσης και σε άλλες τάξεις σχολικών μονάδων όλων των βαθμίδων της εκπαίδευσης και σε επιπλέον μαθήματα, να τροποποιούνται τα μαθήματα, για τα οποία παρέχεται ψηφιακή εκπαίδευση, το είδος της εκπαίδευσης (σύγχρονη ή ασύγχρονη ή συνδυασμός αυτών), η έναρξη και λήξη λειτουργίας της ψηφιακής εκπαίδευσης για κάθε σχολικό έτος, οι ώρες διδασκαλίας, ο τρόπος συμμετοχής των μαθητών και των εκπαιδευτικών, καθώς οι όροι και οι προϋποθέσεις της εκπαιδευτικής διαδικασίας.
9. Με κοινή απόφαση των Υπουργών Παιδείας, Θρησκευμάτων και Αθλητισμού και Ψηφιακής Διακυβέρνησης ρυθμίζονται τα ειδικότερα ζητήματα σχετικά με τη λειτουργία της ηλεκτρονικής εφαρμογής της παρ. 1, η εξασφάλιση αποτελεσματικής πρόσβασης στους χρήστες με αναπηρία προσδιορίζονται το περιεχόμενο και η δομή της, τα τεχνικά και οργανωτικά μέτρα για την επεξεργασία τους και καθορίζονται οι αναγκαίες διαλειτουργικότητες, ο τρόπος πρόσβασης και τα μέσα τεχνολογίας που χρησιμοποιούνται για την υλοποίηση της εφαρμογής, οι όροι και οι προϋποθέσεις της διαδικασίας, συμπεριλαμβανομένων των οργανωτικών και τεχνικών μέτρων προς διασφάλιση της προστασίας των δεδομένων προσωπικού χαρακτήρα των συμμετεχόντων, καθώς και κάθε αναγκαία τεχνική ή άλλη λεπτομέρεια για την εφαρμογή του παρόντος. Με όμοια απόφαση ορίζονται ο υπεύθυνος επεξεργασίας, ο εκτελών την επεξεργασία, το είδος των δεδομένων, που καταχωρίζονται, καθώς και η χρονική διάρκεια τήρησης αυτών.»
Άρθρο 4
Επαγγελματικός προσανατολισμός στη δευτεροβάθμια εκπαίδευση - Προσθήκη άρθρου 26Β στον ν. 4368/2016
Στον ν. 4368/2016 (Α’ 21), μετά από το άρθρο 26Α, προστίθεται άρθρο 26Β ως εξής:
«Άρθρο 26Β
Επαγγελματικός προσανατολισμός 
μαθητών Α’ τάξης Λυκείου
1. Δημιουργείται ηλεκτρονική εφαρμογή, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης «gov.gr», πληροί όλες τις προδιαγραφές προσβασιμότητας για άτομα με αναπηρία με σκοπό τηv παροχή υπηρεσιών ατομικής συμβουλευτικής επαγγελματικού προσανατολισμού σε μαθητές του Λυκείου. Η εφαρμογή αναπτύσσεται και λειτουργεί στον «Εθνικό Οργανισμό Πιστοποίησης Προσόντων και Επαγγελματικού Προσανατολισμού» (Ε.Ο.Π.Π.Ε.Π.) για λογαριασμό του Υπουργείου Παιδείας, Θρησκευμάτων και Αθλητισμού.
2. Δικαίωμα πρόσβασης στις ανωτέρω υπηρεσίες επαγγελματικού προσανατολισμού έχουν οι μαθητές της Α’ τάξης του Γενικού Λυκείου (ΓΕ.Λ.) ή του Επαγγελματικού Λυκείου (ΕΠΑ.Λ.) ή του Λυκείου Ειδικής Αγωγής και Εκπαίδευσης (Ε.Α.Ε.) ή του Ενιαίου Ειδικού Επαγγελματικού Γυμνασίου - Λυκείου (ΕΝ.Ε.Ε.ΓΥ.Λ.), με στόχο να διαπιστωθούν οι κλίσεις και δεξιότητές τους, οι οποίες είναι χρήσιμες, ώστε να διαχειρίζονται οι ίδιοι τα θέματα της προσωπικής και επαγγελματικής τους ανάπτυξης. Η πρόσβαση κάθε χρήστη διασφαλίζεται με τη χρήση ατομικών κωδικών εισόδου μέσω αυθεντικοποίησης των διαπιστευτηρίων, που διαθέτει στον κατάλογο μελών του Πανελλήνιου Σχολικού Δικτύου (Π.Σ.Δ.).
3. Η υπηρεσία ατομικής συμβουλευτικής επαγγελματικού προσανατολισμού διενεργείται κάθε σχολικό έτος από τις αρχές Σεπτεμβρίου έως το τέλος του Β’ τετραμήνου και περιλαμβάνει δύο (2) μέρη. Το πρώτο μέρος περιλαμβάνει τη συμπλήρωση τυποποιημένου ερωτηματολογίου επαγγελματικού προσανατολισμού σε ψηφιακή μορφή. Το δεύτερο μέρος περιλαμβάνει ατομική συνεδρία, η οποία πραγματοποιείται διαδικτυακά, με σύμβουλο επαγγελματικού προσανατολισμού, ο οποίος προβαίνει σε αξιολόγηση του ανωτέρω ερωτηματολογίου, διερεύνηση των ατομικών χαρακτηριστικών κάθε μαθητή με γνώμονα τις γνώσεις, τις ικανότητες, τις δεξιότητες και τα ενδιαφέροντά του και κατάρτιση εξατομικευμένου σχεδίου δράσης.
4. Στην ηλεκτρονική εφαρμογή της παρ. 1 δημιουργείται Μητρώο Επαγγελματικού Προσανατολισμού (Μ.Ε.Π.), στο οποίο καταχωρίζονται οι οικονομικοί φορείς, οι οποίοι δραστηριοποιούνται στον τομέα του επαγγελματικού προσανατολισμού και πληρούν τις προϋποθέσεις της παρ. 5. Ο μαθητής - χρήστης επιλέγει από το Μ.Ε.Π. τον οικονομικό φορέα που αναλαμβάνει την υλοποίηση των υπηρεσιών ατομικής συμβουλευτικής επαγγελματικού προσανατολισμού, στον οποίο αποδίδεται απευθείας η οικονομική διευκόλυνση. Το Μ.Ε.Π. αναρτάται στην ιστοσελίδα του Υπουργείου Παιδείας, Θρησκευμάτων και Αθλητισμού και του Ε.Ο.Π.Π.Ε.Π..
5. Οι όροι και προϋποθέσεις για την εγγραφή των οικονομικών φορέων στο Μ.Ε.Π. είναι οι ακόλουθοι:
α) Η παροχή υπηρεσιών επαγγελματικού προσανατολισμού να προβλέπεται στους σκοπούς του καταστατικού του φορέα,
β) η έδρα του φορέα να βρίσκεται στην ημεδαπή,
γ) ο φορέας να διαθέτει πιστοποιημένους συμβούλους επαγγελματικού προσανατολισμού, οι οποίοι είναι εκπαιδευμένοι σε παροχή υπηρεσιών ατομικής συμβουλευτικής επαγγελματικού προσανατολισμού της παρ. 3,
δ) ο φορέας να διαθέτει τεχνογνωσία και επαρκή εμπειρία στον σχεδιασμό ερωτηματολογίου επαγγελματικού προσανατολισμού και στη διαχείριση και υλοποίηση δράσεων επαγγελματικού προσανατολισμού και συμβουλευτικής και ειδικότερα να έχει παράσχει υπηρεσίες ατομικής συμβουλευτικής επαγγελματικού προσανατολισμού τουλάχιστον δέκα (10) έτη.
6. Κατά τη διενέργεια της ατομικής συνεδρίας επιτρέπεται η ζωντανή μετάδοση ήχου ή εικόνας σε πραγματικό χρόνο για την πραγμάτωση του σκοπού των παρ. 2 και 3. Απαγορεύεται η καταγραφή και αποθήκευση της ατομικής συνεδρίας.
7. Ο Ε.Ο.Π.Π.Ε.Π. αναλαμβάνει τον τεχνικό σχεδιασμό, την υλοποίηση της ειδικής εφαρμογής, καθώς και την οργάνωση των δεδομένων προσωπικού χαρακτήρα και άλλων δεδομένων από κάθε πηγή, την τήρηση υπό συνθήκες που διασφαλίζουν την ακεραιότητα, την εμπιστευτικότητα και τη διαθεσιμότητα των δεδομένων και κάθε άλλο θέμα που αφορά στην ομαλή λειτουργία της εφαρμογής. Τα δεδομένα προσωπικού χαρακτήρα που καταχωρίζονται στην εφαρμογή συλλέγονται, τηρούνται και τυγχάνουν περαιτέρω επεξεργασίας αποκλειστικά για τον σκοπό της παρ. 1. Τα ανωτέρω δεδομένα τηρούνται για τους σκοπούς του παρόντος, για περίοδο τριών (3) ετών, και στη συνέχεια διαγράφονται. Ο Ε.Ο.Π.Π.Ε.Π. ως υπεύθυνος επεξεργασίας διασφαλίζει την προστασία των δικαιωμάτων των προσώπων, της ιδιωτικής ζωής και των δεδομένων προσωπικού χαρακτήρα, σύμφωνα με το ενωσιακό και εθνικό δίκαιο, και ιδίως, με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (ΕΕ L 119) (Γενικός Κανονισμός για την Προστασία Δεδομένων, Γ.Κ.Π.Δ.) και τον ν. 4624/2019 (Α’ 137).
8. Η χρηματοδότηση του έργου του παρόντος δύναται να πραγματοποιείται από εθνικούς ή συγχρηματοδοτούμενους πόρους.
9. Με απόφαση του Υπουργού Παιδείας, Θρησκευμάτων και Αθλητισμού δύναται να εξειδικεύεται το αντικείμενο των παρεχόμενων υπηρεσιών των οικονομικών φορέων και ο τρόπος υλοποίησής τους σύμφωνα με τις παρ. 2 και 3.
10. Με κοινή απόφαση των Υπουργών Παιδείας, Θρησκευμάτων και Αθλητισμού και Ψηφιακής Διακυβέρνησης καθορίζονται η διαδικασία δημιουργίας και λειτουργίας του Μ.Ε.Π., η διαδικασία δημόσιας πρόσκλησης των οικονομικών φορέων και οι πρόσθετοι όροι, οι προϋποθέσεις και τα κριτήρια για την ένταξή τους στο Μ.Ε.Π., το σύνολο των απαιτούμενων για την ένταξη δικαιολογητικών, οι λόγοι και η διαδικασία διαγραφής τους από το Μ.Ε.Π., καθώς και κάθε συναφής και αναγκαία λεπτομέρεια για την εφαρμογή του παρόντος.
11. Με κοινή απόφαση των Υπουργών Παιδείας, Θρησκευμάτων και Αθλητισμού και Εθνικής Οικονομίας και Οικονομικών ρυθμίζονται θέματα σχετικά με το ύψος της αποζημίωσης του οικονομικού φορέα, τη διαδικασία καταβολής της και κάθε άλλο θέμα σχετικό με την αποζημίωση του φορέα.
12. Με κοινή απόφαση των Υπουργών Παιδείας, Θρησκευμάτων και Αθλητισμού και Ψηφιακής Διακυβέρνησης ρυθμίζονται θέματα σχετικά με τον χρόνο έναρξης της παραγωγικής λειτουργίας της ηλεκτρονικής εφαρμογής της παρ. 1, τα τεχνικά και οργανωτικά μέτρα για τη λειτουργία της, τις προϋποθέσεις, τη διαδικασία, τους όρους, τον ειδικότερο χρόνο υλοποίησης της εφαρμογής, τα αρμόδια για την υλοποίηση όργανα, το περιεχόμενο, τα στοιχεία που καταχωρίζονται, τη διαδικασία ταυτοποίησης του χρήστη - μαθητή, τη συμπλήρωση του τυποποιημένου ερωτηματολογίου επαγγελματικού προσανατολισμού, τις απαιτούμενες διαλειτουργικότητες, τη διαδικασία προγραμματισμού και διενέργειας της ατομικής συνεδρίας με σύμβουλο επαγγελματικού προσανατολισμού, την καταγραφή των δεδομένων αυτών, την ελάχιστη επεξεργασία τους από τον Ε.Ο.Π.Π.Ε.Π. και τους φορείς, καθώς και κάθε άλλη τεχνική ή άλλη λεπτομέρεια αναφορικά με την εφαρμογή της παρ. 7 από τον Ε.Ο.Π.Π.Ε.Π.»
Άρθρο 5
Αυτόνομες τάξεις Γυμνασίου σε απομακρυσμένες - ορεινές περιοχές - Προσθήκη παρ. 4Α, 4Β και 4Γ στο άρθρο 5 
του ν. 1566/1985
Στο άρθρο 5 του ν. 1566/1985 (Α’ 167), περί γυμνασίων, μετά από την παρ. 4 προστίθενται παρ. 4Α, 4Β και 4Γ ως εξής:
«4Α. Με απόφαση του Υπουργού Παιδείας, Θρησκευμάτων και Αθλητισμού, μετά από εισήγηση του αρμόδιου Περιφερειακού Διευθυντή Πρωτοβάθμιας και Δευτεροβάθμιας Εκπαίδευσης, δύναται, σε απομακρυσμένες - ορεινές περιοχές, όπου δεν πληρούνται οι προϋποθέσεις ίδρυσης Γυμνασίου, κατά παρέκκλιση της διαδικασίας που προβλέπεται στην παρ. 5 του άρθρου 11 του ν. 1966/1991 (Α’ 147), να λειτουργεί αυτόνομη τάξη, η οποία υπάγεται στο πλησιέστερο προς αυτό Γυμνάσιο.
Στην αυτόνομη τάξη του Γυμνασίου τοποθετούνται κατ’ ελάχιστον τρεις (3) εκπαιδευτικοί από τους κλάδους/τις ειδικότητες ΠΕ02, ΠΕ03, ΠΕ04 και ΠΕ86, οι οποίοι διδάσκουν τα μαθήματα του ωρολογίου προγράμματος, τα οποία ανατίθενται με βάση τον κλάδο/ειδικότητά τους. Οι ανωτέρω εκπαιδευτικοί ασκούν και τις διοικητικές εργασίες λειτουργίας της αυτόνομης τάξης. Η αυτόνομη τάξη της παρούσας κατατάσσεται σε αξιολογική κατηγορία δυσπρόσιτης σχολικής μονάδας αντίστοιχης με την κατηγορία, στην οποία κατατάσσεται το νηπιαγωγείο ή το δημοτικό σχολείο, που λειτουργεί στην ίδια περιοχή, άλλως στην αξιολογική κατηγορία ΙΓ, σύμφωνα με την περ. α) της παρ. 8 του άρθρου 16 του π.δ. 50/1996 (Α’ 45).
Οι εκπαιδευτικοί κλάδων/ειδικοτήτων, που διδάσκουν στο νηπιαγωγείο ή στο δημοτικό στην απομακρυσμένη - ορεινή περιοχή, όπου λειτουργεί η αυτόνομη τάξη, δύνανται να συμπληρώνουν ωράριο στις σχολικές μονάδες της τάξης του Γυμνασίου, ύστερα από απόφαση του οικείου Περιφερειακού Διευθυντή Πρωτοβάθμιας και Δευτεροβάθμιας Εκπαίδευσης. Ο χρόνος διδασκαλίας των εκπαιδευτικών του προηγούμενου εδαφίου λογίζεται ως χρόνος άσκησης διδακτικού έργου στη βαθμίδα εκπαίδευσης, που ανήκει ο εκπαιδευτικός.
Οι εκπαιδευτικοί της αυτόνομης τάξης του Γυμνασίου θεωρείται ότι συμπληρώνουν το νόμιμο ωράριο με την άσκηση των διοικητικών καθηκόντων, που τους έχουν ανατεθεί.
4Β. Με απόφαση του Διευθυντή Δευτεροβάθμιας Εκπαίδευσης δύναται να προβλέπεται συμπληρωματική διδασκαλία, μέσω σύγχρονης εξ αποστάσεως εκπαίδευσης από εκπαιδευτικούς του πλησιέστερου Γυμνασίου, στο οποίο υπάγεται η αυτόνομη τάξη, για τα μαθήματα του ωρολογίου προγράμματος, που δεν δύνανται να διδαχθούν από τους εκπαιδευτικούς, που υπηρετούν στην αυτόνομη τάξη του Γυμνασίου ή τους εκπαιδευτικούς των κοινών ειδικοτήτων/κλάδων του δημοτικού σχολείου ή νηπιαγωγείου στην ίδια απομακρυσμένη - ορεινή περιοχή. Με όμοια απόφαση προβλέπονται οι διοικητικές εργασίες λειτουργίας της αυτόνομης τάξης, στις οποίες προβαίνουν οι εκπαιδευτικοί της παρ. 4Α.
Η ταυτόχρονη διδασκαλία σε μαθητές, οι οποίοι συμμετέχουν στο μάθημα με φυσική παρουσία στο Γυμνάσιο, στο οποίο υπάγεται η αυτόνομη τάξη, και σε μαθητές της αυτόνομης τάξης, οι οποίοι συμμετέχουν εξ αποστάσεως, δεν επιτρέπεται.
4Γ. Με απόφαση του αρμόδιου Περιφερειακού Διευθυντή Πρωτοβάθμιας και Δευτεροβάθμιας Εκπαίδευσης, ύστερα από γνώμη του Διευθυντή Δευτεροβάθμιας Εκπαίδευσης, καθορίζονται οι κλάδοι/ειδικότητες των εκπαιδευτικών, που υπηρετούν στην αυτόνομη τάξη του Γυμνασίου της παρ. 4Α, καθώς και κάθε άλλο ειδικότερο θέμα σχετικό με τη στελέχωση αυτής.»
Άρθρο 6
Συνδρομή των αποδεκτών αναφορών της ειδικής ψηφιακής πλατφόρμας για την αντιμετώπιση της ενδοσχολικής βίας και των φαινομένων εκφοβισμού από Ειδικούς Συμβούλους - Τροποποίηση παρ. 1 άρθρου 8 ν. 5029/2023
Στο τέλος της παρ. 1 του άρθρου 8 του ν. 5029/2023 (Α’ 55), περί αρμοδίων οργάνων εξέτασης αναφορών και περιστατικών ενδοσχολικής βίας και εκφοβισμού, προστίθενται νέα εδάφια τέταρτο και πέμπτο και η παρ. 1 διαμορφώνεται ως εξής:
«1. Αποδέκτες των αναφορών για περιστατικά εκφοβισμού και ενδοσχολικής βίας σε επίπεδο Διεύθυνσης Εκπαίδευσης είναι οι τετραμελείς ομάδες δράσης που συνιστώνται σύμφωνα με το άρθρο 10, οι οποίες αναπτύσσουν, με τη συμμετοχή ειδικών επιστημόνων και ειδικότερα ψυχολόγων και κοινωνικών λειτουργών, δράσεις υποστηρικτικές και επιμορφωτικές, ενώ ασκούν εποπτεία σχετικά με τον χειρισμό των υποθέσεων σε επίπεδο σχολικής μονάδας. Οι ομάδες αυτές παρακολουθούν, επιβλέπουν και συνεπικουρούν τις σχολικές μονάδες στον χειρισμό των σχετικών κρίσεων, ιδιαίτερα σε σοβαρά περιστατικά που έχουν αντίκτυπο στη σχολική και στην κοινωνική ζωή. Επιλαμβάνονται, ιδίως, αν παρατηρείται καθυστέρηση στον χειρισμό και την αντιμετώπιση σοβαρών περιστατικών ενδοσχολικής βίας ή σημειώνεται αδυναμία επίλυσης του περιστατικού, στο οποίο αναφέρεται η καταγγελία.
Οι αποδέκτες-υπεύθυνοι υποδοχείς αναφορών σε επίπεδο σχολικής μονάδας του άρθρου 7 και οι τετραμελείς ομάδες δράσης των προηγούμενων εδαφίων δύναται να συνεπικουρούνται σχετικά με ειδικά επιστημονικά θέματα και κατευθύνσεις από Ειδικούς Συμβούλους στο πλαίσιο μνημονίου συνεργασίας μεταξύ του Υπουργείου Παιδείας, Θρησκευμάτων και Αθλητισμού και φορέα του δημοσίου τομέα της περ. α) της παρ. 1 του άρθρου 14 του ν. 4270/2014 (Α’ 143) ή ιδιωτικού φορέα, ο οποίος αναλαμβάνει την πρόσληψη και τη δαπάνη απασχόλησής τους. Οι ως άνω Ειδικοί Σύμβουλοι τελούν υπό την εποπτεία του Γενικού Γραμματέα Πρωτοβάθμιας, Δευτεροβάθμιας Εκπαίδευσης και Ειδικής Αγωγής και εμπίπτουν ως προς τα ζητήματα προστασίας δεδομένων προσωπικού χαρακτήρα στην περ. Δ της παρ. 2 του άρθρου 10 της υπό στοιχεία 35692/ΓΔ4/8.4.2024 (Β’ 2176) κοινής απόφασης των Υπουργών Παιδείας, Θρησκευμάτων και Αθλητισμού και Ψηφιακής Διακυβέρνησης, περί της δημιουργίας και λειτουργίας Ειδικής Ψηφιακής Πλατφόρμας για την αντιμετώπιση ενδοσχολικής βίας και φαινομένων εκφοβισμού, όπως εκάστοτε ισχύει.»
Άρθρο 7
Εκστρατείες ενημέρωσης για την πρόληψη και την αντιμετώπιση της ενδοσχολικής βίας - Δράσεις για τη διαχείριση των αναφορών στην ειδική ψηφιακή πλατφόρμα - Προσθήκη περ. στ) στο άρθρο 3 του ν. 5029/2023
Στο άρθρο 3 του ν. 5029/2023 (Α’ 55), περί δράσεων και προγραμμάτων πρόληψης και αντιμετώπισης περιστατικών ενδοσχολικής βίας και εκφοβισμού, προστίθεται περ. στ) ως εξής:
«στ) την υλοποίηση από φορείς του δημοσίου τομέα της περ. α) της παρ. 1 του άρθρου 14 του ν. 4270/2014 (Α’ 143) ή από ιδιωτικούς φορείς εκστρατειών ενημέρωσης και ευαισθητοποίησης της εκπαιδευτικής κοινότητας για την ενδοσχολική βία και τον εκφοβισμό, καθώς και τη διαχείριση των αναφορών στην ειδική ψηφιακή πλατφόρμα του άρθρου 6 του παρόντος. Οι δράσεις και τα προγράμματα της παρούσας περίπτωσης δύνανται να υποστηρίζονται από τριμελείς επιτροπές, οι οποίες συστήνονται με απόφαση του Υπουργού Παιδείας, Θρησκευμάτων και Αθλητισμού και αποτελούνται από στελέχη του Υπουργείου Παιδείας, Θρησκευμάτων και Αθλητισμού, η οποία αναρτάται στην επίσημη ιστοσελίδα του Υπουργείου Παιδείας, Θρησκευμάτων και Αθλητισμού. Οι ως άνω επιτροπές έχουν ως αντικείμενο:
(i) την εποπτεία και την παροχή οδηγιών στους φορείς του πρώτου εδαφίου της παρούσας περίπτωσης όσον αφορά στο περιεχόμενο του υλικού των εκστρατειών ενημέρωσης,
(ii) την έγκριση της ορθότητας, της πληρότητας και της ποιότητας του υλικού-παραδοτέου των εκστρατειών ενημέρωσης,
(iii) τη διενέργεια πάσης φύσεως ενεργειών για την υλοποίηση των εκστρατειών ενημέρωσης, σε συνεργασία με τις αρμόδιες υπηρεσίες της Γενικής Γραμματείας Πρωτοβάθμιας, Δευτεροβάθμιας Εκπαίδευσης και Ειδικής Αγωγής,
(iv) την υπόδειξη του δημοσίου ή ιδιωτικού φορέα, όταν απαιτείται, ο οποίος αναλαμβάνει μέσω μνημονίου συνεργασίας με το Υπουργείο Παιδείας, Θρησκευμάτων και Αθλητισμού την κάλυψη των αναγκών πρόσληψης και απασχόλησης των Ειδικών Συμβούλων της παρ. 1 του άρθρου 8.»
Άρθρο 8
Στήριξη των υποψηφίων των οικογενειών των αποβιωσάντων κατά τον σεισμό της Σάμου της 30ής Οκτωβρίου 2020 για την εισαγωγή τους στην τριτοβάθμια εκπαίδευση - Τροποποίηση παρ. 4 άρθρου 72 ν. 5043/2023
Στην παρ. 4 του άρθρου 72 του ν. 5043/2023 (Α’ 91), περί μέτρων στήριξης των οικογενειών των αποβιωσάντων κατά τον σεισμό της Σάμου της 30ής Οκτωβρίου 2020, προστίθεται νέο πέμπτο εδάφιο και η παρ. 4 διαμορφώνεται ως εξής:
«4. Οι υποψήφιοι για εισαγωγή στην τριτοβάθμια εκπαίδευση, των οποίων οι αδελφοί απεβίωσαν συνεπεία του σεισμού της Σάμου της 30ής Οκτωβρίου 2020 που συμμετέχουν στις πανελλαδικές εξετάσεις της τακτικής και επαναληπτικής εξεταστικής περιόδου του έτους 2023, εισάγονται σε σχολές, τμήματα και εισαγωγικές κατευθύνσεις των Α.Ε.Ι. και των Α.Ε.Α., για το ακαδημαϊκό έτος 2023 - 2024, καθ’ υπέρβαση του συνολικού αριθμού εισακτέων, σύμφωνα με τα επόμενα εδάφια της παρούσας περίπτωσης. Για την εισαγωγή σε Α.Ε.Ι. και Α.Ε.Α. παρέχεται προσαύξηση είκοσι τοις εκατό (20%) σε κάθε βαθμολογική επίδοση των πανελλαδικά εξεταζόμενων μαθημάτων, των ειδικών μαθημάτων και πρακτικών δοκιμασιών. Προϋπόθεση μετά από την προσαύξηση του δευτέρου εδαφίου είναι οι υποψήφιοι να συγκεντρώνουν συνολικό αριθμό μορίων τουλάχιστον ίσο με τον συνολικό αριθμό μορίων του τελευταίου εισαχθέντος στη συγκεκριμένη σχολή, τμήμα ή εισαγωγική κατεύθυνση στο οικείο ακαδημαϊκό έτος. Τα εδάφια πρώτο, δεύτερο και τρίτο εφαρμόζονται και στους υποψηφίους για την εισαγωγή στην τριτοβάθμια εκπαίδευση του πρώτου εδαφίου που θα συμμετάσχουν στις πανελλαδικές εξετάσεις, τακτικής και επαναληπτικής περιόδου, των ετών 2024 και 2025. Τα εδάφια δεύτερο και τρίτο εφαρμόζονται και για τους υποψηφίους των οποίων οι αδερφοί απεβίωσαν συνεπεία του εν λόγω σεισμού και θα συμμετάσχουν στις πανελλαδικές εξετάσεις της τακτικής και επαναληπτικής εξεταστικής περιόδου του έτους αποφοίτησής τους, καθώς και του επόμενου, για εισαγωγή σε σχολές, τμήματα και εισαγωγικές κατευθύνσεις των Α.Ε.Ι. και Α.Ε.Α., καθ’ υπέρβαση του συνολικού αριθμού εισακτέων, σύμφωνα με τα επόμενα εδάφια. Κατά τα λοιπά, ιδίως ως προς τις προϋποθέσεις εισαγωγής, εφαρμόζεται ο ν. 4186/2013 (Α’ 193). Με απόφαση του Υπουργού Παιδείας, Θρησκευμάτων και Αθλητισμού μπορούν να καθορίζονται οι ειδικότερες προϋποθέσεις, η διαδικασία, τα δικαιολογητικά που υποβάλλουν οι ενδιαφερόμενοι, οι σχετικές προθεσμίες και κάθε άλλο σχετικό θέμα για την εφαρμογή του παρόντος.»
Άρθρο 9
Εισαγωγή μαθητών στα Πειραματικά Σχολεία - 
Επιτροπές διενέργειας εξετάσεων για την εισαγωγή στα Πρότυπα Σχολεία και τα Εκκλησιαστικά Σχολεία - Προσθήκη παρ. 10 
και 11 στο άρθρο 18 του ν. 4692/2020
Στο άρθρο 18 του ν. 4692/2020 (Α’ 111), περί επιλογής μαθητών, προστίθενται παρ. 10 και 11 ως εξής:
«10. Στα σχολεία που χαρακτηρίζονται ως πειραματικά με απόφαση της Δ.Ε.Π.Π.Σ., ύστερα από εισήγηση του ΕΠ.Ε.Σ. της σχολικής μονάδας σύμφωνα με το άρθρο 13 του παρόντος, είναι δυνατή, κατόπιν αίτησης, η κατ’ εξαίρεση εισαγωγή μαθητή στην εισαγωγική ή ενδιάμεση τάξη του Πειραματικού Σχολείου (ΠΕΙ.Σ), υπό τις ακόλουθες προϋποθέσεις:
α) ο μαθητής βρίσκεται στους πίνακες των επιλαχόντων της εισαγωγικής κλήρωσης και
β) στην ίδια σχολική μονάδα φοιτά αδελφός αυτού, που είχε εγγραφεί σε αυτήν πριν από τον χαρακτηρισμό της ως ΠΕΙ.Σ..
Η αίτηση υποβάλλεται από τους γονείς ή κηδεμόνες του μαθητή εντός τριάντα (30) ημερών από την κλήρωση εισαγωγής στο ΠΕΙ.Σ. ή από τη δημοσίευση του παρόντος για περιπτώσεις μαθητών που αναγράφονται σε πίνακες επιλαχόντων προηγουμένων ετών. Οι ανωτέρω αιτήσεις γίνονται δεκτές κατά τη σειρά του αύξοντος αριθμού στον πίνακα των επιλαχόντων μαθητών της οικείας σχολικής μονάδας και έως τη συμπλήρωση του ανώτατου προβλεπόμενου αριθμού μαθητών ανά τάξη αυτής.
11. Οι αποφάσεις ορισμού των μελών των επιτροπών που συγκροτούνται σε κεντρικό και περιφερειακό επίπεδο για τη διενέργεια των εξετάσεων εισαγωγής στα Πρότυπα Σχολεία και στα Πρότυπα Εκκλησιαστικά Σχολεία δεν δημοσιεύονται στην Εφημερίδα της Κυβερνήσεως και δεν αναρτώνται στη Διαύγεια.»
Άρθρο 10
Παιδαγωγική ευθύνη Συμβούλων Εκπαίδευσης  - Τροποποίηση περ. δ) παρ. 4 άρθρου 10 ν. 4823/2021
Στο πρώτο εδάφιο της περ. δ) της παρ. 4 του άρθρου 10 του ν. 4823/2021 (Α’ 136), περί Συμβούλων Εκπαίδευσης, οι λέξεις «και εντός της Διεύθυνσης Εκπαίδευσης, στην οποία υπάγεται η θέση αυτή» διαγράφονται και η περ. δ) διαμορφώνεται ως εξής:
«δ) Κάθε Σύμβουλος Εκπαίδευσης, πέραν της επιστημονικής ευθύνης, έχει και την παιδαγωγική ευθύνη μίας ενότητας σχολικών μονάδων και Ε.Κ. της βαθμίδας εκπαίδευσης, στην οποία έχει κατανεμηθεί η θέση που καταλαμβάνει. Η ανάθεση της παιδαγωγικής ευθύνης γίνεται με απόφαση του Περιφερειακού Επόπτη Ποιότητας της Εκπαίδευσης. Οι Περιφερειακοί Επόπτες Ποιότητας της Εκπαίδευσης δεν αναλαμβάνουν την παιδαγωγική ευθύνη σχολικών μονάδων. Με αιτιολογημένη απόφαση του Περιφερειακού Διευθυντή Εκπαίδευσης δύναται να ανατίθεται στους Περιφερειακούς Επόπτες Ποιότητας της Εκπαίδευσης η παιδαγωγική ευθύνη σχολικών μονάδων σε εξαιρετικές περιπτώσεις, κατά τις οποίες αυτό επιβάλλεται από τις συνθήκες λειτουργίας της Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης. Αν ανατίθεται παιδαγωγική ευθύνη σε Περιφερειακό Επόπτη Ποιότητας της Εκπαίδευσης, η παιδαγωγική ευθύνη των λοιπών σχολικών μονάδων και Ε.Κ. ανατίθεται σε Συμβούλους Εκπαίδευσης ομοίως με απόφαση του Περιφερειακού Διευθυντή Εκπαίδευσης. Με την επιφύλαξη της παρ. 6, δύναται, με απόφαση του Περιφερειακού Επόπτη Ποιότητας της Εκπαίδευσης ή του Περιφερειακού Διευθυντή Εκπαίδευσης, κατά περίπτωση, να ανατίθεται σε Σύμβουλο Εκπαίδευσης επιπλέον η παιδαγωγική ευθύνη μίας ενότητας σχολικών μονάδων της έτερης βαθμίδας από εκείνη, στην οποία υπάγεται η θέση Συμβούλου Εκπαίδευσης, την οποία καταλαμβάνει. Οι Σύμβουλοι Εκπαίδευσης των μελών του Ε.Ε.Π. δεν αναλαμβάνουν την παιδαγωγική ευθύνη σχολικών μονάδων.»
Άρθρο 11
Θητεία στελεχών εκπαίδευσης - 
Τροποποίηση παρ. 2 άρθρου 42 
ν. 4823/2021
Στην παρ. 2 του άρθρου 42 του ν. 4823/2021 (Α’ 136), περί θητείας στελεχών και ανάληψης υπηρεσίας, επέρχονται οι ακόλουθες τροποποιήσεις: 
α) στο δεύτερο εδάφιο επέρχεται νομοτεχνική βελτίωση, β) προστίθεται τρίτο εδάφιο και η παρ. 2 διαμορφώνεται ως εξής:
«2. Όσοι τοποθετούνται σε θέσεις στελεχών της εκπαίδευσης διαγράφονται, μετά από την έκδοση της απόφασης τοποθέτησης, από τον αξιολογικό πίνακα επιλογής και θεωρείται ότι έχουν αυτοδικαίως παραιτηθεί από άλλη θέση στελέχους της εκπαίδευσης που κατέχουν. Όσοι κατατάσσονται τόσο στους πίνακες: α) των περ. στ) έως ιζ) όσο και β) των περ. ιη) έως κ) της παρ. 2 του άρθρου 30 και τοποθετούνται σε θέση στελέχους της εκπαίδευσης διαγράφονται, μετά από την έκδοση της απόφασης τοποθέτησης, σωρευτικά από τους πίνακες επιλογής των περ. α) και β) της παρούσας. Το δεύτερο εδάφιο δεν ισχύει για όσους τοποθετούνται σε θέση στελέχους εκπαίδευσης των περ. δ) έως ιε) της παρ. 3 του άρθρου 30.»
Άρθρο 12
Επιτροπές αποτίμησης του συγγραφικού και ερευνητικού έργου των υποψήφιων στελεχών της εκπαίδευσης - Τροποποίηση άρθρου 36 ν. 4823/2021
Στο άρθρο 36 του ν. 4823/2021 (Α’ 136), περί επιτροπών αποτίμησης του συγγραφικού και ερευνητικού έργου, επέρχονται οι ακόλουθες τροποποιήσεις: α) στο πρώτο εδάφιο μετά τη φράση «των υποψήφιων στελεχών εκπαίδευσης» προστίθεται η φράση «με την επιφύλαξη του πέμπτου εδαφίου του παρόντος» και β) προστίθεται πέμπτο εδάφιο και το άρθρο 36 διαμορφώνεται ως εξής:
«Άρθρο 36
Επιτροπές αποτίμησης του συγγραφικού 
και ερευνητικού έργου
Το συγγραφικό και ερευνητικό έργο των υποψήφιων στελεχών της εκπαίδευσης, με την επιφύλαξη του πέμπτου εδαφίου του παρόντος, δύναται να αποτιμάται από τριμελείς επιτροπές, οι οποίες συγκροτούνται με απόφαση του Υπηρεσιακού Γραμματέα του Υπουργείου Παιδείας, Θρησκευμάτων και Αθλητισμού και αποτελούνται από Συμβούλους του Ινστιτούτου Εκπαιδευτικής Πολιτικής (Ι.Ε.Π.) ή Επιστημονικούς Συμβούλους του Γραφείου Επιστημονικών Συμβούλων του Υπουργείου Παιδείας, Θρησκευμάτων και Αθλητισμού. Η επιτροπή αποτίμησης του συγγραφικού έργου εισηγείται στο αρμόδιο συμβούλιο επιλογής σχετικά με τις αξιολογικές μονάδες, που αντιστοιχούν στο κριτήριο της περ. δ) της παρ. 2 του άρθρου 33. Με την απόφαση συγκρότησης των επιτροπών του πρώτου εδαφίου καθορίζεται το συμβούλιο ή τα συμβούλια επιλογής, τα οποία επικουρούν. Για τη λειτουργία των εν λόγω επιτροπών αποτίμησης του συγγραφικού έργου εφαρμόζονται οι διατάξεις περί συλλογικών οργάνων του Κώδικα Διοικητικής Διαδικασίας (ν. 2690/1999, Α’ 45). Το συγγραφικό και ερευνητικό έργο των υποψηφίων προϊσταμένων των τμημάτων εκπαιδευτικών θεμάτων, καθώς και διευθυντών σχολικών μονάδων και Εργαστηριακών Κέντρων (Ε.Κ.) αποτιμάται από το Τοπικό Συμβούλιο Επιλογής της παρ. 9 του άρθρου 37 με τις αξιολογικές μονάδες, που αντιστοιχούν στο κριτήριο της περ. δ) της παρ. 2 του άρθρου 33.»
Άρθρο 13
Αρμοδιότητες της Διοικούσας Επιτροπής Προτύπων και Πειραματικών Σχολείων ως προς τον καθορισμό του αριθμού των μαθητών - Τροποποίηση περ. στ) παρ. 3 άρθρου 14 ν. 4692/2020
Στην περ. στ) της παρ. 3 του άρθρου 14 του ν. 4692/2020 (Α’ 111), περί αρμοδιοτήτων της διοικούσας Επιτροπής Πρότυπων και Πειραματικών Σχολείων, προστίθενται οι λέξεις «τον αριθμό των μαθητών στις επόμενες τάξεις, καθώς και τον αριθμό των τμημάτων ανά τάξη» και η περ. στ) διαμορφώνεται ως εξής:
«στ) καθορίζει τον αριθμό των μαθητών που εισάγονται στην εισαγωγική τάξη, τον αριθμό των μαθητών στις επόμενες τάξεις, καθώς και τον αριθμό των τμημάτων ανά τάξη των Π.Σ. και ΠΕΙ.Σ. κάθε βαθμίδας, έπειτα από εισήγηση του οικείου ΕΠ.Ε.Σ. ή του Διευθυντή ή Προϊσταμένου του Π.Σ. ή ΠΕΙ.Σ., σε περίπτωση που δεν έχει συγκροτηθεί το οικείο ΕΠ.Ε.Σ., σύμφωνα με τις παρ. 4 και 8 του άρθρου 18.»
Άρθρο 14
Αποζημίωση εκπαιδευτικών σε εξετάσεις του διεθνούς προγράμματος PISA του Οργανισμού Οικονομικής Συνεργασίας και Ανάπτυξης
Οι εκπαιδευτικοί, οι οποίοι συμμετέχουν ως συντονιστές στη διεξαγωγή των εξετάσεων του διεθνούς προγράμματος PISA του Οργανισμού Οικονομικής Συνεργασίας και Ανάπτυξης (Ο.Ο.Σ.Α.) στη σχολική μονάδα, όπου υπηρετούν, λαμβάνουν αποζημίωση ανά μαθητή ανάλογα με τον αριθμό των μαθητών, που ολοκλήρωσε την εξέταση στο σχολείο, είτε κατά την πιλοτική είτε κατά την κύρια φάση του. Η κατανομή του σχετικού ποσού σε περίπτωση απασχόλησης περισσότερων του ενός συντονιστών ανά σχολείο, όπως προκύπτει από τα έντυπα αναφοράς της διαδικασίας, πραγματοποιείται βάσει του αριθμού των μαθητών, που είναι καταχωρημένοι στα αντίστοιχα έντυπα αναφοράς για κάθε συντονιστή. Ο μέγιστος αριθμός των συντονιστών ανά σχολείο δεν μπορεί να υπερβαίνει τους τέσσερις (4).
Με κοινή απόφαση των Υπουργών Παιδείας, Θρησκευμάτων και Αθλητισμού και Εθνικής Οικονομίας και Οικονομικών καθορίζεται το ποσό της αποζημίωσης που λαμβάνουν οι εκπαιδευτικοί σύμφωνα με το πρώτο εδάφιο, καθώς και κάθε άλλο ειδικότερο θέμα σχετικό με την εφαρμογή του παρόντος.
Άρθρο 15
Αποτίμηση των κριτηρίων επιλογής στελεχών της εκπαίδευσης - Τροποποίηση περ. α) παρ. 2 άρθρου 33 ν. 4823/2021
Στην περ. α) της παρ. 2 του άρθρου 33 του ν. 4823/2021 (Α’ 136), περί μοριοδότησης των τίτλων σπουδών για την επιλογή στελεχών της εκπαίδευσης, επέρχονται οι ακόλουθες τροποποιήσεις: α) στο τελευταίο εδάφιο της υποπερ. αδ) η παραπομπή στο άρθρο 46 του ν. 4485/2017 (Α’ 114) αντικαθίσταται από την παραπομπή στο άρθρο 78 του ν. 4957/2022 (Α’ 141), β) το προτελευταίο εδάφιο αντικαθίσταται και η περ. α) διαμορφώνεται ως εξής:
«α) Τίτλοι σπουδών: δεκατρείς (13) μονάδες κατ’ ανώτατο όριο, οι οποίες κατανέμονται ως εξής:
αα) διδακτορικό δίπλωμα αναγνωρισμένο ως συναφές με το αντικείμενο απασχόλησης, σύμφωνα με το άρθρο 9 του ν. 4354/2015 (Α’ 176): έξι (6) μονάδες,
αβ) διδακτορικό δίπλωμα, το οποίο δεν εμπίπτει στην υποπερ. αα) ή δεύτερο διδακτορικό δίπλωμα: πέντε (5) μονάδες. Δεν μοριοδοτούνται, σύμφωνα με την παρούσα υποπερίπτωση, δύο (2) διδακτορικά διπλώματα μη αναγνωρισμένα ως συναφή με το αντικείμενο απασχόλησης, σύμφωνα με το άρθρο 9 του ν. 4354/2015,
αγ) μεταπτυχιακός τίτλος σπουδών αναγνωρισμένος ως συναφής με το αντικείμενο απασχόλησης, σύμφωνα με το άρθρο 9 του ν. 4354/2015: τέσσερις (4) μονάδες,
αδ) μεταπτυχιακός τίτλος σπουδών, ο οποίος δεν εμπίπτει στην υποπερ. αγ) ή δεύτερος μεταπτυχιακός τίτλος σπουδών: τρεις (3) μονάδες. Δεν μοριοδοτούνται, σύμφωνα με την υποπερ. αδ) δύο (2) μεταπτυχιακοί τίτλοι σπουδών μη αναγνωρισμένοι ως συναφείς με το αντικείμενο απασχόλησης, σύμφωνα με το άρθρο 9 του ν. 4354/2015.
Μεταπτυχιακοί τίτλοι που ενσωματώνονται στον βασικό τίτλο σπουδών κατά την έννοια του άρθρου 78 του ν. 4957/2022 (Α’ 141) μοριοδοτούνται, σύμφωνα με την υποπερ. αγ) και την παρούσα υποπερίπτωση, κατά περίπτωση,
αε) τίτλος διδασκαλείου μετεκπαίδευσης: δύο (2) μονάδες. Ο τίτλος διδασκαλείου προσμετράται μόνο για την επιλογή Διευθυντών Πρωτοβάθμιας Εκπαίδευσης,
αστ) δεύτερο πτυχίο πανεπιστημιακής ή τεχνολογικής εκπαίδευσης τετραετούς φοίτησης: τρεις (3) μονάδες,
αζ) δεύτερο πτυχίο τεχνολογικής εκπαίδευσης διάρκειας φοίτησης μικρότερης των τεσσάρων (4) ετών: δύο (2) μονάδες,
αη) επιτυχής αποφοίτηση από την Εθνική Σχολή Δημόσιας Διοίκησης και Αυτοδιοίκησης (Ε.Σ.Δ.Δ.Α.): μία (1) μονάδα και
αθ) τρίτο πτυχίο: μία (1) μονάδα.
Τίτλος σπουδών που αποτέλεσε προσόν διορισμού δεν μοριοδοτείται. Σε περίπτωση μετάταξης ή κατάταξης δεν μοριοδοτείται ο τίτλος σπουδών που αποτέλεσε προσόν για τη μετάταξη ή την κατάταξη και μοριοδοτείται ο τίτλος που αποτέλεσε προσόν του αρχικού διορισμού.
Όλοι οι τίτλοι σπουδών, που προέρχονται από ιδρύματα ανώτατης εκπαίδευσης της αλλοδαπής, γίνονται δεκτοί, εφόσον είναι αναγνωρισμένοι από τον Διεπιστημονικό Οργανισμό Αναγνώρισης Τίτλων Ακαδημαϊκών και Πληροφόρησης (Δ.Ο.Α.Τ.Α.Π.), το Διαπανεπιστημιακό Κέντρο Αναγνώρισης Τίτλων Σπουδών της Αλλοδαπής (ΔΙ.Κ.Α.Τ.Σ.Α.) ή το Ινστιτούτο Τεχνολογικής Εκπαίδευσης (Ι.Τ.Ε.), ή έχει αναγνωριστεί η επαγγελματική ισοδυναμία τους ή τα επαγγελματικά προσόντα των κατόχων τους από το Αυτοτελές Τμήμα Εφαρμογής της Ευρωπαϊκής Νομοθεσίας (Α.Τ.Ε.Ε.Ν.) του Υπουργείου Παιδείας, Θρησκευμάτων και Αθλητισμού, το Συμβούλιο Αναγνώρισης Επαγγελματικών Προσόντων (Σ.Α.Ε.Π.), το Συμβούλιο Αναγνώρισης Επαγγελματικής Ισοτιμίας Τίτλων Τριτοβάθμιας Εκπαίδευσης (Σ.Α.Ε.Ι.Τ.Τ.Ε.) ή το Συμβούλιο Επαγγελματικής Αναγνώρισης Τίτλων Εκπαίδευσης και Κατάρτισης (Σ.Ε.Α.Τ.Ε.Κ.).
Στις περιπτώσεις που ζητείται η δήλωση της διάρκειας φοίτησης, όπου αυτή δεν αποδεικνύεται, αποδίδεται η μικρότερη προβλεπόμενη μοριοδότηση.»
Άρθρο 16
Πρόσληψη αναπληρωτών εκπαιδευτικών στα Πρότυπα και Πειραματικά Σχολεία - Τροποποίηση παρ. 21 άρθρου 19 ν. 4692/2020
Στην παρ. 21 του άρθρου 19 του ν. 4692/2020 (Α’ 111), περί διδακτικού προσωπικού, επέρχονται οι ακόλουθες τροποποιήσεις: α) διαγράφεται το δεύτερο εδάφιο, β) στο τέλος της παραγράφου προστίθενται πέντε εδάφια και η παρ. 21 διαμορφώνεται ως εξής:
«21. Αν δεν είναι δυνατή η κάλυψη των λειτουργικών κενών με τις διαδικασίες των παρ. 18 έως 20, τα κενά αυτά καλύπτονται με διάθεση μόνιμων εκπαιδευτικών που δεν συμπληρώνουν το υποχρεωτικό τους ωράριο. Στη διάρκεια της διάθεσης οι εκπαιδευτικοί υποβάλλονται σε αξιολόγηση του διδακτικού και παιδαγωγικού τους έργου, καθώς και της υπηρεσιακής συνέπειας και επάρκειάς τους, σύμφωνα με τις παρ. 1 και 3 του άρθρου 20. Εκπαιδευτικός, ο οποίος έχει παράσχει υπηρεσία με τη μορφή διάθεσης σε Π.Σ. ή ΠΕΙ.Σ. με θετική αξιολόγηση, δεν εκπληρώνει μονοετή εισαγωγική θητεία, αν τοποθετηθεί μεταγενέστερα με θητεία σε Π.Σ. ή ΠΕΙ.Σ.. Αν δεν είναι δυνατή η κάλυψη των λειτουργικών κενών σύμφωνα με το πρώτο εδάφιο, τα κενά καλύπτονται από αναπληρωτές ή ωρομίσθιους εκπαιδευτικούς, σύμφωνα με το άρθρο 63 του ν. 4589/2019 (Α’ 13) και το άρθρο 86 του ν. 4547/2018 (Α’ 102). Κατά τη διαδικασία προσλήψεων εκπαιδευτικών στην κατηγορία της γενικής εκπαίδευσης και της ειδικής αγωγής, οι προσλήψεις στα Π.Σ. και ΠΕΙ.Σ. έχουν προτεραιότητα σε σχέση με τις προσλήψεις στις υπόλοιπες σχολικές μονάδες. Με απόφαση της Δ.Ε.Π.Π.Σ., μετά από εισήγηση των οικείων ΕΠ.Ε.Σ., προσδιορίζονται οι λειτουργικές ανάγκες των Π.Σ. και ΠΕΙ.Σ. ανά κλάδο, ειδικότητα, βαθμίδα εκπαίδευσης σε προσωρινούς αναπληρωτές, πλήρους και μειωμένου ωραρίου, οι οποίες καταχωρούνται στο Ολοκληρωμένο Πληροφοριακό Σύστημα Διαχείρισης Προσωπικού Πρωτοβάθμιας και Δευτεροβάθμιας Εκπαίδευσης. Με απόφαση του Υπουργού Παιδείας, Θρησκευμάτων και Αθλητισμού εγκρίνεται ο αριθμός των προς πλήρωση λειτουργικών κενών των Π.Σ. και ΠΕΙ.Σ. ανά κλάδο, ειδικότητα και βαθμίδα εκπαίδευσης, με βάση τις ως άνω προσδιορισθείσες λειτουργικές ανάγκες και την παρεχόμενη από το αρμόδιο όργανο έγκριση πίστωσης. Κατά τα λοιπά ισχύουν οι γενικές διατάξεις περί πρόσληψης και τοποθέτησης αναπληρωτών εκπαιδευτικών πλήρους και μειωμένου ωραρίου, σύμφωνα με το άρθρο 63 του ν. 4589/2019, το άρθρο 86 του ν. 4547/2018 και το άρθρο 51 του ν. 4622/2019 (Α’ 133).»
Άρθρο 17
Διορισμός μόνιμων εκπαιδευτικών, μελών Ειδικού Εκπαιδευτικού Προσωπικού και Ειδικού Βοηθητικού Προσωπικού - Τροποποίηση παρ. 5 άρθρου 62 ν. 4589/2019
Στο τέλος της περ. α) της παρ. 5 του άρθρου 62 του ν. 4589/2019 (Α’ 13), περί διορισμών μόνιμων εκπαιδευτικών, μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), προστίθεται νέο εδάφιο και η παρ. 5 διαμορφώνεται ως εξής:
«5. α) Οι νεοδιοριζόμενοι τοποθετούνται προσωρινά: αα) σε κενή θέση σχολικής μονάδας της περιοχής διορισμού με απόφαση του οικείου Διευθυντή Εκπαίδευσης, που εκδίδεται ύστερα από πρόταση του οικείου Περιφερειακού Υπηρεσιακού Συμβουλίου Πρωτοβάθμιας ή Δευτεροβάθμιας Εκπαίδευσης (Π.Υ.Σ.Π.Ε. ή Π.Υ.Σ.Δ.Ε.) ή του Περιφερειακού Υπηρεσιακού Συμβουλίου Ειδικού Εκπαιδευτικού Προσωπικού (Π.Υ.Σ.Ε.Ε.Π.), κατά περίπτωση, σύμφωνα με τις παρ. 1 και 2 του άρθρου 3 του 
π.δ. 154/1996 (Α’ 115).
αβ) Σε λειτουργικά κενά των Πρότυπων Σχολείων (Π.Σ.) και Πειραματικών Σχολείων (ΠΕΙ.Σ.) της περιοχής διορισμού τους, σύμφωνα με το δεύτερο εδάφιο της παρ. 18 του άρθρου 19 του ν. 4692/2020 (Α’ 111), εφόσον δεν καταστεί δυνατή η κάλυψή τους σύμφωνα με την παρ. 19 του ίδιου άρθρου. Το Επιστημονικό Εποπτικό Συμβούλιο (ΕΠ.Ε.Σ.) της σχολικής μονάδας υποβάλλει αίτημα κάλυψης των παραπάνω κενών στην οικεία Διεύθυνση Εκπαίδευσης, η οποία καλεί τους νεοδιοριζόμενους να εκδηλώσουν ενδιαφέρον για προσωρινή τοποθέτηση σε μέχρι τρεις (3) σχολικές μονάδες Π.Σ. ή ΠΕΙ.Σ. της περιοχής μετάθεσής τους εντός συγκεκριμένης προθεσμίας. Η προσωρινή τοποθέτηση γίνεται με απόφαση του οικείου Διευθυντή Εκπαίδευσης. Αν για την ίδια σχολική μονάδα υπάρχουν περισσότεροι του ενός υποψήφιοι, τοποθετείται ο υποψήφιος που έχει περισσότερες μονάδες στο κριτήριο «ακαδημαϊκά προσόντα» του αξιολογικού πίνακα Α’. Αν υπάρξει ισοβαθμία των υποψηφίων, προηγείται κατά σειρά ο υποψήφιος που έχει υπηρετήσει σε Π.Σ. ή ΠΕΙ.Σ., έχει επιμορφωθεί στα νέα προγράμματα σπουδών και έχει τη μεγαλύτερη εκπαιδευτική προϋπηρεσία. Στη διάρκεια της υπηρεσίας τους στα Π.Σ. ή ΠΕΙ.Σ. οι νεοδιοριζόμενοι εκπαιδευτικοί υποβάλλονται σε αξιολόγηση του διδακτικού και παιδαγωγικού τους έργου, καθώς και της υπηρεσιακής συνέπειας και επάρκειάς τους, σύμφωνα με τις παρ. 1 και 3 του άρθρου 20 του ν. 4692/2020. Εκπαιδευτικός, ο οποίος έχει παράσχει υπηρεσία με προσωρινή τοποθέτηση σε Π.Σ. ή ΠΕΙ.Σ. με θετική αξιολόγηση, δεν εκπληρώνει μονοετή εισαγωγική θητεία, αν τοποθετηθεί μεταγενέστερα με θητεία σε Π.Σ. ή ΠΕΙ.Σ..
Η οριστική τοποθέτηση των νεοδιοριζόμενων εκπαιδευτικών πραγματοποιείται κατά τη διαδικασία των μεταθέσεων, στο πλαίσιο της οποίας συγκρίνονται, κατά περίπτωση, με τους λοιπούς εκπαιδευτικούς, μέλη Ε.Ε.Π. ή Ε.Β.Π. του κλάδου τους. Με την επιφύλαξη του τελευταίου εδαφίου, οι νεοδιοριζόμενοι υποχρεούνται να παραμείνουν στην περιοχή διορισμού τους για χρονικό διάστημα τουλάχιστον δύο (2) σχολικών ετών και οποιαδήποτε υπηρεσιακή μεταβολή που επιφέρει μεταβολή της τοποθέτησης αυτής, όπως απόσπαση ή μετάθεση, βάσει γενικής ή ειδικής διάταξης κατά το ως άνω χρονικό διάστημα, δεν επιτρέπεται. Σε περίπτωση διορισμού στην Ε.Α.Ε. ισχύει η υποχρέωση του προηγούμενου εδαφίου και, επιπροσθέτως, ο νεοδιοριζόμενος υποχρεούται να υπηρετήσει στην Ε.Α.Ε. για χρονικό διάστημα τουλάχιστον πέντε (5) ετών. Οι νεοδιοριζόμενοι εκπαιδευτικοί ή μέλη Ε.Ε.Π. και Ε.Β.Π. που ανήκουν στις ειδικές κατηγορίες μετάθεσης της παρ. 1 του άρθρου 13 του π.δ. 50/1996 (Α’ 45) ή του άρθρου 8 του π.δ. 56/2001 (Α’ 47), αντίστοιχα, καθώς και όσοι έχουν, οι ίδιοι ή οι σύζυγοί τους, ποσοστό αναπηρίας εβδομήντα πέντε τοις εκατό (75%) και άνω ανεξαρτήτως παθήσεως ή έχουν τέκνα με αναπηρία εξήντα επτά τοις εκατό (67%) και άνω, ανεξαρτήτως παθήσεως, δύνανται να αποσπώνται, με απόφαση του αρμόδιου οργάνου ύστερα από γνώμη των οικείων υπηρεσιακών συμβουλίων, κατόπιν προσκόμισης πιστοποιητικού Κέντρου Πιστοποίησης Αναπηρίας (ΚΕ.Π.Α.) που αποδεικνύει τα ανωτέρω. Για τους σκοπούς της παρούσας, ο χρόνος απόσπασης λογίζεται ως χρόνος υπηρέτησης του εκπαιδευτικού στην οργανική του θέση.
β) Τα μέλη Ε.Ε.Π. και Ε.Β.Π. μετατίθενται σε περιοχές μετάθεσης, με απόφαση του Υπουργού Παιδείας, Θρησκευμάτων και Αθλητισμού, που εκδίδεται ύστερα από πρόταση του Κεντρικού Υπηρεσιακού Συμβουλίου Ειδικού Εκπαιδευτικού Προσωπικού (Κ.Υ.Σ.Ε.Ε.Π.). Με απόφαση του Διευθυντή Εκπαίδευσης, που εκδίδεται ύστερα από πρόταση του οικείου Π.Υ.Σ.Ε.Ε.Π., οι νεοδιοριζόμενοι, οι μετατιθέμενοι και όσοι είναι στη διάθεση του Συμβουλίου αυτού, τοποθετούνται σε κενές οργανικές θέσεις των Σχολικών Μονάδων Ειδικής Αγωγής (Σ.Μ.Ε.Α.Ε.), σύμφωνα με τις κείμενες διατάξεις για τους εκπαιδευτικούς πρωτοβάθμιας και δευτεροβάθμιας εκπαίδευσης. Οι μεταθέσεις στα Κέντρα Διεπιστημονικής Αξιολόγησης, Συμβουλευτικής και Υποστήριξης (ΚΕ.Δ.Α.Σ.Υ.) γίνονται απευθείας σε αυτά, με απόφαση του Υπουργού Παιδείας, Θρησκευμάτων και Αθλητισμού, που εκδίδεται ύστερα από πρόταση του Κ.Υ.Σ.Ε.Ε.Π..
γ) Τα μέλη Ε.Ε.Π. και Ε.Β.Π. αποσπώνται σε περιοχές μετάθεσης με απόφαση του αρμοδίου οργάνου του Υπουργείου Παιδείας, Θρησκευμάτων και Αθλητισμού, που εκδίδεται ύστερα από γνώμη του Κεντρικού Υπηρεσιακού Συμβουλίου Ειδικού Εκπαιδευτικού Προσωπικού (Κ.Υ.Σ.Ε.Ε.Π.). Η τοποθέτησή τους στις κενές θέσεις γίνεται με απόφαση του οικείου Διευθυντή Εκπαίδευσης, ύστερα από γνώμη του Περιφερειακού Υπηρεσιακού Συμβουλίου Ειδικού Εκπαιδευτικού Προσωπικού (Π.Υ.Σ.Ε.Ε.Π.). Οι αποσπάσεις στα ΚΕ.Δ.Α.Σ.Υ. διενεργούνται απευθείας σε αυτά, με απόφαση του αρμοδίου οργάνου του Υπουργείου Παιδείας, Θρησκευμάτων και Αθλητισμού, που εκδίδεται ύστερα από γνώμη του Κ.Υ.Σ.Ε.Ε.Π..»
Άρθρο 18
Μετάθεση εκπαιδευτικών με ποσοστό αναπηρίας άνω του ογδόντα τοις εκατό - Προσθήκη υποπαρ. 11 στην παρ. Β 
του άρθρου 16 του ν. 1566/1985
Στην παρ. Β του άρθρου 16 του ν. 1566/1985 (Α’ 167), περί θεμάτων υπηρεσιακής κατάστασης, προστίθεται υποπαρ. 11 ως εξής:
«11. Κατ’ εξαίρεση, εκπαιδευτικοί που υπηρετούν στην πρωτοβάθμια και δευτεροβάθμια εκπαίδευση, καθώς και τα μέλη Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), που εμφανίζουν αναπηρία εφ’ όρου ζωής σε ποσοστό ογδόντα τοις εκατό (80%) και άνω, η οποία πιστοποιείται από το Κέντρο Πιστοποίησης Αναπηρίας (ΚΕ.Π.Α.) ή άλλης ισοδύναμης ανώτατης υγειονομικής επιτροπής, δύνανται να μετατίθενται σε περιοχές μετάθεσης της επιλογής τους. Οι ως άνω ενδιαφερόμενοι προς μετάθεση εκπαιδευτικοί, καθώς και τα μέλη Ε.Ε.Π. - Ε.Β.Π. υποβάλλουν, εντός της προθεσμίας της παρ. 2 του άρθρου 6 του π.δ. 50/1996 (Α’ 45), αίτηση μετάθεσης στη Διεύθυνση Εκπαίδευσης που ανήκουν οργανικά, κατόπιν προσκόμισης του ως άνω πιστοποιητικού ΚΕ.Π.Α. ή άλλης ισοδύναμης ανώτατης υγειονομικής επιτροπής. Οι αιτήσεις μεταθέσεων του δεύτερου εδαφίου ικανοποιούνται ανεξαρτήτως ύπαρξης οργανικών κενών που διατίθενται για τις μεταθέσεις των υπόλοιπων εκπαιδευτικών. Η οριστική τοποθέτηση των εκπαιδευτικών και μελών Ε.Ε.Π. - Ε.Β.Π. του πρώτου εδαφίου στις περιοχές μετάθεσης της επιλογής τους πραγματοποιείται με τα ίδια κριτήρια που ισχύουν και για τους εκπαιδευτικούς, που ανήκουν στην ειδική κατηγορία μετάθεσης του άρθρου 13 του 
π.δ. 50/1996 (Α’ 45).»
Άρθρο 19
Επιλογή Προϊσταμένων των Κέντρων Διεπιστημονικής Αξιολόγησης, Συμβουλευτικής και Υποστήριξης - Αντικατάσταση παρ. 4 άρθρου 31 
ν. 4823/2021
Η παρ. 4 του άρθρου 31 του ν. 4823/2021 (Α’ 136), περί προϋποθέσεων συμμετοχής στη διαδικασία επιλογής, αντικαθίσταται ως εξής:
«4. Ως Προϊστάμενοι των ΚΕ.Δ.Α.Σ.Υ. επιλέγονται εκπαιδευτικοί και μέλη του Ε.Ε.Π. είτε των κλάδων που προβλέπονται στις περ. α) και β) της παρ. 1 του άρθρου 15 είτε με οργανική θέση στο οικείο ΚΕ.Δ.Α.Σ.Υ., οι οποίοι έχουν: α) δεκαπενταετή τουλάχιστον εκπαιδευτική υπηρεσία και β) διετή υπηρεσία σε ΚΕ.Δ.Α.Σ.Υ. ή ως προϊστάμενοι, ως υποδιευθυντές και διευθυντές σε Σ.Μ.Ε.Α.Ε. ή ως Σύμβουλοι ή Συντονιστές Ειδικής Αγωγής και Ενταξιακής Εκπαίδευσης. Αν δεν υπάρχουν υποψήφιοι με διετή υπηρεσία, γίνονται δεκτοί υποψήφιοι με τουλάχιστον ένα (1) έτος υπηρεσία σε ΚΕ.Δ.Α.Σ.Υ. σύμφωνα με το πρώτο εδάφιο.»
Άρθρο 20
Κατασκευή αιθουσών σχολικών 
μονάδων για την αντιμετώπιση 
έκτακτων και κατεπειγουσών 
αναγκών στέγασης μαθητών της πρωτοβάθμιας και της 
δευτεροβάθμιας εκπαίδευσης
Αποφάσεις αναθέσεων τοποθέτησης αιθουσών, σύμφωνα με το άρθρο 220 του ν. 4610/2019 (Α’ 70), κοινοποιούνται στους αναδόχους έως και την 31η.12.2025, εφόσον πρόκειται για έργα που έχουν ενταχθεί στο Τομεακό Πρόγραμμα Ανάπτυξης του Υπουργείου Παιδείας, Θρησκευμάτων και Αθλητισμού κατά τη δημοσίευση του παρόντος.
Άρθρο 21
Επιμίσθιο Αναπληρωτών 
Συντονιστών Εκπαίδευσης - Προσθήκη 
παρ. 6 στο άρθρο 14 του ν. 4415/2016
Στο άρθρο 14 του ν. 4415/2016 (Α’ 159, διόρθ. σφάλμ. Α’ 165), περί αναπλήρωσης, προστίθεται παρ. 6, ως εξής:
«6. Από την 1η.7.2024 μέχρι τις 30.6.2025 οι Αναπληρωτές Συντονιστές Εκπαίδευσης Εξωτερικού λαμβάνουν τις τακτικές αποδοχές στην Ελλάδα και το ειδικό επιμίσθιο εξωτερικού, ανεξάρτητα από το εάν έχουν ήδη συμπληρώσει τέσσερα (4) έτη και άνω απόσπασης στην ελληνόγλωσση εκπαίδευση στο εξωτερικό.»
Άρθρο 22
Χρηματοδότηση από το συγχρηματοδοτούμενο σκέλος του Προγράμματος Δημοσίων Επενδύσεων του Υπουργείου Παιδείας, Θρησκευμάτων και Αθλητισμού των αναπληρωτών και ωρομίσθιων εκπαιδευτικών και μελών Ειδικού Εκπαιδευτικού και Ειδικού Βοηθητικού Προσωπικού - Τροποποίηση άρθρου 19 ν. 4283/2014
Το δεύτερο εδάφιο του άρθρου 19 του ν. 4283/2014 (Α’ 189), περί της χρήσης πόρων του συγχρηματοδοτούμενου σκέλους του Προγράμματος Δημοσίων Επενδύσεων του Υπουργείου Παιδείας, Θρησκευμάτων και Αθλητισμού για την πληρωμή αναπληρωτών και ωρομίσθιων εκπαιδευτικών, μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), συμπεριλαμβανομένων ιδιωτών που προσλαμβάνονται για τη διδασκαλία αντικειμένων/μαθημάτων στα Καλλιτεχνικά Σχολεία, καθώς και εμπειροτεχνών ιδιωτών που προσλαμβάνονται για τη διδασκαλία μαθημάτων μουσικής ειδίκευσης και άσκησης στα εργαστήρια των Μουσικών Σχολείων, αντικαθίσταται και το άρθρο 19 διαμορφώνεται ως εξής:
«Άρθρο 19
Χρηματοδότηση από το συγχρηματοδοτούμενο σκέλος του Προγράμματος Δημοσίων Επενδύσεων του Υπουργείου Παιδείας, Θρησκευμάτων και Αθλητισμού των αναπληρωτών και ωρομίσθιων εκπαιδευτικών και μελών Ειδικού Εκπαιδευτικού και Ειδικού Βοηθητικού Προσωπικού
Για την πληρωμή των αναπληρωτών και ωρομίσθιων εκπαιδευτικών, των μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), συμπεριλαμβανομένων των ιδιωτών που προσλαμβάνονται για τη διδασκαλία αντικειμένων/μαθημάτων στα Καλλιτεχνικά Σχολεία και αμείβονται σύμφωνα με την υπό στοιχεία 151323/Ε2/13.9.2017 κοινή απόφαση των Υπουργών Παιδείας, Έρευνας και Θρησκευμάτων και Οικονομικών (Β’ 3370), καθώς και των εμπειροτεχνών ιδιωτών που προσλαμβάνονται για τη διδασκαλία μαθημάτων μουσικής ειδίκευσης και άσκησης στα εργαστήρια των Μουσικών Σχολείων και αμείβονται σύμφωνα με την υπό στοιχεία 2/64978/0022/14.11.2006 κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων (Β’ 1671), μπορεί να γίνει χρήση πόρων του συγχρηματοδοτούμενου σκέλους του Προγράμματος Δημοσίων Επενδύσεων του Υπουργείου Παιδείας, Θρησκευμάτων και Αθλητισμού. Η σχετική δαπάνη μπορεί να βαρύνει τη Συλλογική Απόφαση Έργων (ΣΑΕ) 445/2 του συγχρηματοδοτούμενου σκέλους του Προγράμματος Δημοσίων Επενδύσεων του έτους 2023 και συγκεκριμένα το έργο με κωδικό 2019ΣΕ44520000 και τίτλο «Πληρωμή αναπληρωτών και ωρομίσθιων εκπαιδευτικών, καθώς και Ειδικού Εκπαιδευτικού και Βοηθητικού Προσωπικού (Ε.Ε.Π.Ε.Β.Π.) του Υπουργείου Παιδείας και Θρησκευμάτων βάσει της παρ. 2 του άρθρου  36 του ν. 5058/2023 (Α’ 170), Π.Κ. 2014ΣΕ04700000», έως το ποσό των ογδόντα οκτώ εκατομμυρίων είκοσι οκτώ χιλιάδων οκτακοσίων (88.028.800) ευρώ, την οικεία συλλογική απόφαση του έτους 2024 έως το ποσό των εβδομήντα επτά εκατομμυρίων τετρακοσίων τριάντα έξι χιλιάδων οκτακοσίων εξήντα τεσσάρων (77.436.864) ευρώ και την οικεία συλλογική απόφαση του έτους 2025 έως το ποσό των οκτώ εκατομμυρίων σαράντα πέντε χιλιάδων οκτακοσίων πενήντα έξι (8.045.856) ευρώ και αντίστοιχα έργα Συλλογικής Απόφασης του συγχρηματοδοτούμενου σκέλους του Υπουργείου Παιδείας, Θρησκευμάτων και Αθλητισμού του έτους 2023 έως το ποσό των εκατόν είκοσι οκτώ εκατομμυρίων διακοσίων δεκατριών χιλιάδων τριακοσίων εβδομήντα ενός (128.213.371) ευρώ.»
Άρθρο 23
Επικαιροποίηση άδειας λειτουργίας ιδιωτικών σχολείων - Τροποποίηση υποπερ. α περ. 14 υποπαρ. Θ3 παρ. Θ άρθρου πρώτου ν. 4093/2012
Στο πρώτο εδάφιο της υποπερ. α της περ. 14 της υποπαρ. Θ.3 της παρ. Θ του άρθρου πρώτου του ν. 4093/2012 (Α’ 222), οι λέξεις «ανά διετία» αντικαθίστανται από τις λέξεις «ανά πενταετία» και η υποπερ. α της περ. 14 διαμορφώνεται ως εξής:
«14.α. Οι άδειες των περ. 1 και 2 επικαιροποιούνται από τους φορείς που κατά περίπτωση αδειοδοτούν ανά πενταετία με τη διαδικασία της αναγγελίας του δεύτερου και τρίτου εδαφίου της παρ. 1 του άρθρου 3 του ν. 3919/2011 (Α’ 32), με την προσκόμιση των κάτωθι:
i) Δήλωση του ν. 1599/1986 (Α’ 75), περί μη μεταβολής των προϋποθέσεων χορήγησης της άδειας των παρ. 4, 5 και 6 και των κτιριολογικών προδιαγραφών των παρ.  8 και 10 του παρόντος. Εφόσον έχουν επέλθει μεταβολές στις προϋποθέσεις χορήγησης της άδειας με την αναγγελία κατατίθεται όλη η σχετική τεκμηρίωση που ορίζεται στις περ. 4, 5, 6, 8 και 10 της παρούσας υποπαραγράφου.
ii) Φορολογική και ασφαλιστική ενημερότητα, όπου αυτή απαιτείται για την έκδοση της άδειας.
iii) Πιστοποιητικό περί μη πτώχευσης ή περί μη υποβολής αίτησης για κήρυξη σε κατάσταση πτώχευσης, όπου αυτή απαιτείται για την έκδοση της άδειας.»
Άρθρο 24
Ρύθμιση για τις ιδιωτικές σχολικές μονάδες ιδιοκτησίας του Ελληνοαμερικανικού Εκπαιδευτικού Ιδρύματος - Προσθήκη περ. δ) στο άρθρο 2, προσθήκη περ. δ) στο άρθρο 3 του ν. 3776/1929
1. Στο άρθρο 2 του ν. 3776/1929 (Α’ 19), περί των σχολείων που λειτουργούν στο ελληνοαμερικανικό εκπαιδευτήριο ιδιοκτησίας του αναγνωρισμένου σωματείου «Ελληνοαμερικανικόν Εκπαιδευτικόν Ίδρυμα», προστίθεται περ. δ) ως εξής:
«δ) Οι περ. α), β) και γ) ισχύουν σε όλες τις ιδιωτικές σχολικές μονάδες ιδιοκτησίας του Ελληνοαμερικανικού Εκπαιδευτικού Ιδρύματος.»
2. Στο άρθρο 3 του ν. 3776/1929, περί του υπεύθυνου Διευθυντή, προστίθεται περ. δ) ως εξής:
«δ) Οι περ. β) και γ) του παρόντος ισχύουν σε όλες τις ιδιωτικές σχολικές μονάδες ιδιοκτησίας του Ελληνοαμερικανικού Εκπαιδευτικού Ιδρύματος. Οι θέσεις του υπεύθυνου Διευθυντή εκάστης εκ των ανωτέρω σχολικών μονάδων, μπορούν να κατέχονται από το ίδιο πρόσωπο. Το αυτό ισχύει και για τις θέσεις του Συνδιευθυντή.»
ΚΕΦΑΛΑΙΟ Γ’
ΡΥΘΜΙΣΕΙΣ ΘΕΜΑΤΩΝ ΕΠΑΓΓΕΛΜΑΤΙΚΗΣ ΕΚΠΑΙΔΕΥΣΗΣ ΚΑΙ ΚΑΤΑΡΤΙΣΗΣ
Άρθρο 25
Εργαστηριακά κέντρα Επαγγελματικών Λυκείων - Τροποποίηση παρ. 1 και 2 
άρθρου 6Ζ ν. 4186/2013
Στο άρθρο 6Ζ του ν. 4186/2013 (Α’ 193), περί εργαστηριακών κέντρων Επαγγελματικών Λυκείων, επέρχονται οι ακόλουθες τροποποιήσεις: α) το τρίτο και τέταρτο εδάφιο της παρ. 1 διαγράφονται, β) στην παρ. 2 βα) στο πεδίο εφαρμογής του πρώτου εδαφίου προστίθενται οι Υπεύθυνοι Εργαστηρίων και ββ) στο πεδίο εφαρμογής του δεύτερου εδαφίου απαλείφονται οι Υπεύθυνοι Εργαστηρίων, και οι παρ. 1 και 2 διαμορφώνονται ως εξής:
«1. Για τα εργαστηριακά μαθήματα και το εργαστηριακό μέρος των μικτών μαθημάτων των μαθητών των Επαγγελματικών Λυκείων, των καταρτιζόμενων των Επαγγελματικών Σχολών Κατάρτισης (Ε.Σ.Κ.) και των Σχολών Ανώτερης Επαγγελματικής Κατάρτισης (Σ.Α.Ε.Κ.), καθώς και των μαθητευομένων του Μεταλυκειακού έτους - Τάξη Μαθητείας συγκροτούνται και λειτουργούν, ανάλογα με τις υπάρχουσες ανάγκες, Εργαστηριακά Κέντρα (Ε.Κ.), ανά δύο (2) τουλάχιστον εκπαιδευτικές μονάδες, συμπεριλαμβανομένων και των δημόσιων Ε.Σ.Κ. ή Σ.Α.Ε.Κ.. Όταν όσοι ασκούνται στα εργαστήρια προέρχονται από λιγότερες από δύο (2) εκπαιδευτικές μονάδες των επιπέδων 3, 4 και 5, οι εργαστηριακές ανάγκες καλύπτονται σε σχολικό εργαστήριο του ΕΠΑ.Λ.. Κάθε Εργαστηριακό Κέντρο (Ε.Κ.) διακρίνεται σε τομείς εργαστηρίων.
2. Όργανα διοίκησης κάθε Ε.Κ. είναι ο Διευθυντής, οι δύο (2) Υποδιευθυντές και οι Υπεύθυνοι Εργαστηρίων. Διευθυντής και Υποδιευθυντές του Ε.Κ. ορίζονται εκπαιδευτικοί, σύμφωνα με τα άρθρα 30 έως 49 του ν. 4823/2021 (Α’ 136). Αν για οποιονδήποτε λόγο δεν υπάρχει ή απουσιάζει ή κωλύεται, ο Διευθυντής του Ε.Κ. αναπληρώνεται από τον Υποδιευθυντή που ο ίδιος έχει ορίσει προς τον σκοπό αυτόν. Υπεύθυνος του σχολικού εργαστηρίου είναι ο Διευθυντής του ΕΠΑ.Λ., στο οποίο υπάγεται διοικητικά το σχολικό εργαστήριο.»
Άρθρο 26
Ηλεκτρονική υποβολή αιτήσεων περί αναγνώρισης επαγγελματικών προσόντων ή επαγγελματικής ισοδυναμίας τίτλου σπουδών - Προσθήκη άρθρου 57Β στο π.δ. 38/2010
Στο π.δ. 38/2010 (Α’ 78) μετά από το άρθρο 57Α, προστίθεται άρθρο 57Β ως εξής:
«Άρθρο 57Β
Ηλεκτρονική υποβολή αιτήσεων περί αναγνώρισης επαγγελματικών προσόντων ή επαγγελματικής ισοδυναμίας τίτλου σπουδών
1. Δημιουργείται ηλεκτρονική πλατφόρμα «e-PROFESSIONAL» στη Γενική Διεύθυνση Ψηφιακών Συστημάτων, Υποδομών και Εξετάσεων του Υπουργείου Παιδείας, Θρησκευμάτων και Αθλητισμού, η οποία πληροί όλες τις προδιαγραφές προσβασιμότητας για άτομα με αναπηρία και είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr - ΕΨΠ), για την έκδοση της απόφασης αναγνώρισης επαγγελματικών προσόντων και της απόφασης αναγνώρισης επαγγελματικής ισοδυναμίας τίτλου τυπικής ανώτατης εκπαίδευσης, σύμφωνα με τα άρθρα 4, 57 και 57Α.
2. Κάθε φυσικό πρόσωπο υποβάλλει στο Αυτοτελές Τμήμα Εφαρμογής της Ευρωπαϊκής Νομοθεσίας (Α.Τ.Ε.Ε.Ν.), το οποίο είναι αρμόδιο για την έκδοση της σχετικής απόφασης, αίτηση αναγνώρισης επαγγελματικών προσόντων ή αίτηση αναγνώρισης επαγγελματικής ισοδυναμίας τίτλου τυπικής ανώτατης εκπαίδευσης.
3. Με κοινή απόφαση των Υπουργών Παιδείας, Θρησκευμάτων και Αθλητισμού και Ψηφιακής Διακυβέρνησης ρυθμίζονται ειδικότερα ζητήματα σχετικά με τη λειτουργία της ηλεκτρονικής εφαρμογής της παρ. 1, η διάρθρωση αυτής και τα τεχνικά και οργανωτικά μέτρα για την επεξεργασία τους και καθορίζονται οι αναγκαίες διαλειτουργικότητες, ο τρόπος πρόσβασης και τα μέσα τεχνολογίας που χρησιμοποιούνται για την υλοποίηση της ηλεκτρονικής πλατφόρμας της παρ. 1, οι όροι και οι προϋποθέσεις της διαδικασίας ηλεκτρονικής υποβολής αίτησης για αναγνώριση επαγγελματικών προσόντων ή επαγγελματικής ισοδυναμίας τίτλου σπουδών, συμπεριλαμβανομένων των οργανωτικών και τεχνικών μέτρων για τη διασφάλιση της προστασίας των προσωπικών δεδομένων των συμμετεχόντων, καθώς και κάθε άλλο αναγκαίο ζήτημα για την εφαρμογή του παρόντος. Με όμοια απόφαση ορίζονται ο υπεύθυνος επεξεργασίας, ο εκτελών την επεξεργασία και το είδος των δεδομένων που καταχωρούνται.»
Άρθρο 27
Στοιχεία αίτησης Αναγνώρισης Επαγγελματικών Προσόντων - Προσθήκη παρ. 10 στο άρθρο 57 του π.δ. 38/2010
Στο άρθρο 57 του π.δ. 38/2010 (Α’ 78), προστίθεται παρ. 10 ως εξής:
«10. Με απόφαση του Υπουργού Παιδείας, Θρησκευμάτων και Αθλητισμού καθορίζονται τα αναγκαία στοιχεία για την έκδοση απόφασης αναγνώρισης επαγγελματικών προσόντων, τα οποία κατ’ ελάχιστον είναι τα εξής: α) το επάγγελμα που άσκησε στη χώρα προέλευσης, 
β) ο τίτλος σπουδών ή εκπαίδευσης ή κατάρτισης, καθώς και αναλυτική βαθμολογία με το σύνολο των αντικειμένων, επίσημα επικυρωμένη και μεταφρασμένη γ) η άδεια αρμόδιας αρχής του κράτους προέλευσης, δ) βεβαίωση εργασίας στο έτερο κράτος μέλος της Ευρωπαϊκής Ένωσης, ε) παράβολο υπέρ Δημοσίου εκατό (100) ευρώ, στ) αντίγραφο αστυνομικού δελτίου ταυτότητας ή διαβατηρίου. Με όμοια απόφαση καθορίζονται τα αναγκαία στοιχεία για την έκδοση απόφασης αναγνώρισης επαγγελματικής ισοδυναμίας τίτλου σπουδών τυπικής ανώτατης εκπαίδευσης, τα οποία είναι κατ’ ελάχιστον τα εξής: α) ο τίτλος σπουδών ιδρύματος τυπικής ανώτατης εκπαίδευσης της αλλοδαπής (χώρας μέλους της Ευρωπαϊκής Ένωσης ή τρίτης χώρας) επίσημα επικυρωμένος και μεταφρασμένος, β) η αναλυτική βαθμολογία με το σύνολο των επιστημονικών αντικειμένων, επίσημα επικυρωμένη και μεταφρασμένη, γ) παράβολο υπέρ Δημοσίου εκατό (100) ευρώ, δ) αντίγραφο αστυνομικού δελτίου ταυτότητας ή διαβατηρίου.»
Άρθρο 28
Εκπαιδευτές Επαγγελματικής Κατάρτισης  - Μητρώο Εκπαιδευτών Επαγγελματικής Κατάρτισης - Τροποποίηση παρ. 2 άρθρου 55 ν. 4692/2020
Στην παρ. 2 του άρθρου 55 του ν. 4692/2020 (Α’ 111), περί τήρησης του Μητρώου Εκπαιδευτών Επαγγελματικής Κατάρτισης, επέρχονται οι ακόλουθες τροποποιήσεις: α) πριν από τις λέξεις «του ν. 3879/2010 (Α’ 163)» προστίθενται οι λέξεις «στην παρ. 2 του άρθρου 17» και β) οι λέξεις «στη Γενική Γραμματεία Επαγγελματικής Εκπαίδευσης, Κατάρτισης και Διά Βίου Μάθησης» αντικαθίστανται από τις λέξεις «στο Ίδρυμα Νεολαίας και Διά Βίου Μάθησης (Ι.ΝΕ.ΔΙ.ΒΙ.Μ.), το οποίο είναι αρμόδιο για τη δημιουργία και λειτουργία του» και η παρ. 2 διαμορφώνεται ως εξής:
«2. Το «Μητρώο Εκπαιδευτών Επαγγελματικής Κατάρτισης των Σ.Α.Ε.Κ. και των Ε.Σ.Κ.» είναι αυτοτελές και ανεξάρτητο από το Μητρώο Εκπαιδευτών που προβλέπεται στην παρ. 2 του άρθρου 17 του ν. 3879/2010 (Α’ 163) και τηρείται στο Ίδρυμα Νεολαίας και Διά Βίου Μάθησης (Ι.ΝΕ.ΔΙ.ΒΙ.Μ.), το οποίο έχει την αρμοδιότητα για τη δημιουργία και λειτουργία του.»
Άρθρο 29
Αποζημίωση καταρτιζόμενων Σχολών Ανώτερης Επαγγελματικής Κατάρτισης, που διενεργούν πρακτική άσκηση - Προσθήκη παρ. 4Α στο άρθρο 27 του ν. 4763/2020
Στο άρθρο 27 του ν. 4763/2020 (Α’ 254), περί πρακτικής άσκησης - μαθητείας, μετά την παρ. 4 προστίθεται παρ. 4Α ως εξής:
«4Α. Η αποζημίωση που καταβάλλεται σε καταρτιζόμενους, που διενεργούν πρακτική άσκηση, αποκλειστικά στο πλαίσιο της Πράξης «Πρακτικής Άσκησης Καταρτιζόμενων Ι.Ε.Κ.» (ΟΠΣ 5131399), από το Ίδρυμα Νεολαίας και Διά Βίου Μάθησης (Ι.ΝΕ.ΔΙ.ΒΙ.Μ.), σύμφωνα με την υπό στοιχεία Κ5/97484/26.8.2021 κοινή απόφαση των Υπουργών Οικονομικών, Ανάπτυξης και Επενδύσεων, Παιδείας και Θρησκευμάτων, Εργασίας και Κοινωνικών Υποθέσεων και Υγείας (Β’ 3938), όταν η ημερήσια διάρκεια της πρακτικής άσκησης είναι μικρότερη των οκτώ (8) ωρών, υπολογίζεται με αναγωγή του ημερομισθίου σε ωρομίσθιο. Ειδικότερα για την αναγωγή του ημερομισθίου σε ωρομίσθιο, πολλαπλασιάζεται το ημερομίσθιο επί έξι (6) ημέρες στις οποίες αντιστοιχεί η εβδομαδιαία αμοιβή και διαιρείται με το σαράντα (40) (ισχύον συμβατικό εβδομαδιαίο ωράριο) ή λιγότερο, σε περίπτωση ωραρίου μικρότερου του σαρανταώρου (ημερομίσθιο x έξι: ώρες εβδομαδιαίας απασχόλησης). Οποιοδήποτε ποσό αποζημίωσης καταβλήθηκε με βάση τον υπολογισμό της παρούσας θεωρείται νόμιμο.»
ΚΕΦΑΛΑΙΟ Δ’
ΡΥΘΜΙΣΕΙΣ ΘΕΜΑΤΩΝ ΑΝΩΤΑΤΗΣ ΕΚΠΑΙΔΕΥΣΗΣ
Άρθρο 30
Ψηφιακές υπηρεσίες σχετικές με πιστοποιητικά, βεβαιώσεις και τίτλους σπουδών τριτοβάθμιας εκπαίδευσης - Τροποποίηση παρ. 1 άρθρου 290 ν. 4957/2022
Στο πρώτο εδάφιο της παρ. 1 του άρθρου 290 του ν. 4957/2022 (Α’ 141), περί ψηφιακών υπηρεσιών σχετικών με πιστοποιητικά, βεβαιώσεις και τίτλους σπουδών τριτοβάθμιας εκπαίδευσης, επέρχονται οι ακόλουθες τροποποιήσεις: α) μετά τις λέξεις «αποσπάσματα αυτών» διαγράφονται οι λέξεις «δύναται να», β) η φράση «ή να ψηφιοποιούνται και να αναρτώνται ή να αποτίθενται» αντικαθίσταται από τη φράση «ή ψηφιοποιούνται και αναρτώνται ή αποτίθενται» και η παρ. 1 διαμορφώνεται ως εξής:
«1. Πιστοποιητικά ή βεβαιώσεις ή τίτλοι σπουδών της τριτοβάθμιας εκπαίδευσης ή αποσπάσματα αυτών εκδίδονται μηχανογραφικά μέσω Πληροφοριακών Συστημάτων (Π.Σ.) των οικείων Α.Ε.Ι. ή ψηφιοποιούνται και αναρτώνται ή αποτίθενται στα συστήματα αυτά. Τα ανωτέρω έγγραφα εκδίδονται και χορηγούνται και ως ηλεκτρονικά έγγραφα, σύμφωνα με τα άρθρα 13 και 15 του ν. 4727/2020 (Α’ 184).»
Άρθρο 31
Ακαδημαϊκή αναγνώριση τίτλων σπουδών Ιατρικής και Οδοντιατρικής εκτός των χωρών της Ευρωπαϊκής Ένωσης - Τροποποίηση 
παρ. 1 άρθρου 312 ν. 4957/2022
Στην παρ. 1 του άρθρου 312 του ν. 4957/2022 (Α’ 141), περί ακαδημαϊκής αναγνώρισης τίτλων σπουδών Ιατρικής και Οδοντιατρικής εκτός των χωρών της Ευρωπαϊκής Ένωσης, επέρχονται οι ακόλουθες τροποποιήσεις: α) στο δεύτερο εδάφιο οι λέξεις «άρθρου 300» αντικαθίστανται από τις λέξεις «άρθρου 310», β) στο τελευταίο εδάφιο οι λέξεις «της αναγνώρισης οι τίτλοι» αντικαθίστανται από τη φράση «εξέτασης και υπάγονται στη διαδικασία ακαδημαϊκής ισοδυναμίας του άρθρου 310 οι κάτοχοι τίτλων», και η παρ. 1 διαμορφώνεται ως εξής:
«1. Η αναγνώριση ακαδημαϊκών τίτλων σπουδών Ιατρικής και Οδοντιατρικής, που χορηγούνται από αναγνωρισμένα πανεπιστήμια του εξωτερικού, εκτός των χωρών της Ευρωπαϊκής Ένωσης, διενεργείται ύστερα από εξετάσεις σε μαθήματα, όπως ορίζεται στις παρ. 3 και 4. Εξαιρέσεις από τη διαδικασία αυτή και υπαγωγή στον κανόνα του άρθρου 310 επιτρέπονται με ειδικά αιτιολογημένες αποφάσεις του Δ.Σ. του Δ.Ο.Α.Τ.Α.Π., εφόσον πρόκειται για πτυχιούχους Ανώτατων Εκπαιδευτικών Ιδρυμάτων διεθνούς κύρους με βάση ακαδημαϊκά κριτήρια. Οι σχετικές αποφάσεις του Δ.Σ. αναρτώνται στην επίσημη ιστοσελίδα του Δ.Ο.Α.Τ.Α.Π.. Επίσης, εξαιρούνται από τη διαδικασία εξέτασης και υπάγονται στη διαδικασία ακαδημαϊκής ισοδυναμίας του άρθρου 310 οι κάτοχοι τίτλων σπουδών αναγνωρισμένων πανεπιστημίων, που ελήφθησαν από χώρες του εξωτερικού μετά την ένταξή τους στην Ευρωπαϊκή Ένωση.»
Άρθρο 32
Αναγνώριση τίτλων σπουδών ανώτατης εκπαίδευσης διεθνών οργανισμών - Αντικατάσταση άρθρου 46 ν. 4559/2018
Στο άρθρο 46 του ν. 4559/2018 (Α’ 142), περί μεταπτυχιακών διπλωμάτων διεθνών οργανισμών, επέρχονται οι ακόλουθες τροποποιήσεις: α) ο τίτλος αντικαθίσταται, 
β) προστίθεται νέα παρ. 1, γ) η υφιστάμενη παράγραφος αναριθμείται σε 2, δ) στην νέα παρ. 2: δα) στο πρώτο εδάφιο μετά τις λέξεις «Τα μεταπτυχιακά διπλώματα» προστίθενται οι λέξεις «που πραγματοποιούνται εντός της Ελληνικής Επικράτειας και», οι λέξεις «ισότιμα προς τα μεταπτυχιακά διπλώματα» αντικαθίστανται από τις λέξεις «ακαδημαϊκά ισοδύναμα προς τα αντίστοιχα προγράμματα σπουδών δευτέρου κύκλου», δβ) στο δεύτερο εδάφιο επικαιροποιούνται οι νομοθετικές παραπομπές και το άρθρο 46 διαμορφώνεται ως εξής:
«Άρθρο 46
Αναγνώριση τίτλων σπουδών ανώτατης εκπαίδευσης διεθνών οργανισμών
1. Οι τίτλοι δευτέρου κύκλου σπουδών ανώτατης εκπαίδευσης που απονέμουν διεθνείς οργανισμοί στους οποίους μετέχει η Ελληνική Δημοκρατία, τα προγράμματα σπουδών των οποίων πραγματοποιούνται εντός της Ελληνικής Επικράτειας, είναι ακαδημαϊκά ισοδύναμοι με τους αντίστοιχους τίτλους σπουδών των Ανώτατων Εκπαιδευτικών Ιδρυμάτων (Α.Ε.Ι.) της ημεδαπής, εφόσον τα προγράμματα σπουδών τους έχουν πιστοποιηθεί από την Εθνική Αρχή Ανώτατης Εκπαίδευσης (ΕΘ.Α.Α.Ε.).
2. Τα μεταπτυχιακά διπλώματα, που πραγματοποιούνται εντός της Ελληνικής Επικράτειας και απονέμονται από το Διεθνές Κέντρο Ανωτάτων Μεσογειακών Γεωπονικών Σπουδών, συμπεριλαμβανομένων αυτών που έχουν ήδη απονεμηθεί από το Μεσογειακό Αγρονομικό Ινστιτούτο Χανίων, έως την έναρξη ισχύος του παρόντος, είναι ακαδημαϊκά ισοδύναμα προς τα αντίστοιχα προγράμματα σπουδών δευτέρου κύκλου των Α.Ε.Ι. της ημεδαπής. Κατά τα λοιπά εφαρμόζονται τα άρθρα 305 έως 313 του ν. 4957/2022 (Α’ 141).»
Άρθρο 33
Κατατάξεις πτυχιούχων στην τριτοβάθμια εκπαίδευση - Τροποποίηση παρ. 2 άρθρου 15 ν. 3404/2005
Στην παρ. 2 του άρθρου 15 του ν. 3404/2005 (Α’ 260), περί κατατάξεων πτυχιούχων στην τριτοβάθμια εκπαίδευση, επέρχονται οι εξής τροποποιήσεις: α) στο πρώτο εδάφιο αφαιρείται η δεύτερη αναφορά στα Τ.Ε.Ι., 
β) προστίθεται τρίτο εδάφιο και η παρ. 2 διαμορφώνεται ως εξής:
«2. Το ποσοστό των κατατάξεων πτυχιούχων Πανεπιστημίου, Τ.Ε.Ι. ή ισότιμων προς αυτά, Α.Σ.ΠΑΙ.Τ.Ε, της Ελλάδος ή του εξωτερικού (αναγνωρισμένα από τον Δ.Ο.Α.Τ.Α.Π.), καθώς και των κατόχων πτυχίων ανώτερων σχολών υπερδιετούς και διετούς κύκλου σπουδών αρμοδιότητας Υπουργείου Παιδείας, Θρησκευμάτων και Αθλητισμού και άλλων Υπουργείων, ορίζεται σε ποσοστό δώδεκα τοις εκατό (12%) επί του αριθμού των εισακτέων σε κάθε τμήμα Πανεπιστημίου. Πέραν του ανωτέρω ποσοστού, κατατάξεις πτυχιούχων Τμημάτων Οδοντιατρικής σε Τμήματα Ιατρικής και πτυχιούχων Τμημάτων Ιατρικής σε Τμήματα Οδοντιατρικής πραγματοποιούνται σε ξεχωριστό ποσοστό τρία τοις εκατό (3%) επί του αριθμού των εισακτέων στο Τμήμα υποδοχής. Ειδικώς για τα Τμήματα Θεολογικών Σχολών, το ποσοστό κατατάξεων του πρώτου εδαφίου ορίζεται σε τριάντα τοις εκατό (30%) επί του αριθμού των εισακτέων τους.»
Άρθρο 34
Επίβλεψη, υποστήριξη διδακτορικής διατριβής υποψηφίων διδακτόρων - Τροποποίηση παρ. 1 άρθρου 94 ν. 4957/2022
Στο τέλος της περ. ε) της παρ. 1 του άρθρου 94 του ν. 4957/2022 (Α’ 141), περί επίβλεψης, υποστήριξης διδακτορικής διατριβής, προστίθενται οι λέξεις «καθώς και ομότιμοι και αφυπηρετήσαντες ερευνητές με τις ίδιες ανωτέρω προϋποθέσεις» και η παρ. 1 διαμορφώνεται ως εξής:
«1. Με απόφαση της Συνέλευσης του Τμήματος Ανώτατου Εκπαιδευτικού Ιδρύματος (Α.Ε.Ι.) ορίζεται η τριμελής συμβουλευτική επιτροπή, μεταξύ των οποίων ορίζεται και ο επιβλέπων. Στη συμβουλευτική επιτροπή δύνανται να συμμετέχουν ως μέλη:
α) μέλη Διδακτικού Ερευνητικού Προσωπικού (Δ.Ε.Π.) κάθε βαθμίδας του Τμήματος του Α.Ε.Ι.,
β) μέλη Δ.Ε.Π. άλλων Τμημάτων του ίδιου ή άλλου Α.Ε.Ι.,
γ) ομότιμοι καθηγητές και αφυπηρετήσαντα μέλη Δ.Ε.Π.,
δ) μέλη Διδακτικού Ερευνητικού Προσωπικού σε Ανώτατα Στρατιωτικά Εκπαιδευτικά Ιδρύματα και Ανώτατες Εκκλησιαστικές Ακαδημίες,
ε) ερευνητές κάθε βαθμίδας που υπηρετούν σε ερευνητικούς και τεχνολογικούς φορείς του άρθρου 13Α του ν. 4310/2014 (Α’ 258), συμπεριλαμβανομένων της Ακαδημίας Αθηνών και του Ιδρύματος Ιατροβιολογικών Ερευνών της Ακαδημίας Αθηνών, καθώς και το επιστημονικό προσωπικό της Ελληνικής Αρχής Γεωλογικών και Μεταλλευτικών Ερευνών (Ε.Α.Γ.Μ.Ε.) του άρθρου 25 του ν. 4602/2019 (Α’ 45), εφόσον διαθέτει διδακτορικό δίπλωμα και ερευνητική δραστηριότητα συναφή με το αντικείμενο της διδακτορικής διατριβής, καθώς και ομότιμοι και αφυπηρετήσαντες ερευνητές, με τις ίδιες ανωτέρω προϋποθέσεις,
στ) καθηγητές ιδρυμάτων της αλλοδαπής και ερευνητές ερευνητικών οργανισμών της αλλοδαπής.»
Άρθρο 35
Ανάθεση καθηκόντων άμισθου Συμβούλου - Προσθήκη παρ. 5 στο άρθρο 15 του ν. 4957/2022
Στο άρθρο 15 του ν. 4957/2022 (Α’ 141), περί αρμοδιοτήτων Πρύτανη, προστίθεται παρ. 5 ως εξής:
«5. Με απόφαση του Πρύτανη μπορεί να ανατίθενται καθήκοντα άμισθου Συμβούλου σε έως τέσσερα (4) μέλη Δ.Ε.Π. του Α.Ε.Ι. πλήρους απασχόλησης από τη βαθμίδα του Καθηγητή ή Αναπληρωτή Καθηγητή. Οι Σύμβουλοι διατυπώνουν εισηγήσεις ή γνώμες προς τον Πρύτανη, το Συμβούλιο Διοίκησης και τη Σύγκλητο για θέματα οικονομικά, διοικητικού εκσυγχρονισμού, ακαδημαϊκά ή δια βίου εκπαίδευσης και καινοτομίας του Ιδρύματος και συνδράμουν εν γένει τα ανωτέρω όργανα του Α.Ε.Ι. για οποιοδήποτε θέμα τους ανατεθεί από αυτά.»
Άρθρο 36
Κέντρο Ψυχολογικής και Συμβουλευτικής Υποστήριξης - Τροποποίηση παρ. 3 
άρθρου 128 ν. 4957/2022
Στην παρ. 3 του άρθρου 128 του ν. 4957/2022 (Α’ 141), περί του Κέντρου Ψυχολογικής και Συμβουλευτικής Υποστήριξης, επέρχονται οι ακόλουθες τροποποιήσεις: 
α) στο πρώτο εδάφιο οι λέξεις «αντίστοιχης ειδικότητας» αντικαθίστανται από τις λέξεις «κλάδου ΠΕ Ιατρών ειδικότητας ψυχιατρικής, κλάδου ΠΕ Ψυχολόγων ειδικότητας ΠΕ Ψυχολόγων και κλάδου ΠΕ Κοινωνικής Εργασίας ειδικότητας ΠΕ Κοινωνικών Λειτουργών», β) στο δεύτερο εδάφιο: βα) οι λέξεις «ειδικότητας ψυχιάτρου, ψυχολόγου ή κοινωνικού λειτουργού» αντικαθίστανται από τις λέξεις «κλάδου ΠΕ Ιατρών ειδικότητας ψυχιατρικής, κλάδου ΠΕ Ψυχολόγων ειδικότητας ΠΕ Ψυχολόγων και κλάδου ΠΕ Κοινωνικής Εργασίας ειδικότητας ΠΕ Κοινωνικών Λειτουργών», ββ) μετά από τη φράση «βαρύνει ίδιους πόρους του Α.Ε.Ι.» προστίθεται η φράση «ή δύναται να χρηματοδοτείται από συγχρηματοδοτούμενα προγράμματα ή έργα του Ε.Σ.Π.Α.» και η παρ. 3 διαμορφώνεται ως εξής:
«3. Το Κέντρο Ψυχολογικής και Συμβουλευτικής Υποστήριξης στελεχώνεται από ομάδα ψυχιάτρων, ψυχολόγων και κοινωνικών λειτουργών, που προέρχονται από μέλη Διδακτικού Ερευνητικού Προσωπικού (Δ.Ε.Π.), Εργαστηριακού Διδακτικού Προσωπικού (Ε.ΔΙ.Π.) του Α.Ε.Ι. ή μόνιμο προσωπικό κλάδου ΠΕ Ιατρών ειδικότητα ψυχιατρικής, κλάδου ΠΕ Ψυχολόγων ειδικότητας ΠΕ Ψυχολόγων και κλάδου ΠΕ Κοινωνικής Εργασίας ειδικότητας ΠΕ Κοινωνικών Λειτουργών. Αν δεν υπάρχει μόνιμο προσωπικό των Α.Ε.Ι. αντίστοιχης ειδικότητας, το Κέντρο Ψυχολογικής και Συμβουλευτικής Υποστήριξης δύναται να στελεχώνεται από πρόσθετο προσωπικό κλάδου ΠΕ Ιατρών ειδικότητας ψυχιατρικής, κλάδου ΠΕ Ψυχολόγων ειδικότητας ΠΕ Ψυχολόγων και κλάδου ΠΕ Κοινωνικής Εργασίας ειδικότητας ΠΕ Κοινωνικών Λειτουργών, το οποίο επιλέγεται σύμφωνα με τη διαδικασία του άρθρου 243 και η μισθοδοσία του βαρύνει ίδιους πόρους του Α.Ε.Ι. ή δύναται να χρηματοδοτείται από συγχρηματοδοτούμενα προγράμματα ή έργα του Ε.Σ.Π.Α..»
Άρθρο 37
Αντιστοιχία Τμημάτων Σχολών Μηχανικών Πανεπιστημίων - Τροποποίηση παρ. 2 
άρθρου 66 ν. 4610/2019
Στο τέλος του πρώτου εδαφίου της παρ. 2 του άρθρου 66 του ν. 4610/2019 (Α’ 70), περί Σχολών Μηχανικών Πανεπιστημίων, προστίθεται η φράση «ώστε να συμπεριλαμβάνεται το σύνολο των αποφοίτων από τα Τμήματα των Σχολών Μηχανικών Πανεπιστημίου από το έτος ίδρυσης και λειτουργίας τους» και η παρ. 2 διαμορφώνεται ως εξής:
«2. Με απόφαση των Υπουργών Υποδομών και Μεταφορών, Περιβάλλοντος και Ενέργειας και Παιδείας, Θρησκευμάτων και Αθλητισμού, ύστερα από πρόταση της επιτροπής της παρ. 3, καθορίζεται η αντιστοιχία Τμημάτων Σχολών Μηχανικών Πανεπιστημίου για τα οποία έχει εκδοθεί η υπουργική απόφαση της προηγούμενης παραγράφου, με Τμήματα Πολυτεχνικών Σχολών Ανώτατων Εκπαιδευτικών Ιδρυμάτων (Α.Ε.Ι.), ώστε να συμπεριλαμβάνεται το σύνολο των αποφοίτων από τα Τμήματα των Σχολών Μηχανικών Πανεπιστημίου από το έτος ίδρυσης και λειτουργίας τους. Ως αντίστοιχα για την εφαρμογή του παρόντος νοούνται δύο Τμήματα αν με την επιτυχή ολοκλήρωση του προγράμματος σπουδών αποκτώνται αντίστοιχες γνώσεις, δεξιότητες και ικανότητες για την άσκηση αντίστοιχων δραστηριοτήτων.»
Άρθρο 38
Κατάργηση Τμήματος Ανώτατου Εκπαιδευτικού Ιδρύματος - Αρμόδιο όργανο για τη ρύθμιση θεμάτων που προκύπτουν από τη μεταβολή ακαδημαϊκής μονάδας - Σύμφωνη γνώμη Εθνικής Αρχής Ανώτατης Εκπαίδευσης - Τροποποίηση άρθρου 21 ν. 4957/2022
Στο άρθρο 21 του ν. 4957/2022 (Α’ 141), περί της ίδρυσης, κατάργησης και μεταβολών ακαδημαϊκών μονάδων, επέρχονται οι ακόλουθες τροποποιήσεις: α) στο πρώτο εδάφιο της παρ. 1 οι λέξεις «και η κατάργηση» διαγράφονται και μετά τις λέξεις «Τμήματος Ανώτατου Εκπαιδευτικού Ιδρύματος (Α.Ε.Ι.)» προστίθενται οι λέξεις «και η κατάργηση ακαδημαϊκής μονάδας επιπέδου Σχολής», β) προστίθενται παρ. 1Α, 2Α και 7, γ) στην παρ. 2 οι λέξεις «ή Τμήματος» διαγράφονται, δ) στην παρ. 4: δα) στην αρχή του πρώτου εδαφίου οι λέξεις «Με το προεδρικό διάταγμα της παρ. 1» αντικαθίστανται από τις λέξεις «Με απόφαση της Συγκλήτου», δβ) στο δεύτερο εδάφιο μετά τις λέξεις «προεδρικό διάταγμα» προστίθενται οι λέξεις «της παρ. 1», δγ) στο δεύτερο εδάφιο οι λέξεις «του Τμήματος» αντικαθίστανται από τις λέξεις «της ακαδημαϊκής μονάδας» και το άρθρο 21 διαμορφώνεται ως εξής:
«Άρθρο 21
Ίδρυση, Κατάργηση, Μεταβολές 
ακαδημαϊκών μονάδων
1. Η ίδρυση, συγχώνευση, κατάτμηση, μεταβολή γνωστικού αντικειμένου, μεταβολή έδρας ακαδημαϊκής μονάδας επιπέδου Σχολής ή Τμήματος Ανώτατου Εκπαιδευτικού Ιδρύματος (Α.Ε.Ι.) και η κατάργηση ακαδημαϊκής μονάδας επιπέδου Σχολής πραγματοποιείται με προεδρικό διάταγμα που εκδίδεται ύστερα από πρόταση των Υπουργών Παιδείας, Θρησκευμάτων και Αθλητισμού, Εθνικής Οικονομίας και Οικονομικών και Εσωτερικών, καθώς και γνώμη της Συγκλήτου του Α.Ε.Ι. και της Εθνικής Αρχής Ανώτατης Εκπαίδευσης (ΕΘ.Α.Α.Ε.), με αναλογική εφαρμογή του άρθρου 5. Η διατύπωση της γνώμης πραγματοποιείται μετά από ερώτημα του Υπουργού Παιδείας, Θρησκευμάτων και Αθλητισμού και εντός αποκλειστικής προθεσμίας τριάντα (30) ημερών από την παραλαβή του ερωτήματος. Για εξαιρετικούς λόγους, όπως ιδίως για την υποβολή διευκρινιστικών ερωτημάτων από τα αρμόδια γνωμοδοτικά όργανα, η προθεσμία δύναται να παραταθεί με απόφαση του Υπουργού Παιδείας, Θρησκευμάτων και Αθλητισμού για μία (1) μόνο φορά και για χρονικό διάστημα που δεν δύναται να υπερβεί τις τριάντα (30) ημέρες ακόμη. Αν παρέλθει άπρακτη η ανωτέρω προθεσμία, η πρόταση των Υπουργών Παιδείας, Θρησκευμάτων και Αθλητισμού, Εθνικής Οικονομίας και Οικονομικών και Εσωτερικών για την έκδοση του προεδρικού διατάγματος υποβάλλεται χωρίς την παροχή γνώμης.
1Α. Η κατάργηση ακαδημαϊκής μονάδας επιπέδου Τμήματος Α.Ε.Ι. πραγματοποιείται με απόφαση του Συμβουλίου Διοίκησης, κατόπιν εισήγησης του Πρύτανη, γνώμης της Συγκλήτου του Α.Ε.Ι. και σύμφωνης γνώμης της ΕΘ.Α.Α.Ε., εφόσον προσκομίζεται βεβαίωση του Προϊσταμένου της Γενικής Διεύθυνσης Οικονομικών Υπηρεσιών και της Γενικής Διεύθυνσης Ανώτατης Εκπαίδευσης του Υπουργείου Παιδείας, Θρησκευμάτων και Αθλητισμού ότι δεν μεταβάλλεται ο ετήσιος εγκεκριμένος προϋπολογισμός, καθώς και ο ετήσιος εγκεκριμένος προγραμματισμός προσλήψεων μελών Δ.Ε.Π. του Α.Ε.Ι., αντίστοιχα. Η διατύπωση της σύμφωνης γνώμης της ΕΘ.Α.Α.Ε. πραγματοποιείται μετά από ερώτημα της Συγκλήτου του Α.Ε.Ι. και εντός αποκλειστικής προθεσμίας τριάντα (30) ημερών από την παραλαβή του ερωτήματος. Για εξαιρετικούς λόγους, όπως για την υποβολή διευκρινιστικών ερωτημάτων από το αρμόδιο γνωμοδοτικό όργανο, η προθεσμία δύναται να παραταθεί με απόφαση της Συγκλήτου για μία (1) μόνο φορά και για χρονικό διάστημα που δεν δύναται να υπερβεί τις τριάντα (30) ημέρες.
2. Η μετονομασία ακαδημαϊκής μονάδας, επιπέδου Σχολής του Α.Ε.Ι., εφόσον δεν πραγματοποιείται μεταβολή του επιστημονικού πεδίου που θεραπεύει, πραγματοποιείται με απόφαση του Υπουργού Παιδείας, Θρησκευμάτων και Αθλητισμού μετά από εισήγηση της Συγκλήτου του Α.Ε.Ι. και γνώμη της ΕΘ.Α.Α.Ε.. Αν υφίσταται μεταβολή του επιστημονικού πεδίου της ακαδημαϊκής μονάδας, ακολουθείται η διαδικασία της παρ. 1.
2Α. Η μετονομασία ακαδημαϊκής μονάδας επιπέδου Τμήματος του Α.Ε.Ι., εφόσον δεν πραγματοποιείται μεταβολή του επιστημονικού πεδίου που θεραπεύει, πραγματοποιείται με απόφαση της Συγκλήτου του Α.Ε.Ι., που εκδίδεται ύστερα από σύμφωνη γνώμη της ΕΘ.Α.Α.Ε.. Αν υφίσταται μεταβολή του επιστημονικού πεδίου της ακαδημαϊκής μονάδας, ακολουθείται η διαδικασία της παρ. 1.
3. Για τη συγχώνευση, κατάτμηση, μετονομασία, μεταβολή έδρας, κατάργηση ή κάθε άλλη μεταβολή υφιστάμενης ακαδημαϊκής μονάδας, η Σύγκλητος του Α.Ε.Ι. δύναται να ζητά την εισήγηση του αρμόδιου συλλογικού οργάνου της ακαδημαϊκής μονάδας στην οποία αφορά η μεταβολή.
4. Με απόφαση της Συγκλήτου ρυθμίζονται τα ειδικότερα θέματα που ανακύπτουν από τη μεταβολή, όπως η ολοκλήρωση της φοίτησης των ήδη εγγεγραμμένων φοιτητών στα προγράμματα σπουδών της ακαδημαϊκής μονάδας, θέματα σχετικά με την υπηρεσιακή κατάσταση του διδακτικού προσωπικού, ο χρόνος έναρξης ισχύος της μεταβολής, η διάθεση της κινητής περιουσίας και του πάσης φύσεως εξοπλισμού, η συνέχιση ή μη της οργάνωσης και λειτουργίας των προγραμμάτων σπουδών της ακαδημαϊκής μονάδας, η μεταφορά ή κατάργηση των επιμέρους ακαδημαϊκών μονάδων που λειτουργούν στην ακαδημαϊκή μονάδα, όπως πανεπιστημιακά εργαστήρια, πανεπιστημιακές κλινικές και πανεπιστημιακά μουσεία, θέματα σχετικά με τους τίτλους σπουδών που παρέχονται και κάθε είδους άλλο ζήτημα σχετικό με την οργάνωση και τη λειτουργία των ακαδημαϊκών μονάδων που μεταβάλλονται. Αν προβλέπεται η ίδρυση ακαδημαϊκής μονάδας, με το προεδρικό διάταγμα της παρ. 1 καθορίζεται ο αριθμός των οργανικών θέσεων μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) που συστήνονται για τις ανάγκες της ακαδημαϊκής μονάδας.
5. Η ίδρυση, συγχώνευση, κατάτμηση, μετονομασία ή κατάργηση Τομέα πραγματοποιείται με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος του Α.Ε.Ι.. Με τον εσωτερικό κανονισμό λειτουργίας του Α.Ε.Ι. καθορίζονται ο ελάχιστος αριθμός των μελών Δ.Ε.Π. που απαιτείται να υπηρετούν ανά Τομέα, οι λοιπές προϋποθέσεις και ειδικότεροι όροι που διέπουν τη διαδικασία ίδρυσης, συγχώνευσης, κατάτμησης, μετονομασίας ή κατάργησης των Τομέων.
6. Με απόφαση της Συνέλευσης του Τμήματος τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. που υπηρετούν στο Τμήμα τοποθετούνται στους Τομείς του Τμήματος σύμφωνα με το γνωστικό τους αντικείμενο και το εν γένει επιστημονικό τους έργο. Με όμοια απόφαση, τα μέλη του πρώτου εδαφίου δύνανται να μετακινούνται αιτιολογημένα και να τοποθετούνται σε άλλον Τομέα του Τμήματος. Τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. δύνανται να παρέχουν εκπαιδευτικό, ερευνητικό, εργαστηριακό, κλινικό και εν γένει επιστημονικό έργο προς άλλους Τομείς του Τμήματος, από αυτόν στον οποίο έχουν τοποθετηθεί, κατόπιν απόφασης της Συνέλευσης του Τμήματος.
7. Ο Υπουργός Παιδείας, Θρησκευμάτων και Αθλητισμού δύναται να υποβάλει οποτεδήποτε ερώτημα στη ΕΘ.Α.Α.Ε. σχετικά με την αναδιάρθρωση του ακαδημαϊκού χάρτη της χώρας. Η απάντηση της ΕΘ.Α.Α.Ε. επέχει θέση σύμφωνης γνώμης.»
Άρθρο 39
Όργανα διοίκησης των Ανώτατων Στρατιωτικών Εκπαιδευτικών Ιδρυμάτων - Τροποποίηση παρ. 6 άρθρου 5 ν. 3187/2003
Στο τρίτο εδάφιο της περ. α’ της παρ. 6 του άρθρου 5 του ν. 3187/2003 (Α’ 233), περί των οργάνων διοίκησης των Ανωτάτων Στρατιωτικών Εκπαιδευτικών Ιδρυμάτων, διαγράφονται οι λέξεις «για δύο συνεχείς θητείες, καθώς και η εκλογή» και η περ. α’ διαμορφώνεται ως εξής:
«α. Ο Κοσμήτορας είναι μέλος του Διδακτικού Ερευνητικού Προσωπικού (Δ.Ε.Π.) του οικείου Α.Σ.Ε.Ι., στη βαθμίδα του Καθηγητή ή του Αναπληρωτή Καθηγητή και εκλέγεται με μυστική ψηφοφορία από την Α.Σ.. Ο Κοσμήτορας έχει θητεία τεσσάρων (4) ακαδημαϊκών ετών. Δεν επιτρέπεται η εκλογή Κοσμήτορα για περισσότερες από δύο (2) θητείες συνολικά. Ως θητεία για την εφαρμογή της διάταξης αυτής νοείται η χρονική περίοδος ανάμεσα σε δύο (2) εκλογικές διαδικασίες. Η θητεία στο παραπάνω αξίωμα πριν από την έναρξη ισχύος του παρόντος νόμου δεν λαμβάνεται υπόψη για τους περιορισμούς αυτής της παραγράφου.»
Άρθρο 40
Ανώτατο όριο αποδοχών μελών Διδακτικού Ερευνητικού Προσωπικού - Τροποποίηση παρ. 2 άρθρου 246 ν. 4957/2022
Στην παρ. 2 του άρθρου 246 του ν. 4957/2022 (Α’ 141), περί θεμάτων αποδοχών μελών Δ.Ε.Π., Ε.Ε.Π. και Ε.ΔΙ.Π. των Α.Ε.Ι., διαγράφεται το δεύτερο εδάφιο και η παρ. 2 διαμορφώνεται ως εξής:
«2. Οι πάσης φύσεως αποδοχές και πρόσθετες αμοιβές ή απολαβές ή σύνταξη που καταβάλλονται προς τα μέλη Δ.Ε.Π., Ε.Ε.Π. και Ε.ΔΙ.Π. των Α.Ε.Ι., απαγορεύεται να υπερβαίνουν το ανώτατο όριο αποδοχών της παρ. 1 του άρθρου 28 του ν. 4354/2015 (Α’ 176).»
Άρθρο 41
Υποχρέωση απόδοσης επί των κρατήσεων των Ερευνητικών Πανεπιστημιακών Ινστιτούτων προς τον Ειδικό Λογαριασμό Κονδυλίων Έρευνας - Τροποποίηση παρ. 2 άρθρου 271 ν. 4957/2022
Στο πρώτο εδάφιο της παρ. 2 του άρθρου 271 του ν. 4957/2022 (Α’ 141), περί οικονομικής διαχείρισης των Ερευνητικών Πανεπιστημιακών Ινστιτούτων, οι λέξεις «πενήντα τοις εκατό (50%)» αντικαθίστανται από τις λέξεις «σαράντα τοις εκατό (40%)» και η παρ. 2 διαμορφώνεται ως εξής:
«2. Κάθε Ερευνητικό Πανεπιστημιακό Ινστιτούτο (Ε.Π.Ι.) υποχρεούται να καταβάλλει ετησίως προς τον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι., στο πλαίσιο του οποίου λειτουργεί, ποσοστό που αντιστοιχεί κατ’ ελάχιστον στο σαράντα τοις εκατό (40%) των κρατήσεων που πραγματοποιεί το Ε.Π.Ι. επί του συνόλου των προϋπολογισμών των έργων/προγραμμάτων που διαχειρίζεται το Ε.Π.Ι. και των λοιπών εσόδων από τη χρηματοδότηση ερευνητικών δραστηριοτήτων, την παροχή υπηρεσιών, την εκπόνηση μελετών και την αξιοποίηση της διανοητικής ιδιοκτησίας του Ε.Π.Ι.. Εξαιρούνται της υποχρέωσης απόδοσης οι χρηματοδοτήσεις συγχρηματοδοτούμενων έργων/προγραμμάτων, οι πόροι του Προγράμματος Δημοσίων Επενδύσεων (ΠΔΕ), οι χρηματοδοτήσεις για την απόδοση υποτροφιών σε μεταπτυχιακούς φοιτητές και υποψήφιους διδάκτορες, καθώς και τα έσοδα από την αξιοποίηση της ακίνητης περιουσίας του Ε.Π.Ι.. Αν σε ένα (1) Ε.Π.Ι. συμμετέχουν περισσότερα Α.Ε.Ι. ή άλλοι ερευνητικοί οργανισμοί, το ποσοστό του πρώτου εδαφίου, αποδίδεται προς το σύνολο των φορέων που συμμετέχουν στο Ε.Π.Ι., και καθένας από αυτούς λαμβάνει ποσοστό που του αναλογεί με βάση τη συνεισφορά του στο Ε.Π.Ι., το οποίο εγκρίνεται με απόφαση του Διοικητικού Συμβουλίου του Ε.Π.Ι..»
Άρθρο 42
Μετακινήσεις μελών Διδακτικού Ερευνητικού Προσωπικού - Τροποποίηση παρ. 1 και 5 άρθρου 153 ν. 4957/2022
1. Στην παρ. 1 του άρθρου 153 του ν. 4957/2022 (Α’ 141), περί μετακινήσεων μελών Διδακτικού και Ερευνητικού Προσωπικού (Δ.Ε.Π.), επέρχονται οι ακόλουθες τροποποιήσεις: α) στο πρώτο εδάφιο οι λέξεις «στη βαθμίδα του Καθηγητή ή Αναπληρωτή Καθηγητή» αντικαθίστανται από τις λέξεις «οποιασδήποτε βαθμίδας», 
β) στην περ. α) οι λέξεις «δέκα (10) έτη» αντικαθίστανται από τις λέξεις «επτά (7) έτη», γ) στην περ. β) οι λέξεις «δέκα (10) ετών» αντικαθίστανται από τις λέξεις «επτά (7) ετών» και η παρ. 1 διαμορφώνεται ως εξής:
«1. Μέλη Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) οποιασδήποτε βαθμίδας δύνανται να αιτούνται τη μετακίνησή τους προς Τμήμα του ίδιου ή άλλου Α.Ε.Ι., αν πληρούνται οι ακόλουθες προϋποθέσεις: α) έχουν συμπληρώσει επτά (7) έτη συνεχούς και αδιάλειπτης υπηρεσίας στο Τμήμα στο οποίο υπηρετούν (Τμήμα προέλευσης), β) δεν έχουν λάβει άλλη μετακίνηση εντός των τελευταίων επτά (7) ετών, γ) το Τμήμα προς το οποίο επιθυμούν να μετακινηθούν (Τμήμα υποδοχής) εδρεύει εκτός της Περιφέρειας Αττικής ή της Περιφερειακής Ενότητας Θεσσαλονίκης, δ) το γνωστικό τους αντικείμενο περιλαμβάνεται στο Μητρώο Γνωστικών Αντικειμένων του Τμήματος υποδοχής, ε) στη Σχολή όπου εντάσσεται το Τμήμα προέλευσης υπηρετεί κατ’ ελάχιστον ένα (1) μέλος Δ.Ε.Π. με το ίδιο γνωστικό αντικείμενο με αυτό του αιτούντος τη μετακίνηση. Η περ. γ) δεν ισχύει για τα μέλη Δ.Ε.Π. που ήδη υπηρετούν σε Τμήματα Α.Ε.Ι. που εδρεύουν στην Περιφέρεια Αττικής ή την Περιφερειακή Ενότητα Θεσσαλονίκης. Αρμόδιο για τον έλεγχο της πλήρωσης των προϋποθέσεων των περ. α), β), γ) και ε) είναι το Τμήμα προέλευσης, ενώ για την πλήρωση της προϋπόθεσης της περ. δ) το Τμήμα υποδοχής.»
2. Στο δεύτερο εδάφιο της παρ. 5 του άρθρου 153 του ν. 4957/2022 επέρχονται οι ακόλουθες τροποποιήσεις: α) μετά τις λέξεις «όπου υπηρετούσαν» προστίθενται οι λέξεις «ή αναστολής λειτουργίας άνω των τεσσάρων (4) ετών του Τμήματος όπου υπηρετούν», β) μετά τις λέξεις «με πιστοποιημένη αναπηρία» προστίθενται οι λέξεις «των ίδιων ή των συζύγων ή συμβιούντων/συμβιουσών τους κατά την έννοια του άρθρου 1 του ν. 4356/2015 (Α’ 181) ή των τέκνων τους» και η παρ. 5 διαμορφώνεται ως εξής:
«5. Οι προϋποθέσεις της παρ. 1 δεν ισχύουν επί αιτημάτων μετακίνησης μελών Δ.Ε.Π., ανεξαρτήτως βαθμίδας, λόγω κατάργησης του Τμήματος όπου υπηρετούσαν ή αναστολής λειτουργίας άνω των τεσσάρων (4) ετών του Τμήματος όπου υπηρετούν, καθώς και μελών Δ.Ε.Π., ανεξαρτήτως βαθμίδας, που υπηρετούν στα Γενικά Τμήματα των Α.Ε.Ι.. Οι προϋποθέσεις των περ. α), β) και γ) της παρ. 1 δεν ισχύουν επί αιτημάτων μετακίνησης μελών Δ.Ε.Π. με πιστοποιημένη αναπηρία των ίδιων ή των συζύγων ή συμβιούντων/συμβιουσών τους κατά την έννοια του άρθρου 1 του ν. 4356/2015 (Α’ 181) ή των τέκνων τους που ανέρχεται σε ποσοστό ίσο ή μεγαλύτερο του ογδόντα τοις εκατό (80%).»
Άρθρο 43
Αποσπάσεις εκπαιδευτικών της πρωτοβάθμιας και της δευτεροβάθμιας εκπαίδευσης στις διοικητικές υπηρεσίες του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης - Τροποποίηση παρ. 6 άρθρου 315 ν. 4957/2022
Στο τέλος της παρ. 6 του άρθρου 315 του ν. 4957/2022 (Α’ 141), περί διάρθρωσης διοικητικών υπηρεσιών του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης (Δ.Ο.Α.Τ.Α.Π.), προστίθεται νέο εδάφιο και η παρ. 6 διαμορφώνεται ως εξής:
«6. Για την κάλυψη των λειτουργικών αναγκών των διοικητικών υπηρεσιών του Δ.Ο.Α.Τ.Α.Π. μπορεί να αποσπώνται εκπαιδευτικοί της πρωτοβάθμιας και της δευτεροβάθμιας εκπαίδευσης. Η διάρκεια της απόσπασης είναι πέντε (5) σχολικά έτη και μπορεί να παρατείνεται με απόφαση του αρμοδίου οργάνου του Υπουργείου Παιδείας, Θρησκευμάτων και Αθλητισμού, που εκδίδεται σύμφωνα με την παρ. 6 του άρθρου 6 του ν. 2740/1999 (Α’ 186). Με όμοια απόφαση μπορεί να διακόπτεται η απόσπαση των εκπαιδευτικών πριν από τη λήξη της. Με τη διακοπή ή τη λήξη της διάρκειας της απόσπασης, οι αποσπασθέντες εκπαιδευτικοί επιστρέφουν στις οργανικές τους θέσεις. Ο φορέας μισθοδοσίας των αποσπασμένων εκπαιδευτικών είναι ο φορέας της οργανικής τους θέσης. Οι αποσπασθέντες στον Δ.Ο.Α.Τ.Α.Π. υπάλληλοι των παρ. 5 και 6 δύνανται να καταλαμβάνουν θέσεις ευθύνης.»
Άρθρο 44
Πρακτική άσκηση φοιτητών - Τροποποίηση άρθρου 69 ν. 4957/2022
1. Στο άρθρο 69 του ν. 4957/2022 (Α’ 141), περί πρακτικής άσκησης φοιτητών, επέρχονται οι εξής τροποποιήσεις: α) στο τρίτο εδάφιο της παρ. 1: αα) μετά από τις λέξεις «εσωτερικό κανονισμό» προστίθενται οι λέξεις «πρακτικής άσκησης», αβ) οι λέξεις «της παρ. 2» αντικαθίστανται από τις λέξεις «της παρ. 3 και πραγματοποιείται αποκλειστικά στους χώρους του φορέα υποδοχής», 
β) στο δεύτερο εδάφιο της παρ. 2 η φράση «το Υπουργείο Ψηφιακής Διακυβέρνησης και το Υπουργείο Παιδείας και Θρησκευμάτων ενεργούν ως Υπεύθυνοι Επεξεργασίας» αντικαθίσταται από τη φράση «το Υπουργείο Παιδείας, Θρησκευμάτων και Αθλητισμού ενεργεί ως Υπεύθυνος Επεξεργασίας» και μετά τη φράση «Εκτελούσα την Επεξεργασία» προστίθεται η φράση «για λογαριασμό του Υπουργείου Παιδείας, Θρησκευμάτων και Αθλητισμού», γ) οι παρ. 3 και 4 αντικαθίστανται, δ) στην παρ. 5: γα) στο πρώτο εδάφιο μετά τις λέξεις «Επόπτης» και «Υπευθύνου» προστίθενται οι λέξεις «πρακτικής άσκησης» και γβ) το δεύτερο εδάφιο αντικαθίσταται, δ) μετά την παρ. 5 προστίθενται παρ. 5Α, 5Β, 5Γ και 5Δ, ε) στην παρ. 6: εα) στο πρώτο εδάφιο διαγράφονται οι λέξεις «(πρώην Ίδρυμα Κοινωνικών Ασφαλίσεων - Ενιαίο Ταμείο Ασφάλισης Μισθωτών - Ι.Κ.Α.- Ε.Τ.Α.Μ.)» και «το κόστος της οποίας βαρύνει αποκλειστικά τον φορέα υποδοχής», εβ) προστίθεται νέο τρίτο εδάφιο, στ) οι παρ. 7, 8, 9 και 10 αντικαθίστανται και το άρθρο 69 διαμορφώνεται ως εξής:
«Άρθρο 69
Πρακτική άσκηση φοιτητών
1. Στα προγράμματα σπουδών πρώτου και δεύτερου κύκλου δύναται να προβλέπεται η διενέργεια πρακτικής άσκησης φοιτητών, ως υποχρεωτική ή προαιρετική εκπαιδευτική δραστηριότητα του προγράμματος σπουδών που στοχεύει στην πρακτική εφαρμογή των θεωρητικών επιστημονικών γνώσεων που αποκτήθηκαν από την επιτυχή παρακολούθηση του προγράμματος σπουδών και την εξοικείωση των φοιτητών με πιθανούς χώρους εργασίας. Η πρακτική άσκηση φοιτητών διεξάγεται σε δημόσιες υπηρεσίες, νομικά πρόσωπα δημοσίου δικαίου, Οργανισμούς Τοπικής Αυτοδιοίκησης α’ και β’ βαθμού, νομικά πρόσωπα ιδιωτικού δικαίου και επιχειρήσεις, εφεξής καλούμενους «φορείς υποδοχής», υπό την εποπτεία διδάσκοντος του προγράμματος σπουδών. Η πρακτική άσκηση δύναται να διεξάγεται και σε φορείς της αλλοδαπής, εφόσον καθίσταται εφικτή η εποπτεία της εκπαιδευτικής διαδικασίας, σύμφωνα με όσα ορίζονται στον εσωτερικό κανονισμό πρακτικής άσκησης του προγράμματος σπουδών της παρ. 3 και πραγματοποιείται αποκλειστικά στους χώρους του φορέα υποδοχής. Για την πρακτική άσκηση φοιτητών συνάπτεται σύμβαση πρακτικής άσκησης μεταξύ του Ανώτατου Εκπαιδευτικού Ιδρύματος (Α.Ε.Ι.), του φοιτητή και του φορέα υποδοχής. Η επιτυχής ολοκλήρωση της πρακτικής άσκησης συνεπάγεται την απονομή του αριθμού των πιστωτικών μονάδων (European Credit Transfer and Accumulation System - ECTS), που καθορίζονται με απόφαση της Συνέλευσης του Τμήματος.
2. Η καταχώριση και διάθεση θέσεων πρακτικής άσκησης για φοιτητές πρώτου κύκλου σπουδών υποστηρίζεται από το ειδικό Πληροφοριακό Σύστημα ΑΤΛΑΣ της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.). Για τους σκοπούς του Γενικού Κανονισμού για την Προστασία Δεδομένων (ΕΕ L 119) και του ν. 4624/2019 (Α’ 137), το Υπουργείο Παιδείας, Θρησκευμάτων και Αθλητισμού ενεργεί ως Υπεύθυνος Επεξεργασίας και η Ε.Δ.Υ.Τ.Ε. Α.Ε. ως Εκτελούσα την Επεξεργασία για λογαριασμό του Υπουργείου Παιδείας, Θρησκευμάτων και Αθλητισμού. Κάθε θέση πρακτικής άσκησης που αφορά σε φοιτητές πρώτου κύκλου σπουδών των Α.Ε.Ι. υποχρεωτικά δημοσιεύεται και καταγράφεται στο πληροφοριακό σύστημα ΑΤΛΑΣ.
3. Με απόφαση της Συνέλευσης του Τμήματος ή της Συντονιστικής Επιτροπής (Σ.Ε.) για τα Π.Μ.Σ., με εξαίρεση τα ζητήματα που ρυθμίζονται στον κανονισμό πρακτικής άσκησης της παρ. 10, καθορίζονται λεπτομέρειες που αφορούν στον εσωτερικό κανονισμό πρακτικής άσκησης του Τμήματος ή του Προγράμματος Μεταπτυχιακών Σπουδών (Π.Μ.Σ.), σχετικά με τη διεξαγωγή της πρακτικής άσκησης, όπως η υποχρεωτική ή μη διεξαγωγή της για την απονομή του τίτλου σπουδών, το σύνολο των ωρών πρακτικής άσκησης, αν η πρακτική άσκηση είναι πλήρους ή μερικής διάρκειας, σύμφωνα με όσα ορίζονται στην παρ. 7, η χρονική της διάρκεια, η περίοδος υλοποίησής της σύμφωνα με τις ανάγκες του προγράμματος σπουδών, τα δικαιολογητικά που υποβάλλονται στο τέλος της πρακτικής άσκησης από τον φοιτητή και τον Επόπτη του φορέα υποδοχής, καθώς και οι ελάχιστες προϋποθέσεις ακαδημαϊκής προόδου που πρέπει να πληρούνται πριν από την έναρξη διεξαγωγής της. Όταν η πρακτική άσκηση δεν είναι υποχρεωτική για την επιτυχή ολοκλήρωση του προγράμματος σπουδών, με όμοια απόφαση καθορίζονται οι προϋποθέσεις και τα κριτήρια επιλογής αν ο αριθμός των διαθέσιμων θέσεων δεν επαρκεί για την κάλυψη του συνόλου των αιτήσεων των ενδιαφερομένων φοιτητών του προγράμματος.
4. Με απόφαση της Συγκλήτου του Α.Ε.Ι. ορίζεται για τριετή θητεία ο Ιδρυματικός Υπεύθυνος της πρακτικής άσκησης του Α.Ε.Ι., ο οποίος προέρχεται από τα μέλη Διδακτικού Ερευνητικού Προσωπικού (Δ.Ε.Π.) ή Εργαστηριακού Διδακτικού Προσωπικού (Ε.ΔΙ.Π.) ή Ειδικού Εκπαιδευτικού Προσωπικού (Ε.Ε.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.) και έχει τη γενική εποπτεία της πρακτικής άσκησης του Ιδρύματος.
Με απόφαση της Συνέλευσης του Τμήματος ή της Συντονιστικής Επιτροπής (Σ.Ε.) για τα Π.Μ.Σ. ορίζονται με τριετή θητεία:
α) Ο Υπεύθυνος Πρακτικής Άσκησης, ο οποίος προέρχεται από μέλη Δ.Ε.Π. ή Ε.ΔΙ.Π. ή Ε.Ε.Π. ή Ε.Τ.Ε.Π. του Τμήματος ή του Π.Μ.Σ., και έχει ως αντικείμενο τη γενική εποπτεία της εκπαιδευτικής διαδικασίας της πρακτικής άσκησης στο πλαίσιο του προγράμματος σπουδών, τον συντονισμό της Επιτροπής Πρακτικής Άσκησης, των Εποπτών Πρακτικής Άσκησης και των Φορέων Υποδοχής και τη σύνταξη και υποβολή ετήσιας έκθεσης για την υλοποίηση και αξιολόγηση του προγράμματος πρακτικής άσκησης προς τη Συνέλευση του Τμήματος.
β) Η Επιτροπή Πρακτικής Άσκησης είναι τριμελής και αποτελείται από μέλη Δ.Ε.Π. ή Ε.ΔΙ.Π. ή Ε.Ε.Π. ή Ε.Τ.Ε.Π. του Τμήματος ή του Π.Μ.Σ., στην οποία προΐσταται ο Υπεύθυνος Πρακτικής Άσκησης. Στην Επιτροπή Πρακτικής Άσκησης ανατίθεται από τη Συνέλευση του Τμήματος ή το αρμόδιο όργανο για τα Π.Μ.Σ. η άσκηση αρμοδιοτήτων, αναφορικά με την αξιολόγηση των αιτήσεων των φοιτητών και την τελική επιλογή αυτών, όταν αυτή δεν είναι υποχρεωτική, τον συντονισμό των δραστηριοτήτων που αφορούν στην πρακτική άσκηση φοιτητών, την επίλυση προβλημάτων, και τον ορισμό Επόπτη Πρακτικής Άσκησης ανά φοιτητή.
γ) Η Επιτροπή Ενστάσεων Πρακτικής Άσκησης, η οποία είναι τριμελής, έχει διαφορετική συγκρότηση από την Επιτροπή Πρακτικής Άσκησης και αποτελείται από μέλη Δ.Ε.Π. ή Ε.ΔΙ.Π. ή Ε.Ε.Π. ή Ε.Τ.Ε.Π.. Η Επιτροπή Ενστάσεων εξουσιοδοτείται από τη Συνέλευση του Τμήματος ή το αρμόδιο όργανο για τα Π.Μ.Σ. για την εξέταση ενστάσεων φοιτητών, που αφορούν την επιλογή τους από την Επιτροπή Πρακτικής Άσκησης, όταν η πρακτική άσκηση δεν είναι υποχρεωτική και εφαρμόζονται κριτήρια επιλογής. Η Επιτροπή Ενστάσεων Πρακτικής Άσκησης κοινοποιεί τις αποφάσεις επί των ενστάσεων στην Επιτροπή Πρακτικής Άσκησης, η οποία οφείλει να τις εφαρμόσει προκειμένου να εκδοθεί ο τελικός κατάλογος φοιτητών. Δύναται να οριστεί κοινή επιτροπή ενστάσεων μεταξύ προγραμμάτων σπουδών ή Π.Μ.Σ. σε επίπεδο Σχολής ή Ιδρύματος.
Ο Υπεύθυνος Πρακτικής Άσκησης και η Επιτροπή Πρακτικής Άσκησης δύνανται να είναι κοινοί για όλα ή για έναν αριθμό προγραμμάτων σπουδών του ίδιου Τμήματος. Όταν υπάρχουν περισσότερα του ενός μαθήματα πρακτικής άσκησης στο ίδιο πρόγραμμα σπουδών, δύναται με απόφαση της Συνέλευσης του Τμήματος ή του ανά περίπτωση αρμόδιου οργάνου Π.Μ.Σ. να ορίζονται Υπεύθυνοι Πρακτικής Άσκησης, Επιτροπές Πρακτικής Άσκησης και Επιτροπές Ενστάσεων Πρακτικής Άσκησης ανά μάθημα πρακτικής άσκησης.
5. Ο Επόπτης Πρακτικής Άσκησης είναι αρμόδιος για την καθοδήγηση και υποστήριξη των φοιτητών καθ’ όλη τη διαδικασία της πρακτικής άσκησης σε φορείς υποδοχής, την επικοινωνία με τους φορείς υποδοχής για την επίτευξη των επιδιωκόμενων μαθησιακών αποτελεσμάτων και την ενημέρωση του Υπευθύνου Πρακτικής Άσκησης και της Επιτροπής Πρακτικής Άσκησης. Ως Επόπτες Πρακτικής Άσκησης είναι δυνατόν να οριστούν μέλη Δ.Ε.Π. ή Ε.ΔΙ.Π. ή Ε.Ε.Π. ή Ε.Τ.Ε.Π. του Τμήματος ή του Π.Μ.Σ..
5Α. Οι ασκούμενοι φοιτητές έχουν τα ακόλουθα δικαιώματα και υποχρεώσεις: α) στους χώρους διεξαγωγής της πρακτικής άσκησης υποχρεούνται να ακολουθούν τους κανονισμούς ασφαλείας και εργασίας, καθώς και κάθε άλλη ρύθμιση που ισχύει για το προσωπικό του φορέα υποδοχής, β) στο τέλος της πρακτικής άσκησης υποβάλλουν τα δικαιολογητικά που ορίζονται στον εσωτερικό κανονισμό πρακτικής άσκησης του Τμήματος ή του Προγράμματος Μεταπτυχιακών Σπουδών (Π.Μ.Σ.).
5Β. Η διοίκηση του Φορέα Υποδοχής ορίζει έναν «Επόπτη Φορέα Υποδοχής» με επαρκή εμπειρία στο αντικείμενο της άσκησης, ο οποίος: α) επιβλέπει την άσκηση και την επίδοση των φοιτητών, β) υποβάλλει προτάσεις στη διεύθυνση του Φορέα Υποδοχής για βελτίωση των συνθηκών εκπαίδευσης των φοιτητών, γ) συνεργάζεται με τον Επόπτη Πρακτικής Άσκησης για την αποτελεσματικότερη άσκηση των φοιτητών, δ) υποβάλλει, στο τέλος της άσκησης των φοιτητών, στον Υπεύθυνο Πρακτικής Άσκησης τα δικαιολογητικά που περιγράφονται στη σύμβαση πρακτικής άσκησης. Ο φορέας υποδοχής υποχρεούται να καταχωρεί στο πληροφοριακό σύστημα «ΕΡΓΑΝΗ ΙΙ» τους φοιτητές που πραγματοποιούν πρακτική άσκηση, καθώς και κάθε μεταβολή αυτής, πριν από την έναρξη της πραγματοποίησής της.
5Γ. Η πρακτική άσκηση πραγματοποιείται αποκλειστικά στους χώρους εγκατάστασης ή παροχής υπηρεσιών του Φορέα Υποδοχής στους οποίους ο ασκούμενος φοιτητής παρευρίσκεται. Αν ο ασκούμενος φοιτητής μετακινηθεί εκτός των άνω χώρων στο πλαίσιο της πρακτικής άσκησής του, τα έξοδα μετακίνησης και διαμονής βαρύνουν τον φορέα υποδοχής.
5Δ. Διακοπή της πρακτικής άσκησης σε φορέα υποδοχής είναι δυνατή με απόφαση της Επιτροπής Πρακτικής Άσκησης όταν η διοίκηση του φορέα υποδοχής δεν ακολουθεί τα οριζόμενα της παρ. 5Β ή αναθέτει στους φοιτητές καθήκοντα μη συναφή με το αντικείμενο της πρακτικής άσκησης ή όταν φοιτητής δεν τηρεί τις συμβατικές υποχρεώσεις του. Στην τελευταία περίπτωση η διοίκηση του φορέα υποδοχής ενημερώνει τον Επόπτη Πρακτικής Άσκησης και την Επιτροπή Πρακτικής Άσκησης και ακολουθείται η διαδικασία που προβλέπεται από τον κανονισμό πρακτικής άσκησης του Ιδρύματος.
6. Οι φοιτητές που διεξάγουν πρακτική άσκηση, υπάγονται υποχρεωτικά στην ασφάλιση του Ηλεκτρονικού Εθνικού Φορέα Κοινωνικής Ασφάλισης (e-ΕΦΚΑ) σύμφωνα με την παρ. 1 του άρθρου 10 του ν. 2217/1994 (Α’ 83) μόνο για τον κίνδυνο του ατυχήματος. Για την ασφάλιση παροχών ασθενείας σε είδος, εφαρμόζεται η παρ. 10 του άρθρου 15 του ν. 3232/2004 (Α’ 48). Η παρούσα εφαρμόζεται και σε όσους παραπέμπονται σύμφωνα με αιτιολογημένη απόφαση του Προέδρου του Δ.Ο.Α.Τ.Α.Π. να διενεργήσουν πρακτική άσκηση από Α.Ε.Ι. της ημεδαπής στο πλαίσιο των αντισταθμιστικών μέτρων για την αναγνώριση της ακαδημαϊκής ισοδυναμίας τίτλων σπουδών πρώτου κύκλου, σύμφωνα με το άρθρο 311.
7. Για τους φοιτητές που διεξάγουν πρακτική άσκηση και τα πρόσωπα του τρίτου εδαφίου της παρ. 6 ισχύουν τα εξής:
Όταν η πρακτική άσκηση αποζημιώνεται, σύμφωνα με τα όσα ορίζονται στην παρούσα και την παρ. 8, το κόστος ασφάλισης περιλαμβάνεται στην αποζημίωση και βαρύνει τον φορέα που αποζημιώνει την πρακτική άσκηση (Φορέα Υποδοχής ή Ε.Λ.Κ.Ε. μέσω των συγχρηματοδοτούμενων προγραμμάτων ή έργων χρηματοδοτούμενων από ίδιους ή ιδιωτικούς πόρους). Αν η αποζημίωση βαρύνει εν μέρει και τον φορέα υποδοχής και τον Ε.Λ.Κ.Ε., τότε το κόστος ασφάλισης βαρύνει τον Φορέα Υποδοχής και περιλαμβάνεται στην αποζημίωση. Αν η πρακτική άσκηση δεν αποζημιώνεται, το κόστος ασφάλισης βαρύνει τον προϋπολογισμό έργων χρηματοδοτούμενων από ίδιους ή ιδιωτικούς πόρους που διαχειρίζονται οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) των Α.Ε.Ι.. Για τα πρόσωπα του τρίτου εδαφίου της παρ. 6, το κόστος ασφάλισης βαρύνει τον φορέα υποδοχής. Ο φορέας χρηματοδότησης μέσω ενωσιακών πόρων έχει την αποκλειστική ευθύνη καταβολής της αποζημίωσης και των ασφαλιστικών εισφορών. Κάθε άλλη απαίτηση έναντι κάλυψης κινδύνου ατυχήματος ή βλάβης βαρύνει τον φορέα υποδοχής.
Η πρακτική άσκηση αποζημιώνεται, με την ολοκλήρωση της εκπαιδευτικής διαδικασίας της πρακτικής άσκησης, όπως αυτή ορίζεται με τον εσωτερικό κανονισμό πρακτικής άσκησης του Τμήματος ή του Προγράμματος Μεταπτυχιακών Σπουδών (Π.Μ.Σ.), εφόσον η εβδομαδιαία διάρκεια είναι ίση ή μεγαλύτερη από το ήμισυ της εβδομαδιαίας απασχόλησης του αντίστοιχου επόπτη στον Φορέα Υποδοχής και σε κάθε περίπτωση μεγαλύτερη των είκοσι (20) ωρών εβδομαδιαίως. Για τις περιπτώσεις πρακτικής άσκησης συνολικής διάρκειας μεγαλύτερης των είκοσι (20) ωρών, η πρακτική άσκηση λογίζεται ως πλήρους διάρκειας όταν αντιστοιχεί σε εβδομαδιαία διάρκεια πρακτικής άσκησης που ισούται με την εβδομαδιαία απασχόληση του αντίστοιχου επόπτη του Φορέα Υποδοχής, ενώ ως μερικής απασχόλησης όταν αντιστοιχεί σε εβδομαδιαία απασχόληση που ισούται με το ήμισυ των ωρών της εβδομαδιαίας απασχόλησης του αντίστοιχου επόπτη στον Φορέα Υποδοχής και σε καμία περίπτωση λιγότερη των είκοσι (20) ωρών. Σε κάθε περίπτωση η πρακτική άσκηση πλήρους διάρκειας δεν υπερβαίνει τις σαράντα (40) ώρες εβδομαδιαίως. Η αποζημίωση της πρακτικής άσκησης καταβάλλεται στον φοιτητή σύμφωνα με τα οριζόμενα στο άρθρο 52 του ν. 4611/2019 (Α’ 73).
8. Για τους φοιτητές του πρώτου κύκλου σπουδών, το κόστος της αποζημίωσης δύναται να βαρύνει εξ ολοκλήρου ή εν μέρει κατά προτεραιότητα τους φορείς υποδοχής, ή τον προϋπολογισμό συγχρηματοδοτούμενων προγραμμάτων ή έργων χρηματοδοτούμενων από ίδιους ή ιδιωτικούς πόρους που διαχειρίζονται οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) των Α.Ε.Ι.. Για τους φοιτητές του δεύτερου κύκλου σπουδών, το κόστος αποζημίωσης δύναται να βαρύνει εν μέρει ή εξ ολοκλήρου τους φορείς υποδοχής ή τον προϋπολογισμό έργων χρηματοδοτούμενων από ίδιους ή ιδιωτικούς πόρους που διαχειρίζονται οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) των Α.Ε.Ι., στην περίπτωση που στο Π.Μ.Σ. δεν προβλέπονται δίδακτρα. Αν στο Π.Π.Σ. ή στο Π.Μ.Σ. προβλέπονται δίδακτρα, το κόστος αποζημίωσης δύναται να βαρύνει εν μέρει ή εξ ολοκλήρου τους φορείς υποδοχής ή τον προϋπολογισμό του Π.Π.Σ. ή του Π.Μ.Σ..
9. Η χορήγηση αποζημίωσης, καθώς και η καταβολή ασφάλισης για τον κλάδο ατυχήματος για τη διεξαγωγή πρακτικής άσκησης δεν συνιστά λόγο διακοπής άλλων οικονομικών παροχών που χορηγούνται ή ειδικών επιδομάτων ή συντάξεων που λαμβάνουν ή δικαιούνται να λάβουν οι φοιτητές του Α.Ε.Ι. για άλλους λόγους. Οι φοιτητές κατά τη διάρκεια της πρακτικής άσκησης, εκτός από το δικαίωμα αποζημίωσης και ασφάλισής τους, δεν αποκτούν κανένα άλλο δικαίωμα εργασιακής ή συνταξιοδοτικής μορφής.
10. Με απόφαση της Συγκλήτου εγκρίνεται ο κανονισμός πρακτικής άσκησης του ιδρύματος, που αποτελεί διακριτό τμήμα του εσωτερικού Κανονισμού Λειτουργίας του Α.Ε.Ι.. Με τον Κανονισμό Πρακτικής Άσκησης καθορίζονται θέματα σχετικά με τον συντονισμό, τη λειτουργία, την οργάνωση, την υλοποίηση, την εποπτεία και την αξιολόγηση της πρακτικής άσκησης ανά πρόγραμμα σπουδών, τον καθορισμό του Ιδρυματικού Υπεύθυνου της πρακτικής άσκησης, τις αρμοδιότητες του Υπεύθυνου Πρακτικής Άσκησης, της Επιτροπής Πρακτικής Άσκησης, της Επιτροπής Ενστάσεων Πρακτικής Άσκησης και των Εποπτών Πρακτικής Άσκησης, τις περιπτώσεις διακοπής Πρακτικής Άσκησης ή αλλαγής Φορέα Υποδοχής, το πρότυπο της σύμβασης πρακτικής άσκησης με πρόβλεψη του ελάχιστου περιεχομένου της, τη διευκόλυνση των φοιτητών με αναπηρία και ειδικές εκπαιδευτικές ανάγκες κατά τη διεξαγωγή πρακτικής άσκησης, καθώς και κάθε άλλο αναγκαίο θέμα σχετικά με το πρόγραμμα πρακτικής άσκησης. Τα ζητήματα πρακτικής άσκησης ρυθμίζονται από τον κανονισμό πρακτικής άσκησης του ιδρύματος σε συνδυασμό με τον εσωτερικό κανονισμό του εκάστοτε Τμήματος ή Προγράμματος Μεταπτυχιακών Σπουδών (Π.Μ.Σ.), και σε περίπτωση που ρυθμίζουν θέματα με διαφορετικό τρόπο, κατισχύει ο κανονισμός Πρακτικής Άσκησης του ιδρύματος.»
2. Η παρ. 1 του άρθρου 416 του ν. 4957/2022 (Α’ 141), περί εξουσιοδοτικών διατάξεων του Κεφαλαίου Ζ’ του Μέρους Α’ του νόμου αυτού, αντικαθίσταται ως εξής:
«1. Με κοινή απόφαση των Υπουργών Παιδείας, Θρησκευμάτων και Αθλητισμού, Εργασίας και Κοινωνικής Ασφάλισης, Εθνικής Οικονομίας και Οικονομικών και των κατά περίπτωση συναρμόδιων Υπουργών δύναται να καθορίζεται και να αναπροσαρμόζεται το ύψος της μηνιαίας αποζημίωσης των φοιτητών Α.Ε.Ι., καθώς και κάθε αναγκαία λεπτομέρεια για την εφαρμογή της πρακτικής άσκησης, ως μέρους της εκπαιδευτικής διαδικασίας των προγραμμάτων σπουδών πρώτου και δεύτερου κύκλου.»
ΚΕΦΑΛΑΙΟ Ε’
ΡΥΘΜΙΣΕΙΣ ΘΕΜΑΤΩΝ ΕΙΔΙΚΗΣ ΑΓΩΓΗΣ
Άρθρο 45
Κατ’ οίκον διδασκαλία ή διδασκαλία σε νοσηλευτικά ιδρύματα μαθητών που αντιμετωπίζουν σοβαρά προβλήματα υγείας - Τροποποίηση παρ. 4 άρθρου 6 ν. 3699/2008
Στην παρ. 4 του άρθρου 6 του ν. 3699/2008 (Α’ 199), περί φοίτησης μαθητών με αναπηρία και ειδικές εκπαιδευτικές ανάγκες επέρχονται οι ακόλουθες τροποποιήσεις: α) στο τελευταίο εδάφιο της παρ. β) η λέξη «υστέρηση» αντικαθίσταται με τη λέξη «αναπηρία» 
β) στην περ. γ), βα) στο τρίτο εδάφιο προστίθενται οι λέξεις «ή δημόσιο νοσοκομείο», ββ) στο έκτο εδάφιο το ακρωνύμιο «ΚΕΔΔΥ» αντικαθίσταται με το ακρωνύμιο «ΚΕ.Δ.Α.Σ.Υ.», γ) προστίθεται περ. δ) και η παρ. 4 διαμορφώνεται ως εξής:
«4. Όταν η φοίτηση των μαθητών με αναπηρία και ειδικές εκπαιδευτικές ανάγκες καθίσταται ιδιαίτερα δύσκολη στα σχολεία του κοινού εκπαιδευτικού προγράμματος ή στα τμήματα ένταξης, λόγω των ειδικών εκπαιδευτικών αναγκών τους, η εκπαίδευση των μαθητών αυτών παρέχεται:
α) Σε αυτοτελείς ΣΜΕΑΕ.
β) Σε σχολεία ή τμήματα που λειτουργούν είτε ως αυτοτελή είτε ως παραρτήματα άλλων σχολείων σε νοσοκομεία, κέντρα αποκατάστασης, ιδρύματα αγωγής ανηλίκων, ιδρύματα χρονίως πασχόντων ή Υπηρεσίες εκπαίδευσης και αποκατάστασης των Μονάδων Ψυχικής Υγείας, εφόσον σε αυτά διαβιούν άτομα σχολικής ηλικίας με αναπηρία και ειδικές εκπαιδευτικές ανάγκες. Οι εκπαιδευτικές αυτές δομές θεωρούνται ΣΜΕΑΕ που υπάγονται στο Υπουργείο Παιδείας, Θρησκευμάτων και Αθλητισμού, εμπίπτουν στο πλαίσιο της ΕΑΕ παιδιών σχολικής ηλικίας και εφαρμόζουν εκπαιδευτικά προγράμματα που εποπτεύονται από το Υπουργείο Παιδείας, Θρησκευμάτων και Αθλητισμού. Οι λεπτομέρειες οργάνωσης και λειτουργίας αυτών των ΣΜΕΑΕ ρυθμίζονται από κοινές υπουργικές αποφάσεις των καθ’ ύλην αρμόδιων Υπουργών. Φορείς, Ν.Π.Ι.Δ., πιστοποιημένοι από το Ε.ΚΕ.ΠΙΣ., μπορούν να παρέχουν ισότιμα με τις ΣΜΕΑΕ του Υπουργείου Παιδείας, Θρησκευμάτων και Αθλητισμού Εκπαίδευση, Κατάρτιση και Συμβουλευτικές Υποστηρικτικές Υπηρεσίες σε άτομα άνω των δεκαπέντε (15) ετών με βαριά νοητική αναπηρία και συνοδές αναπηρίες.
γ) Με διδασκαλία στο σπίτι, όταν αυτή κρίνεται αναγκαία, για σοβαρά βραχυχρόνια ή χρόνια προβλήματα υγείας, τα οποία δεν επιτρέπουν τη μετακίνηση και φοίτηση των μαθητών στο σχολείο. Η έγκριση της διδασκαλίας στο σπίτι γίνεται με απόφαση του διευθυντή εκπαίδευσης της αντίστοιχης βαθμίδας στην οποία φοιτά ο μαθητής, κατόπιν αιτιολογημένης πρόσφατης ιατρικής γνωμάτευσης, στην οποία αναγράφεται η διάρκεια επιβεβλημένης παραμονής στο σπίτι.
Η γνωμάτευση αυτή παρέχεται από δημόσια ιατροπαιδαγωγική υπηρεσία ή δημόσια υγειονομική επιτροπή ή δημόσιο νοσοκομείο. Οι προαγωγικές ή απολυτήριες εξετάσεις διέπονται από τις διατάξεις των κατ’ ιδίαν διδαχθέντων. Στο πρόγραμμα διδασκαλίας στο σπίτι μπορεί να χρησιμοποιείται και το σύστημα της τηλεκπαίδευσης. Η κατ’ οίκον διδασκαλία δεν παρέχεται υποχρεωτικά από εκπαιδευτικό ΕΑΕ παρά μόνο εάν γνωματεύσει σχετικά το οικείο ΚΕ.Δ.Α.Σ.Υ..
δ) Με διδασκαλία σε χώρο νοσηλευτικού ιδρύματος ή σε δομές φιλοξενίας μαθητών που χρήζουν νοσηλείας, κατόπιν σχετικής γνωμάτευσης του νοσηλευτικού ιδρύματος νοσηλείας του μαθητή. Στο πρόγραμμα διδασκαλίας μαθητών που νοσηλεύονται ή χρήζουν νοσηλείας και διαμένουν σε δομές φιλοξενίας, μπορεί να χρησιμοποιείται και το σύστημα της τηλεκπαίδευσης. Η διδασκαλία του δεύτερου εδαφίου δεν παρέχεται υποχρεωτικά από εκπαιδευτικό ΕΑΕ παρά μόνο εάν γνωματεύσει σχετικά το οικείο ΚΕ.Δ.Α.Σ.Υ..»
Άρθρο 46
Τοπική πρόσκληση για την πρόσληψη προσωρινών αναπληρωτών μελών Ειδικού Εκπαιδευτικού Προσωπικού και Ειδικού Βοηθητικού Προσωπικού - Τροποποίηση παρ. 1 άρθρου 126 ν. 4876/2021
Στην αρχή του πρώτου εδαφίου της παρ. 1 του άρθρου 126 του ν. 4876/2021 (Α’ 251), περί τοπικής πρόσκλησης για την πρόσληψη προσωρινών αναπληρωτών μελών Ε.Ε.Π. - Ε.Β.Π., οι λέξεις «Ειδικά για το σχολικό έτος 2021-2022» αντικαθίστανται με τις λέξεις «Ειδικά για το σχολικό έτος 2024-2025» και η παρ. 1 διαμορφώνεται ως εξής:
«1. Ειδικά για το σχολικό έτος 2024-2025 στις περιπτώσεις μη κάλυψης των λειτουργικών αναγκών για θέσεις ΠΕ25-Σχολικών Νοσηλευτών και ΔΕ01-Ειδικό Βοηθητικό Προσωπικό στις σχολικές μονάδες πρωτοβάθμιας και δευτεροβάθμιας εκπαίδευσης, λόγω εξάντλησης των υποψηφίων από τους αξιολογικούς πίνακες του Ανωτάτου Συμβουλίου Επιλογής Προσωπικού (Α.Σ.Ε.Π.) του άρθρου 56 του ν. 4589/2019 (Α’ 13), μετά και από την ενεργοποίηση του άρθρου 86 του ν. 4547/2018 (Α’ 102), οι οικείοι Περιφερειακοί Διευθυντές Εκπαίδευσης δύνανται να εκδίδουν τοπική πρόσκληση εκδήλωσης ενδιαφέροντος για πρόσληψη αναπληρωτών πλήρους ή μειωμένου ωραρίου με σχέση εργασίας Ιδιωτικού Δικαίου Ορισμένου Χρόνου έως τη λήξη του διδακτικού έτους.»
Άρθρο 47
Αναπλήρωση αιρετών μελών υπηρεσιακών συμβουλίων εκπαιδευτικών και μελών Ειδικού Εκπαιδευτικού Προσωπικού και Ειδικού Βοηθητικού Προσωπικού - Τροποποίηση παρ. 1 άρθρου 123 ν. 4763/2020
Στο πρώτο εδάφιο της παρ. 1 του άρθρου 123 του ν. 4763/2020 (Α’ 123), περί ζητημάτων συγκρότησης των υπηρεσιακών συμβουλίων των εκπαιδευτικών, επέρχονται οι εξής τροποποιήσεις: α) μετά τις λέξεις «παραίτησής τους» οι λέξεις «ή για οποιονδήποτε άλλο λόγο» διαγράφονται, β) πριν από τις λέξεις «ισάριθμους διευθυντές» προστίθεται η φράση «τους επόμενους, κατά φθίνουσα σειρά, επιλαχόντες και σε περίπτωση μη ύπαρξης επιλαχόντων, από» και η παρ. 1 διαμορφώνεται ως εξής:
«1. Εφόσον δεν είναι δυνατή η συγκρότηση των υπηρεσιακών συμβουλίων του άρθρου 1 του π.δ. 1/2003 (Α’ 1) με τον ορισμό ως μελών τους, τακτικών και αναπληρωματικών, αιρετών εκπροσώπων των εκπαιδευτικών πρωτοβάθμιας και δευτεροβάθμιας εκπαίδευσης, καθώς και του Ειδικού Εκπαιδευτικού και Ειδικού Βοηθητικού Προσωπικού ειδικής αγωγής και εκπαίδευσης, λόγω μη ανάδειξής τους ή μη ανάδειξης επαρκούς αριθμού εκπροσώπων τους μετά την ολοκλήρωση της εκλογικής διαδικασίας ή μη αποδοχής του διορισμού τους ή παραίτησής τους, τα εν λόγω συμβούλια συγκροτούνται μετά από αντικατάσταση εκείνων από τα αιρετά μέλη, τακτικά ή αναπληρωματικά, που ελλείπουν από τους επόμενους, κατά φθίνουσα σειρά, επιλαχόντες και σε περίπτωση μη ύπαρξης επιλαχόντων, από ισάριθμους διευθυντές σχολικών μονάδων ή εκπαιδευτικούς πρωτοβάθμιας ή δευτεροβάθμιας εκπαίδευσης, καθώς και από Προϊσταμένους εκπαιδευτικών ή υποστηρικτικών δομών ή σχολικών μονάδων ειδικής αγωγής και εκπαίδευσης ή από μέλη του Ειδικού Εκπαιδευτικού και του Ειδικού Βοηθητικού Προσωπικού ειδικής αγωγής και εκπαίδευσης, κατά περίπτωση. Οι εκπαιδευτικοί πρωτοβάθμιας ή δευτεροβάθμιας εκπαίδευσης, πλην των διευθυντών σχολικών μονάδων, πρέπει να έχουν τουλάχιστον δεκαπενταετή εκπαιδευτική υπηρεσία, ενώ τα μέλη του ειδικού προσωπικού, πλην των Προϊσταμένων εκπαιδευτικών ή υποστηρικτικών δομών ή σχολικών μονάδων ειδικής αγωγής και εκπαίδευσης, πρέπει να έχουν τουλάχιστον δεκαετή εκπαιδευτική υποστηρικτική υπηρεσία. Ειδικώς όσον αφορά στα περιφερειακά υπηρεσιακά συμβούλια οι αντικαταστάτες που ορίζονται πρέπει, κατά προτίμηση, να υπηρετούν σε οργανική θέση στην περιφέρεια του οικείου περιφερειακού υπηρεσιακού συμβουλίου. Σε περίπτωση που αιρετοί εκπρόσωποι, οι οποίοι έχουν συμπεριληφθεί στην απόφαση συγκρότησης, παραιτηθούν ή για οποιονδήποτε άλλο λόγο εκλείψουν ή εκπέσουν ή απωλέσουν την ιδιότητά τους αυτή κατά το χρονικό διάστημα από την έκδοση της απόφασης συγκρότησης των εν λόγω συμβουλίων μέχρι τη λήξη της θητείας των συμβουλίων αυτών, αντικαθίστανται, κατά τα αναφερόμενα στο πρώτο, δεύτερο και τρίτο εδάφιο, με απόφαση του οργάνου του Υπουργείου Παιδείας, Θρησκευμάτων και Αθλητισμού, που είναι κατά περίπτωση αρμόδιο για τη συγκρότηση των εν λόγω συμβουλίων και για ολόκληρη ή μέρος της νόμιμης θητείας τους, αναλόγως του χρόνου που απομένει για τη λήξη της θητείας των υπόλοιπων μη αιρετών μελών των συμβουλίων. Σε περίπτωση που μη αιρετά μέλη των εν λόγω συμβουλίων, τα οποία έχουν συμπεριληφθεί στην απόφαση συγκρότησης, για οποιονδήποτε λόγο εκλείψουν ή εκπέσουν ή απωλέσουν την ιδιότητά τους, με βάση την οποία ορίσθηκαν και συμμετέχουν στα εν λόγω συμβούλια, κατά το χρονικό διάστημα από την έκδοση της απόφασης συγκρότησης των εν λόγω συμβουλίων μέχρι τη λήξη της θητείας των συμβουλίων αυτών και δεν καταστεί δυνατή η αναπλήρωση ή η αντικατάστασή τους κατά τις ισχύουσες διατάξεις, αντικαθίστανται κατά τα οριζόμενα στο τέταρτο εδάφιο και τις λοιπές διατάξεις του παρόντος.»
ΚΕΦΑΛΑΙΟ ΣΤ’
ΡΥΘΜΙΣΕΙΣ ΘΕΜΑΤΩΝ 
ΕΚΚΛΗΣΙΑΣΤΙΚΗΣ ΕΚΠΑΙΔΕΥΣΗΣ
Άρθρο 48
Πρότυπα Εκκλησιαστικά Σχολεία - Τροποποίηση άρθρου 109 ν. 4823/2021
Στο άρθρο 109 του ν. 4823/2021 (Α’ 136), περί δευτεροβάθμιας εκκλησιαστικής εκπαίδευσης, επέρχονται οι εξής τροποποιήσεις: α) η λέξη «Πρότυπα» προστίθεται πριν από τις λέξεις «Εκκλησιαστικά Σχολεία, Εκκλησιαστικά Γυμνάσια», β) οι λέξεις «Γενικά Εκκλησιαστικά Λύκεια» αντικαθίστανται από τις λέξεις «Πρότυπα Εκκλησιαστικά Λύκεια», γ) προστίθεται δεύτερο εδάφιο και το άρθρο 109 διαμορφώνεται ως εξής:
«Άρθρο 109
Δευτεροβάθμια εκκλησιαστική εκπαίδευση
Η Δευτεροβάθμια Εκκλησιαστική Εκπαίδευση παρέχεται στα Πρότυπα Εκκλησιαστικά Σχολεία (Π.Ε.Σ.), Πρότυπα Εκκλησιαστικά Γυμνάσια και Πρότυπα Εκκλησιαστικά Λύκεια, τα οποία υπάγονται στη Γενική Γραμματεία Θρησκευμάτων (Γ.Γ.Θ.) του Υπουργείου Παιδείας, Θρησκευμάτων και Αθλητισμού. Τα «Εκκλησιαστικά Σχολεία», «Εκκλησιαστικά Γυμνάσια» και «Γενικά Εκκλησιαστικά Λύκεια» του παρόντος καλούνται εφεξής «Πρότυπα Εκκλησιαστικά Σχολεία», «Πρότυπα Εκκλησιαστικά Γυμνάσια» και «Πρότυπα Εκκλησιαστικά Λύκεια.»
Άρθρο 49
Εισαγωγή μαθητών στα Πρότυπα Εκκλησιαστικά Σχολεία - Αντικατάσταση παρ. 2, τροποποίηση παρ. 5 και 6 και προσθήκη παρ. 10 στο άρθρο 123 του ν. 4823/2021
1. Η παρ. 2 του άρθρου 123 του ν. 4823/2021 (Α’ 136), περί εισαγωγής μαθητών και μαθητριών σε Εκκλησιαστικά Σχολεία, αντικαθίσταται ως εξής:
«2. Η εισαγωγή των μαθητών και μαθητριών στην Α’ τάξη του Πρότυπου Εκκλησιαστικού Γυμνασίου ή των αποφοίτων της Γ’ τάξης γυμνασίου γενικής εκπαίδευσης ή Εκκλησιαστικού Γυμνασίου, με την επιφύλαξη της παρ. 1 του άρθρου 238, στην Α’ τάξη του Πρότυπου Εκκλησιαστικού Λυκείου γίνεται έπειτα από εξετάσεις ή δοκιμασία (τεστ) δεξιοτήτων: α) στα μαθήματα που ορίζονται με την απόφαση του δευτέρου εδαφίου της παρ. 1 του άρθρου 18 του ν. 4692/2020 (Α’ 111) και 
β) στο μάθημα των Θρησκευτικών, και ολοκληρώνεται με την ανακοίνωση των αποτελεσμάτων. Με απόφαση του Υπουργού Παιδείας, Θρησκευμάτων και Αθλητισμού, η οποία εκδίδεται μετά από εισήγηση του Ε.Σ.Ε.Ε. και γνώμη του Ινστιτούτου Εκπαιδευτικής Πολιτικής (Ι.Ε.Π.), καθορίζεται κάθε ειδικότερο ζήτημα που αφορά στον τύπο των εξετάσεων ή της δοκιμασίας (τεστ) δεξιοτήτων, τη διαδικασία υποβολής των αιτήσεων συμμετοχής στις εξετάσεις, τη διαδικασία, τον χρόνο και τα αρμόδια όργανα για τη διενέργεια των εξετάσεων και τη διασφάλιση του αδιάβλητου της διαδικασίας και των αποτελεσμάτων, λαμβανομένου υπόψη του ιδιαίτερου χαρακτήρα της εκκλησιαστικής εκπαίδευσης.»
2. Στην παρ. 5 του άρθρου 123 του ν. 4823/2021, επέρχονται οι ακόλουθες τροποποιήσεις: α) όπου γίνεται αναφορά σε Γενικό Εκκλησιαστικό Λύκειο αυτή αντικαθίσταται από το Πρότυπο Εκκλησιαστικό Λύκειο, β) στο πρώτο εδάφιο: βα) πριν από τις λέξεις «Εκκλησιαστικού Γυμνασίου» προστίθεται η λέξη «Πρότυπου», ββ) τίθεται διαζευκτικό «ή» μεταξύ των περ. α) και β), βγ) στην περ. β) μετά από τις λέξεις «λειτουργεί στο εξωτερικό και» προστίθενται οι λέξεις «ο τίτλος τους», βδ) διαγράφεται η περ. γ), γ) στο δεύτερο εδάφιο οι λέξεις «που είναι τέκνα ομογενών ή αλλοδαπών αλλογενών» αντικαθίστανται από τις λέξεις «του πρώτου εδαφίου», και η παρ. 5 διαμορφώνεται ως εξής:
«5. Κατ’ εξαίρεση των παρ. 1 έως 4, σε ποσοστά θέσεων ανά κατηγορία επιπλέον του αριθμού εισακτέων, μπορούν να εισάγονται χωρίς εξετάσεις στην Α’ τάξη του Πρότυπου Εκκλησιαστικού Γυμνασίου ή Πρότυπου Εκκλησιαστικού Λυκείου μαθητές που: α) είναι τέκνα ομογενών ή αλλοδαπών - αλλογενών ή β) είναι κάτοχοι τίτλου ξένου σχολείου που λειτουργεί στο εξωτερικό και ο τίτλος τους παρέχει δικαίωμα εισαγωγής ή εγγραφής στο κράτος αυτό σε τάξη αντίστοιχη με την Α’ Γυμνασίου ή Α’ Λυκείου στην Ελλάδα. Ειδικά για την εισαγωγή μαθητών του πρώτου εδαφίου στην Αθωνιάδα Εκκλησιαστική Ακαδημία απαιτείται η έγκριση της Ιεράς Κοινότητος. Ειδικά για την εισαγωγή μαθητών του πρώτου εδαφίου στο Πρότυπο Εκκλησιαστικό Λύκειο της Ρ.Ε.Σ., απαιτείται απόφαση του Πολυμελούς Συμβουλίου του Ιδρύματος.»
3. Στην παρ. 6 του άρθρου 123 του ν. 4823/2021, επέρχονται οι ακόλουθες τροποποιήσεις: α) διαγράφονται οι λέξεις «και του Κέντρου Ελληνικής Γλώσσας (Κ.Ε.Γ.)», β) στην περ. α) οι λέξεις «έως γ)» αντικαθίστανται με τις λέξεις «και β)» και η παρ. 6 διαμορφώνεται ως εξής:
«6. Με απόφαση του Υπουργού Παιδείας, Θρησκευμάτων και Αθλητισμού, που εκδίδεται ύστερα από εισήγηση του Ε.Σ.Ε.Ε. και γνώμη του Ι.Ε.Π., καθορίζονται: α) οι προϋποθέσεις υπαγωγής στις κατηγορίες των περ. α) και β) της παρ. 5, β) τα ποσοστά θέσεων ανά κατηγορία, γ) τα αναγκαία δικαιολογητικά, δ) οι διαδικασίες επιλογής, ε) η ανάγκη λειτουργίας τάξεων υποδοχής, στ) η οργάνωση και λειτουργία τους, ζ) οι προϋποθέσεις ένταξης των μαθητών στις τάξεις αυτές, η) τα διδασκόμενα μαθήματα, το περιεχόμενο και οι ώρες διδασκαλίας τους, θ) ο τρόπος και η διαδικασία αξιολόγησης των μαθητών, ι) οι προϋποθέσεις επιτυχούς παρακολούθησης, ια) η στελέχωση των τάξεων αυτών με εκπαιδευτικό προσωπικό και ιβ) κάθε άλλο σχετικό θέμα.»
4. Στο άρθρο 123 του ν. 4823/2021, προστίθεται παρ. 10 ως εξής:
«10. Κατ’ εξαίρεση των παρ. 1 έως 9 μπορούν να εγγράφονται χωρίς εξετάσεις σε οποιαδήποτε τάξη των Προτύπων Εκκλησιαστικών Σχολείων μαθητές και μαθήτριες σχολείων της αλλοδαπής, οι οποίοι/ες προτείνονται από Πατριαρχεία ή Ιερές Μητροπόλεις ή Ιερές Μονές της αλλοδαπής που τελούν σε κοινωνία με το Οικουμενικό Πατριαρχείο. Για την εγγραφή των μαθητών αυτών στο Πρότυπο Εκκλησιαστικό Λύκειο της Ρ.Ε.Σ., απαιτείται απόφαση του Πολυμελούς Συμβουλίου του Ιδρύματος και για την εγγραφή τους στην Αθωνιάδα Εκκλησιαστική Ακαδημία απαιτείται η έγκριση της Ιεράς Κοινότητας.»
Άρθρο 50
Εκπαιδευτικό υλικό Σχολών Μαθητείας Υποψηφίων Κληρικών - Τροποποίηση παρ. 2 άρθρου 143 ν. 4823/2021
Στην παρ. 2 του άρθρου 143 του ν. 4823/2021 (Α’ 136), περί εκπαιδευτικών προγραμμάτων των Σχολών Μαθητείας Υποψηφίων Κληρικών (Σ.Μ.Υ.Κ.), προστίθεται τρίτο εδάφιο και η παρ. 2 διαμορφώνεται ως εξής:
«2. Τα θεωρητικά μαθήματα περιλαμβάνουν: α) κοινά υποχρεωτικά μαθήματα, τα οποία συνδέονται με τις αρχές του κράτους δικαίου, της δράσης της Δημόσιας Διοίκησης και της άσκησης καθηκόντων διοικήσεως των Ενοριών, β) κοινά υποχρεωτικά μαθήματα, τα οποία συνδέονται με το τελετουργικό έργο του πνευματικού - θρησκευτικού λειτουργού και την άσκηση ιερατικών καθηκόντων, γ) μαθήματα επιλογής που συνδέονται με τον διδακτικό ρόλο του θρησκευτικού λειτουργού - ποιμένα, τα οποία μπορούν να διαφέρουν μεταξύ των Σ.Μ.Υ.Κ. ως προς τον τίτλο και το περιεχόμενο ή τις ώρες διδασκαλίας, χωρίς όμως να μεταβάλλεται ο συνολικός αριθμός ωρών διδασκαλίας που προβλέπει το αναλυτικό πρόγραμμα σπουδών. Το εκπαιδευτικό και διδακτικό υλικό των θεωρητικών μαθημάτων των Σ.Μ.Υ.Κ. εκπονείται από το Ινστιτούτο Εκπαιδευτικής Πολιτικής (Ι.Ε.Π.) και διανέμεται ηλεκτρονικά ή εντύπως από το Ινστιτούτο Τεχνολογίας Υπολογιστών και Εκδόσεων (Ι.Τ.Υ.Ε.) «ΔΙΟΦΑΝΤΟΣ», κατόπιν εγκρίσεως του Εποπτικού Συμβουλίου Εκκλησιαστικής Εκπαίδευσης (Ε.Σ.Ε.Ε.). Αν μέχρι την 30ή Ιουνίου κάθε έτους δεν έχει ολοκληρωθεί η εκπόνηση από το Ι.Ε.Π. ή για οποιοδήποτε άλλον λόγο δεν είναι δυνατή η διανομή διδακτικού και εν γένει εκπαιδευτικού υλικού εκπονημένου από το Ι.Ε.Π. για ένα ή περισσότερα μαθήματα, το Ε.Σ.Ε.Ε., χωρίς άλλη προηγούμενη διατύπωση γνώμης ή πρότασης, επιλέγει το κατά την κρίση του κατάλληλο διδακτικό και εν γένει εκπαιδευτικό υλικό, το οποίο διανέμεται δωρεάν στους ιεροσπουδαστές.»
Άρθρο 51
Διδασκαλία των μαθημάτων εκκλησιαστικής ειδίκευσης στα Εκκλησιαστικά Γυμνάσια και Εκκλησιαστικά Λύκεια - Τροποποίηση παρ. 5 άρθρου 124 ν. 4823/2021
Στην παρ. 5 του άρθρου 124 του ν. 4823/2021 (Α’ 136), περί προγραμμάτων σπουδών, οι λέξεις «και γνώμης του Κέντρου Ελληνικής Γλώσσας (Κ.Ε.Γ.)» διαγράφονται και η παρ. 5 διαμορφώνεται ως εξής:
«5. Με απόφαση του Υπουργού Παιδείας, Θρησκευμάτων και Αθλητισμού, που εκδίδεται κατόπιν εισήγησης του Ε.Σ.Ε.Ε., ρυθμίζονται θέματα σχετικά με τη διδασκαλία των μαθημάτων εκκλησιαστικής ειδίκευσης που αφορούν στη μελέτη της ελληνικής γλώσσας, όπως αυτή αποτυπώνεται κατά την ιστορική της διαδρομή στα εκκλησιαστικά κείμενα.»
Άρθρο 52
Διαδικασία επιλογής Διευθυντών στα Πρότυπα Εκκλησιαστικά Σχολεία - Τροποποίηση παρ. 7 και 8 και αντικατάσταση παρ. 9 άρθρου 117 ν. 4823/2021
Στο άρθρο 117 του ν. 4823/2021 (Α’ 136), περί διευθυντών εκκλησιαστικών σχολείων, επέρχονται οι ακόλουθες τροποποιήσεις: α) στην παρ. 7: αα) στο πρώτο εδάφιο οι λέξεις «Το Ε.Σ.Ε.Ε.» αντικαθίστανται από τις λέξεις «Το Περιφερειακό Υπηρεσιακό Συμβούλιο Δευτεροβάθμιας Εκπαίδευσης (Π.Υ.Σ.Δ.Ε.) της οργανικής θέσης του υποψήφιου για θέση Διευθυντή εκπαιδευτικού», πριν από τη λέξη «αναρτάται» προστίθενται οι λέξεις «κοινοποιείται στη Γενική Γραμματεία Θρησκευμάτων και» και μετά από τη λέξη «Δευτεροβάθμιας» προστίθενται οι λέξεις «Εκπαίδευσης και της οικείας Διεύθυνσης Δευτεροβάθμιας», αβ) στο δεύτερο εδάφιο μετά τη λέξη «πινάκων» προστίθενται οι λέξεις «ενώπιον του οικείου Π.Υ.Σ.Δ.Ε.» και στο τέλος προστίθενται οι λέξεις «στην ιστοσελίδα της οικείας Διεύθυνσης Δευτεροβάθμιας Εκπαίδευσης», αγ) στο τρίτο εδάφιο οι λέξεις «το Ε.Σ.Ε.Ε.» αντικαθίστανται από τις λέξεις «το οικείο Π.Υ.Σ.Δ.Ε.», β) στην παρ. 8 βα) οι λέξεις «το Ε.Σ.Ε.Ε.» αντικαθίστανται από τις λέξεις «το οικείο Π.Υ.Σ.Δ.Ε.», ββ) μετά από τη λέξη «εκπαιδευτικών» προστίθεται η λέξη «του», βγ) οι λέξεις «ο οποίος» αντικαθίστανται από τις λέξεις «όπως αυτά εξειδικεύονται στην υπουργική απόφαση της παρ. 6, ο οποίος κοινοποιείται στη Γενική Γραμματεία Θρησκευμάτων, στις Περιφερειακές Διευθύνσεις Πρωτοβάθμιας και Δευτεροβάθμιας Εκπαίδευσης και στην οικεία Διεύθυνση Δευτεροβάθμιας Εκπαίδευσης και», βδ) στο τέλος προστίθενται οι λέξεις «και της οικείας Διεύθυνσης Δευτεροβάθμιας Εκπαίδευσης», γ) η παρ. 9 αντικαθίσταται και οι παρ. 7, 8 και 9 του άρθρου 117 διαμορφώνονται ως εξής:
«7. Το Περιφερειακό Υπηρεσιακό Συμβούλιο Δευτεροβάθμιας Εκπαίδευσης (Π.Υ.Σ.Δ.Ε.) της οργανικής θέσης του υποψηφίου για θέση Διευθυντή εκπαιδευτικού, σε συνεδρίασή του που πραγματοποιείται μέσα σε πέντε (5) ημέρες από τη λήξη της προθεσμίας υποβολής των υποψηφιοτήτων, καταρτίζει ενιαίο πίνακα κατ’ αλφαβητική σειρά με τους υποψήφιους που πληρούν την προϋπόθεση της παρ. 1, ο οποίος κοινοποιείται στη Γενική Γραμματεία Θρησκευμάτων και αναρτάται στις ιστοσελίδες του Υπουργείου Παιδείας, Θρησκευμάτων και Αθλητισμού, των Περιφερειακών Διευθύνσεων Πρωτοβάθμιας και Δευτεροβάθμιας Εκπαίδευσης και της οικείας Διεύθυνσης Δευτεροβάθμιας Εκπαίδευσης. Οι υποψήφιοι μπορούν να υποβάλουν ένσταση κατά των πινάκων ενώπιον του οικείου Π.Υ.Σ.Δ.Ε. μέσα σε αποκλειστική προθεσμία τριών (3) εργάσιμων ημερών από την επομένη της ανάρτησής τους στην ιστοσελίδα της οικείας Διεύθυνσης Δευτεροβάθμιας Εκπαίδευσης. Μέσα σε πέντε (5) εργάσιμες ημέρες από την παραλαβή τους, το οικείο Π.Υ.Σ.Δ.Ε. αποφαίνεται αιτιολογημένα για τις ενστάσεις, αναπροσαρμόζει τους πίνακες και ενημερώνει σχετικά τους ενδιαφερομένους.
8. Στη συνέχεια, το οικείο Π.Υ.Σ.Δ.Ε. καταρτίζει, κατά τα ειδικότερα οριζόμενα στην προκήρυξη, προσωρινό αξιολογικό πίνακα κατάταξης των εκπαιδευτικών του, σύμφωνα με τα κριτήρια των περ. α) έως ε) της παρ. 5, όπως αυτά εξειδικεύονται στην υπουργική απόφαση της παρ. 6, ο οποίος κοινοποιείται στη Γενική Γραμματεία Θρησκευμάτων, στις Περιφερειακές Διευθύνσεις Πρωτοβάθμιας και Δευτεροβάθμιας Εκπαίδευσης και στην οικεία Διεύθυνση Δευτεροβάθμιας Εκπαίδευσης και αναρτάται στις ιστοσελίδες του Υπουργείου Παιδείας, Θρησκευμάτων και Αθλητισμού, των Περιφερειακών Διευθύνσεων Πρωτοβάθμιας και Δευτεροβάθμιας Εκπαίδευσης και της οικείας Διεύθυνσης Δευτεροβάθμιας Εκπαίδευσης.
9. Οι υποψήφιοι μπορούν να υποβάλουν ένσταση ενώπιον του οικείου Π.Υ.Σ.Δ.Ε. κατά του πίνακα της παρ. 8 σε αποκλειστική προθεσμία τριών (3) εργάσιμων ημερών από την επομένη της ανάρτησής του στην ιστοσελίδα της οικείας Διεύθυνσης Δευτεροβάθμιας Εκπαίδευσης. Μέσα σε πέντε (5) εργάσιμες ημέρες από την παραλαβή τους, το οικείο Π.Υ.Σ.Δ.Ε. της οργανικής θέσης του υποψηφίου αποφαίνεται αιτιολογημένα για τις ενστάσεις, αναπροσαρμόζει τον πίνακα, τον οποίο αποστέλλει αμέσως στο Εποπτικό Συμβούλιο Εκκλησιαστικής Εκπαίδευσης (Ε.Σ.Ε.Ε.) και ενημερώνει σχετικά τους ενδιαφερομένους. Το Ε.Σ.Ε.Ε. ενοποιεί τους πίνακες, προσωρινούς και αναπροσαρμοσμένους όπου υπάρχουν, τους οποίους έχουν στείλει τα κατά τόπους Π.Υ.Σ.Δ.Ε., κατά φθίνουσα αξιολογική σειρά βάσει της μοριοδότησης που έχει λάβει κάθε υποψήφιος από το οικείο Π.Υ.Σ.Δ.Ε. και τον αναρτά στην ιστοσελίδα του Υπουργείου Παιδείας, Θρησκευμάτων και Αθλητισμού. Ο ενοποιημένος πίνακας αποστέλλεται για ανάρτηση στις Περιφερειακές Διευθύνσεις Πρωτοβάθμιας και Δευτεροβάθμιας Εκπαίδευσης και στις Διευθύνσεις Δευτεροβάθμιας Εκπαίδευσης.»
Άρθρο 53
Διαδικασία επιλογής εκπαιδευτικού προσωπικού στα Πρότυπα Εκκλησιαστικά Σχολεία - Τροποποίηση παρ. 7 και 8, αντικατάσταση παρ. 9 άρθρου 127 ν. 4823/2021
Στο άρθρο 127 του ν. 4823/2021 (Α’ 136), περί επιλογής εκπαιδευτικού προσωπικού των εκκλησιαστικών σχολείων, επέρχονται οι ακόλουθες τροποποιήσεις: α) στην παρ. 7: αα) στο πρώτο εδάφιο οι λέξεις «Tο Ε.Σ.Ε.Ε.» αντικαθίστανται από τις λέξεις «Το Περιφερειακό Υπηρεσιακό Συμβούλιο Δευτεροβάθμιας Εκπαίδευσης (Π.Υ.Σ.Δ.Ε.) της οργανικής θέσης του υποψήφιου εκπαιδευτικού», πριν από τη λέξη «αναρτάται» προστίθενται οι λέξεις «κοινοποιείται στη Γενική Γραμματεία Θρησκευμάτων, στις Περιφερειακές Διευθύνσεις Πρωτοβάθμιας και Δευτεροβάθμιας Εκπαίδευσης και στην οικεία Διεύθυνση Δευτεροβάθμιας Εκπαίδευσης και» και μετά από τη λέξη «Δευτεροβάθμιας» προστίθενται οι λέξεις «Εκπαίδευσης και της οικείας Διεύθυνσης Δευτεροβάθμιας», αβ) στο δεύτερο εδάφιο μετά από τη λέξη «ένσταση» προστίθενται οι λέξεις «ενώπιον του οικείου Π.Υ.Σ.Δ.Ε.» και στο τέλος προστίθενται οι λέξεις «στην ιστοσελίδα της οικείας Διεύθυνσης Δευτεροβάθμιας Εκπαίδευσης», αγ) στο τρίτο εδάφιο οι λέξεις «το Ε.Σ.Ε.Ε.» αντικαθίστανται από τις λέξεις «το οικείο Π.Υ.Σ.Δ.Ε.», β) στην παρ. 8: βα) οι λέξεις «το Ε.Σ.Ε.Ε.» αντικαθίστανται από τις λέξεις «το οικείο Π.Υ.Σ.Δ.Ε.», ββ) μετά από τη λέξη «εκπαιδευτικών» προστίθεται η λέξη «του», βγ) οι λέξεις «ο οποίος» αντικαθίστανται από τις λέξεις «όπως αυτά εξειδικεύονται στην υπουργική απόφαση της παρ. 6, ο οποίος κοινοποιείται στη Γενική Γραμματεία Θρησκευμάτων, στις Περιφερειακές Διευθύνσεις Πρωτοβάθμιας και Δευτεροβάθμιας Εκπαίδευσης και στην οικεία Διεύθυνση Δευτεροβάθμιας Εκπαίδευσης και», βδ) στο τέλος του εδαφίου προστίθενται οι λέξεις «και της οικείας Διεύθυνσης Δευτεροβάθμιας Εκπαίδευσης», γ) η παρ. 9 αντικαθίσταται και οι παρ. 7, 8 και 9 του άρθρου 127 διαμορφώνονται ως εξής:
«7. Το Περιφερειακό Υπηρεσιακό Συμβούλιο Δευτεροβάθμιας Εκπαίδευσης (Π.Υ.Σ.Δ.Ε.) της οργανικής θέσης του υποψηφίου εκπαιδευτικού σε συνεδρίασή του, που πραγματοποιείται μέσα σε πέντε (5) ημέρες από τη λήξη της προθεσμίας υποβολής των υποψηφιοτήτων, καταρτίζει πίνακα κατ’ αλφαβητική σειρά με τους υποψήφιους που πληρούν την προϋπόθεση της παρ. 4, ο οποίος κοινοποιείται στη Γενική Γραμματεία Θρησκευμάτων, στις Περιφερειακές Διευθύνσεις Πρωτοβάθμιας και Δευτεροβάθμιας Εκπαίδευσης και στην οικεία Διεύθυνση Δευτεροβάθμιας Εκπαίδευσης και αναρτάται στις ιστοσελίδες του Υπουργείου Παιδείας, Θρησκευμάτων και Αθλητισμού, των Περιφερειακών Διευθύνσεων Πρωτοβάθμιας και Δευτεροβάθμιας Εκπαίδευσης και της οικείας Διεύθυνσης Δευτεροβάθμιας Εκπαίδευσης. Οι υποψήφιοι που δεν περιλήφθηκαν, μπορούν να υποβάλουν ένσταση ενώπιον του οικείου Π.Υ.Σ.Δ.Ε. κατά του πίνακα μέσα σε αποκλειστική προθεσμία τριών (3) εργάσιμων ημερών από την επομένη της ανάρτησής του στην ιστοσελίδα της οικείας Διεύθυνσης Δευτεροβάθμιας Εκπαίδευσης. Μέσα σε πέντε (5) εργάσιμες ημέρες από την παραλαβή τους, το οικείο Π.Υ.Σ.Δ.Ε. αποφαίνεται αιτιολογημένα για τις ενστάσεις, αναπροσαρμόζει τον πίνακα και ενημερώνει σχετικά τους ενδιαφερομένους.
8. Στη συνέχεια, το οικείο Π.Υ.Σ.Δ.Ε. καταρτίζει, κατά τα ειδικότερα οριζόμενα στην προκήρυξη, προσωρινό αξιολογικό πίνακα κατάταξης των εκπαιδευτικών του, σύμφωνα με τα κριτήρια των περ. α) έως δ) της παρ. 5, όπως αυτά εξειδικεύονται στην υπουργική απόφαση της παρ. 6, ο οποίος κοινοποιείται στη Γενική Γραμματεία Θρησκευμάτων, στις Περιφερειακές Διευθύνσεις Πρωτοβάθμιας και Δευτεροβάθμιας Εκπαίδευσης και στην οικεία Διεύθυνση Δευτεροβάθμιας Εκπαίδευσης και αναρτάται στις ιστοσελίδες του Υπουργείου Παιδείας, Θρησκευμάτων και Αθλητισμού, των Περιφερειακών Διευθύνσεων Πρωτοβάθμιας και Δευτεροβάθμιας Εκπαίδευσης και της οικείας Διεύθυνσης Δευτεροβάθμιας Εκπαίδευσης.
9. Οι υποψήφιοι μπορούν να υποβάλουν ένσταση ενώπιον του οικείου Π.Υ.Σ.Δ.Ε. κατά του πίνακα της παρ. 8 σε αποκλειστική προθεσμία τριών (3) εργάσιμων ημερών από την επομένη της ανάρτησής του στην ιστοσελίδα της οικείας Διεύθυνσης Δευτεροβάθμιας Εκπαίδευσης. Μέσα σε πέντε (5) εργάσιμες ημέρες από την παραλαβή τους, το οικείο Π.Υ.Σ.Δ.Ε. αποφαίνεται αιτιολογημένα για τις ενστάσεις, αναπροσαρμόζει τον πίνακα, τον οποίο αποστέλλει αμέσως στο Εποπτικό Συμβούλιο Εκκλησιαστικής Εκπαίδευσης (Ε.Σ.Ε.Ε.) και ενημερώνει σχετικά τους ενδιαφερομένους. Το Ε.Σ.Ε.Ε. ενοποιεί τους πίνακες, προσωρινούς και αναπροσαρμοσμένους όπου υπάρχουν, τους οποίους έχουν στείλει τα κατά τόπους Π.Υ.Σ.Δ.Ε., κατά φθίνουσα αξιολογική σειρά, βάσει της μοριοδότησης που έχει λάβει κάθε υποψήφιος από το οικείο του Π.Υ.Σ.Δ.Ε. και τον αναρτά στην ιστοσελίδα του Υπουργείου Παιδείας, Θρησκευμάτων και Αθλητισμού. Ο ενοποιημένος πίνακας αποστέλλεται για ανάρτηση στις Περιφερειακές Διευθύνσεις Πρωτοβάθμιας και Δευτεροβάθμιας Εκπαίδευσης και στις Διευθύνσεις Δευτεροβάθμιας Εκπαίδευσης.»
Άρθρο 54
Χρηματοδότηση Σχολών Μαθητείας Υποψηφίων Κληρικών - Αποζημίωση βαθμολογητών - Τροποποίηση άρθρου 154 ν. 4823/2021
Στο άρθρο 154 του ν. 4823/2021 (Α’ 136), περί χρηματοδότησης των Σχολών Μαθητείας Υποψηφίων Κληρικών (Σ.Μ.Υ.Κ.), επέρχονται οι ακόλουθες τροποποιήσεις: α) το πρώτο εδάφιο αντικαθίσταται, β) στο δεύτερο εδάφιο μετά τις λέξεις «Ριζαρείου Εκκλησιαστικής Σχολής (Ρ.Ε.Σ.)» προστίθενται οι λέξεις «, πλην των δαπανών για την εισαγωγή Ιεροσπουδαστών και για την αποζημίωση των βαθμολογητών,» και πριν από τη λέξη «ιδρύματος» προστίθεται η λέξη «ανωτέρω» και το άρθρο 154 διαμορφώνεται ως εξής:
«Άρθρο 154
Χρηματοδότηση Σχολών Μαθητείας 
Υποψηφίων Κληρικών
Οι λειτουργικές δαπάνες, οι συνήθεις δαπάνες συντήρησης των κτιρίων στα οποία λειτουργούν οι Σχολές Μαθητείας Υποψηφίων Κληρικών (Σ.Μ.Υ.Κ.), οι δαπάνες διδακτικού και εν γένει εκπαιδευτικού υλικού και εξοπλισμού και οι δαπάνες που προκαλούνται από τη διαδικασία εισαγωγής Ιεροσπουδαστών και συμπεριλαμβάνουν την αποζημίωση των βαθμολογητών, βαρύνουν τον Τακτικό Προϋπολογισμό των Περιφερειακών Διευθύνσεων Πρωτοβάθμιας και Δευτεροβάθμιας Εκπαίδευσης, στις οποίες υπάγονται γεωγραφικά, ή το Πρόγραμμα Δημοσίων Επενδύσεων του Υπουργείου Παιδείας, Θρησκευμάτων και Αθλητισμού. Οι δαπάνες του πρώτου εδαφίου για τη Σ.Μ.Υ.Κ. της Ριζαρείου Εκκλησιαστικής Σχολής (Ρ.Ε.Σ.), πλην των δαπανών για την εισαγωγή Ιεροσπουδαστών και για την αποζημίωση των βαθμολογητών, βαρύνουν τον ετήσιο προϋπολογισμό του ανωτέρω ιδρύματος.»
Άρθρο 55
Εφαρμοστέα νομοθεσία για θέματα Πρότυπων Εκκλησιαστικών Σχολείων - Αντικατάσταση παρ. 1 άρθρου 135 ν. 4823/2021
Η παρ. 1 του άρθρου 135 του ν. 4823/2021 (Α’ 136), περί εφαρμογής της νομοθεσίας για τη δημόσια γενική δευτεροβάθμια εκπαίδευση, αντικαθίσταται ως εξής:
«1. Για τα θέματα των Προτύπων Εκκλησιαστικών Γυμνασίων και Προτύπων Εκκλησιαστικών Λυκείων που δεν ρυθμίζονται από τις διατάξεις του παρόντος εφαρμόζεται η νομοθεσία περί προτύπων σχολείων και επικουρικά η νομοθεσία περί δημόσιας δευτεροβάθμιας εκπαίδευσης, κατ’ αναλογία και σύμφωνα με τον ιδιαίτερο χαρακτήρα της εκκλησιαστικής εκπαίδευσης, εκτός αν ορίζεται διαφορετικά με απόφαση του Υπουργού Παιδείας, Θρησκευμάτων και Αθλητισμού.»
ΚΕΦΑΛΑΙΟ Ζ’
ΛΟΙΠΕΣ ΡΥΘΜΙΣΕΙΣ ΘΕΜΑΤΩΝ ΑΡΜΟΔΙΟΤΗΤΑΣ ΓΕΝΙΚΗΣ ΓΡΑΜΜΑΤΕΙΑΣ ΘΡΗΣΚΕΥΜΑΤΩΝ
Άρθρο 56
Ακατάσχετο οικονομικών ενισχύσεων που έχουν καταβληθεί από νομικά πρόσωπα δημοσίου ή ιδιωτικού δικαίου της Εκκλησίας της Ελλάδας σε πληγέντες περιοχών που έχουν κηρυχθεί σε κατάσταση έκτακτης ανάγκης πολιτικής προστασίας 
Οικονομικές ενισχύσεις που καταβάλλονται, εφάπαξ ή τμηματικά, στο πλαίσιο φιλανθρωπικής δράσης από νομικά πρόσωπα δημοσίου ή ιδιωτικού δικαίου της παρ. 4 του άρθρου 1 του ν. 590/1977 (Α’ 146), του άρθρου 17 του ν. 4149/1961 (Α’ 41), των άρθρων 319 και 320 του ν. 4957/2022 (Α’ 141), του άρθρου 1 του ν. 2456/1920 (Α’ 173), του από 19.3.1949 βασιλικού διατάγματος «περί ιδρύσεως ΟΠΑΙΕ» (Α’ 79) και του άρθρου 1 του ν.δ. 301/1969 (Α’ 195) σε φυσικά και νομικά πρόσωπα που έχουν πληγεί από σεισμούς, πλημμύρες, πυρκαγιές και ανάλογα φυσικά φαινόμενα σε περιοχές που έχουν κηρυχθεί σε κατάσταση έκτακτης ανάγκης πολιτικής προστασίας, σύμφωνα με το άρθρο 25 του ν. 4662/2020 (Α’ 27) και για το χρονικό διάστημα που τελούν σε καθεστώς έκτακτης ανάγκης πολιτικής προστασίας, δεν κατάσχονται και δεν συμψηφίζονται με οφειλές των δικαιούχων προς τη φορολογική διοίκηση, τα ασφαλιστικά ταμεία, πιστωτικά ιδρύματα ή άλλους φορείς. Οι ανωτέρω οικονομικές ενισχύσεις καταβάλλονται εξ ολοκλήρου και δεν υπόκεινται σε οποιονδήποτε φόρο, τέλος, εισφορά ή άλλη κράτηση υπέρ του Δημοσίου. Η διαδικασία χορήγησης, το είδος, το ύψος του ποσού της ενίσχυσης και οι δικαιούχοι ρυθμίζονται με αποφάσεις των οργάνων διοίκησης των νομικών προσώπων. Συμψηφισθέντα ή κατασχεθέντα ποσά αποδίδονται στους δικαιούχους εις βάρος των οποίων διενεργήθηκε κατάσχεση ή συμψηφισμός μετά από αίτησή τους.
Άρθρο 57
Διατήρηση προσωπικής διαφοράς επί αποδοχών Αρχιερέων - Προσθήκη παρ. 3 
στο άρθρο 145 του ν. 4472/2017
Στο άρθρο 145 του ν. 4472/2017 (Α’ 74), περί αποδοχών Αρχιερέων, προστίθεται παρ. 3 ως εξής:
«3. Στην περίπτωση που μετά την έναρξη ισχύος του παρόντος προκύπτουν για τον εκλεγόμενο Μητροπολίτη ή Βοηθό Επίσκοπο ή Πατριαρχικό Έξαρχο που καταλαμβάνει οργανική θέση του π.δ. 14/2023 (Α’ 30) ή του π.δ. 15/2023 (Α’ 30) ή της παρ. 3 του άρθρου 335 του ν. 4957/2022 (Α’ 141) χαμηλότερες μηνιαίες αποδοχές σε σχέση με τις μηνιαίες αποδοχές του ως κληρικού πριν από την εκλογή του, η διαφορά διατηρείται ως προσωπική από την 1η.1.2024 και εφεξής.»
Άρθρο 58
Μεταθέσεις Εφημερίων, Διακόνων και Ιεροκηρύκων των Ιερών Μητροπόλεων της Δωδεκανήσου και της Πατριαρχικής Εξαρχείας Πάτμου - Τροποποίηση παρ. 8 άρθρου 336 ν. 4957/2022
Στην παρ. 8 του άρθρου 336 του ν. 4957/2022 (Α’ 141), περί εφημερίων και διακόνων επέρχονται οι εξής τροποιήσεις: α) στο πρώτο εδάφιο: αα) οι λέξεις «Τακτικός Εφημέριος» αντικαθίστανται από τις λέξεις «Εφημέριος, Ιεροκήρυκας και Διάκονος», αβ) στην περ. β’ πριν από τη λέξη «επιβλήθηκε» προστίθεται η λέξη «του», β) στο δεύτερο εδάφιο: βα) οι λέξεις «τακτικού Εφημερίου» αντικαθίστανται από τις λέξεις «Εφημερίου, Ιεροκήρυκα και Διακόνου», ββ) η φράση «εφόσον σε αυτήν υφίσταται κενή μόνιμη οργανική θέση Εφημερίου» αντικαθίσταται από τη φράση «εφόσον σε αυτές υφίστανται αντίστοιχες κενές οργανικές θέσεις» και η παρ. 8 διαμορφώνεται ως εξής:
«8. Εφημέριος, Ιεροκήρυκας και Διάκονος μετατίθεται σε άλλη κενή οργανική θέση εντός της οικείας Μητρόπολης ή της Πατριαρχικής Εξαρχίας Πάτμου: α) κατόπιν αίτησής του, β) απόφασης του Μητροπολίτη και γ) λόγω τελεσίδικης ποινής που του επιβλήθηκε από εκκλησιαστικό δικαστήριο του άρθρου 342. Μετάθεση Εφημερίου, Ιεροκήρυκα και Διακόνου σε άλλη Ιερά Μητρόπολη της Δωδεκανήσου ή στην Πατριαρχική Εξαρχία Πάτμου ή την Εκκλησία της Ελλάδος ή την Εκκλησία της Κρήτης, επιτρέπεται, εφόσον σε αυτές υφίστανται αντίστοιχες κενές οργανικές θέσεις.»
Άρθρο 59
Μεταθέσεις Εφημερίων, Διακόνων και Ιεροκηρύκων της Εκκλησίας της Ελλάδος και της Κρήτης - Προσθήκη παρ. 21 στα άρθρα 347 και 348 του ν. 4957/2022
1. Στο άρθρο 347 του ν. 4957/2022 (Α’ 141), περί οργανικών θέσεων Κληρικών στην Εκκλησία της Ελλάδος, προστίθεται παρ. 21 ως εξής:
«21. Μετάθεση Εφημερίου, Ιεροκήρυκα και Διακόνου από την Εκκλησία της Ελλάδος στην Εκκλησία της Κρήτης ή στις Ιερές Μητροπόλεις Δωδεκανήσου επιτρέπεται, εφόσον σε αυτές υφίστανται αντίστοιχες κενές οργανικές θέσεις.»
2. Στο άρθρο 348 του ν. 4957/2022, περί οργανικών θέσεων Κληρικών στην Εκκλησία της Κρήτης, προστίθεται παρ. 21 ως εξής:
«21. Μετάθεση Εφημερίου, Ιεροκήρυκα και Διακόνου από την Εκκλησία της Κρήτης στην Εκκλησία της Ελλάδος ή στις Ιερές Μητροπόλεις Δωδεκανήσου επιτρέπεται, εφόσον σε αυτές υφίστανται αντίστοιχες κενές οργανικές θέσεις.»
Άρθρο 60
Αποσπάσεις στο εξωτερικό Κληρικών - Εκπαιδευτικών - Τροποποίηση άρθρου 16 ν. 4415/2016
1. Στο άρθρο 16 του ν. 4415/2016 (Α’ 165), περί αποσπάσεων εκπαιδευτικών και περί προσδιορισμού υπηρεσιακών αναγκών, επέρχονται οι ακόλουθες τροποποιήσεις: α) η παρ. 14 αντικαθίσταται και β) προστίθενται παρ. 15, 16, 17, 18 και 19 και οι παρ. 14, 15, 16, 17, 18, και 19 του άρθρου 16 διαμορφώνονται ως εξής:
«14. Εκπαιδευτικοί της δημόσιας πρωτοβάθμιας ή δευτεροβάθμιας εκπαίδευσης οι οποίοι είναι ταυτοχρόνως και κληρικοί: α) ενός εκ των κλιμάτων της Εκκλησίας της Ελλάδος, β) του Οικουμενικού Πατριαρχείου και των υπ’ αυτώ Εκκλησίας της Κρήτης, Ιερών Μητροπόλεων Δωδεκανήσου και Πατριαρχικής Εξαρχείας Πάτμου, γ) των Πατριαρχείων Αλεξανδρείας, Αντιοχείας και Ιεροσολύμων (Πρεσβυγενών Πατριαρχείων) και δ) της Ιεράς Μονής του Σινά μπορεί να αποσπώνται για την κάλυψη των ποιμαντικών αναγκών της Ομογένειας και την παροχή υπηρεσίας σε Ιερές Μητροπόλεις του Οικουμενικού Πατριαρχείου ή ενός εκ των Πρεσβυγενών Πατριαρχείων ή στην Ιερά Μονή του Σινά.
15. Η απόσπαση πραγματοποιείται με απόφαση του αρμοδίου οργάνου του Υπουργείου Παιδείας, Θρησκευμάτων και Αθλητισμού, κατά παρέκκλιση κάθε γενικής ή ειδικής διάταξης, κατόπιν προηγούμενου αιτήματος του οικείου Μητροπολίτη του Οικουμενικού Πατριαρχείου ή των Πρεσβυγενών Πατριαρχείων ή του Αρχιεπισκόπου Σινά, με το οποίο προσδιορίζονται η ποιμαντική ανάγκη, η παροχή υπηρεσίας και η προς κάλυψη θέση, και κατόπιν αίτησης του ενδιαφερομένου εκπαιδευτικού. Ο εκπαιδευτικός αποσπάται για ένα (1) έτος στο Γραφείο Συντονιστή Εκπαίδευσης που βρίσκεται πλησιέστερα στον τόπο που εδρεύει η εκκλησιαστική αρχή στην οποία θα καλύψει τις ποιμαντικές ανάγκες με την παροχή υπηρεσιών του και, με απόφασή του Συντονιστή, διατίθεται άμεσα σε αυτήν.
16. Η απόσπαση μπορεί να παρατείνεται με απόφαση του αρμοδίου οργάνου του Υπουργείου Παιδείας, Θρησκευμάτων και Αθλητισμού για ένα (1) έτος κάθε φορά, κατόπιν αίτησης του υπαλλήλου και σύμφωνης γνώμης της ενδιαφερόμενης εκκλησιαστικής αρχής, που υποβάλλονται το αργότερο τρεις (3) μήνες πριν από τη λήξη της απόσπασης ή της παράτασής της.
17. Η απόφαση της απόσπασης ή της παράτασής της μπορεί να ανακληθεί οποτεδήποτε.
18. Ο αποσπώμενος λαμβάνει μόνο τις αποδοχές εσωτερικού και δεν δικαιούται επιμίσθιο ή οποιουδήποτε είδους πρόσθετη αμοιβή ή αποζημίωση από το Δημόσιο για τη μετακίνηση, επιστροφή ή για τον χρόνο της απόσπασής του. Η δαπάνη της μισθοδοσίας του συνεχίζει να βαραίνει τον φορέα προέλευσης.
19. Αν ο Κληρικός είναι έγγαμος και η σύζυγός του είναι εκπαιδευτικός της δημόσιας πρωτοβάθμιας ή δευτεροβάθμιας εκπαίδευσης, επιτρέπεται να αποσπάται κατόπιν αίτησής της για συνυπηρέτηση κατ’ αναλογική εφαρμογή της παρ. 10.»
Άρθρο 61
Ανακατανομή οργανικών θέσεων 
Εφημερίων και εκκλησιαστικών υπαλλήλων
1. Δυνάμει της υπ’ αρ. 4166/2413/2023 (Α’ 174) απόφασης της Ιεράς Συνόδου Ιεραρχίας της Εκκλησίας της Ελλάδος, με την οποία μεταβλήθηκαν τα όρια των Ιερών Μητροπόλεων Φωκίδος και Φθιώτιδος, μειώνονται κατά δύο (2) οι εβδομήντα τρεις (73) οργανικές θέσεις Εφημερίων που έχουν κατανεμηθεί στην Ιερά Μητρόπολη Φωκίδος υπό αύξοντα αριθμό 81 της κάθετης στήλης υπό τον τίτλο «Οργανικές θέσεις Εφημερίων» του Πίνακα του άρθρου 1 του π.δ. 14/2023 (Α’ 30), ανερχόμενες σε εβδομήντα μία (71) θέσεις, και μεταφέρονται στην Ιερά Μητρόπολη Φθιώτιδος ώστε να αυξάνονται κατά δύο (2) θέσεις οι εκατόν ογδόντα μία (181) οργανικές θέσεις εφημερίων που έχουν κατανεμηθεί στην Ιερά Μητρόπολη Φθιώτιδος υπό αύξοντα αριθμό 78 του ανωτέρω Πίνακα, ανερχόμενες σε εκατόν ογδόντα τρεις (183) θέσεις. Ως προς την κατανομή των μεταφερομένων οργανικών θέσεων ισχύουν τα οριζόμενα στις παρ. 3, 7 και 9 του άρθρου 347 του ν. 4957/2022 (Α’ 141).
2. Μειώνονται κατά τρεις (3) οι σαράντα οκτώ (48) οργανικές θέσεις εκκλησιαστικών υπαλλήλων που έχουν κατανεμηθεί στην Ιερά Αρχιεπισκοπή Αθηνών υπό αύξοντα αριθμό 2 της κάθετης στήλης υπό τον τίτλο «Οργανικές θέσεις Εκκλησιαστικών Υπαλλήλων» του Πίνακα 1 του άρθρου 1 του π.δ. 14/2023, ανερχόμενες σε σαράντα πέντε (45) θέσεις, και μεταφέρονται στην Εκκλησία της Ελλάδος - Ιερά Σύνοδο της Ιεραρχίας, ώστε να αυξάνονται κατά τρεις (3) θέσεις οι οργανικές θέσεις εκκλησιαστικών υπαλλήλων που έχουν κατανεμηθεί στην Εκκλησία της Ελλάδος - Ιερά Σύνοδο της Ιεραρχίας υπό αύξοντα αριθμό 1 του ανωτέρω Πίνακα, ανερχόμενες σε τρεις (3) θέσεις. Ως προς την κατανομή των μεταφερομένων οργανικών θέσεων ισχύουν τα οριζόμενα στις παρ. 3, 5 και 9 του άρθρου 347 του ν. 4957/2022. Η πλήρωση των θέσεων γίνεται είτε με διορισμό σύμφωνα με τις διατάξεις του ν. 4765/2021 (Α’ 6) είτε με μετάταξη από την Ιερά Αρχιεπισκοπή Αθηνών ή άλλη Ιερά Μητρόπολη της Εκκλησίας της Ελλάδος.
3. Μειώνονται κατά δύο (2) οι εκατόν είκοσι τρεις (123) οργανικές θέσεις Εφημερίων που έχουν κατανεμηθεί στην Ιερά Μητρόπολη Σύρου υπό αύξοντα αριθμό 74 της κάθετης στήλης υπό τον τίτλο «Οργανικές θέσεις Εφημερίων» του Πίνακα 1 του άρθρου 1 του π.δ. 14/2023, ανερχόμενες σε εκατόν είκοσι μία (121) θέσεις και μεταφέρονται εντός της αυτής Ιεράς Μητρόπολης, ώστε να αυξάνονται κατά δύο (2) θέσεις οι οργανικές θέσεις Διακόνων που έχουν κατανεμηθεί στην Ιερά Μητρόπολη Σύρου υπό αύξοντα αριθμό 74 του ανωτέρω Πίνακα, ανερχόμενες σε τρεις (3) θέσεις. Ως προς την κατανομή των μεταφερομένων οργανικών θέσεων ισχύουν τα οριζόμενα στις παρ. 3, 5, 7 και 9 του άρθρου 347 του ν. 4957/2022.
4. Μειώνονται κατά μία (1) οι εκατόν τέσσερις (104) οργανικές θέσεις Εφημερίων που έχουν κατανεμηθεί στην Ιερά Μητρόπολη Αρκαλοχωρίου υπό αύξοντα αριθμό 9 της κάθετης στήλης υπό τον τίτλο «Οργανικές θέσεις Εφημερίων» του Πίνακα 1 του άρθρου 1 του π.δ. 15/2023 (Α’ 30), ανερχόμενες σε εκατόν τρεις (103) θέσεις και μεταφέρεται εντός της αυτής Ιεράς Μητρόπολης, ώστε να αυξάνονται κατά μία (1) θέση οι οργανικές θέσεις Ιεροκηρύκων που έχουν κατανεμηθεί στην Ιερά Μητρόπολη Αρκαλοχωρίου υπό αύξοντα αριθμό 9 του ανωτέρω Πίνακα, ανερχόμενες σε τρεις (3) θέσεις. Ως προς την κατανομή των μεταφερομένων οργανικών θέσεων ισχύουν τα οριζόμενα στις παρ. 3, 5, 7 και 9 του άρθρου 348 του ν. 4957/2022.
5. Μειώνονται κατά μία (1) οι σαράντα έξι (46) οργανικές θέσεις Εφημερίων που έχουν κατανεμηθεί στην Ιερά Μητρόπολη Κεφαλληνίας υπό αύξοντα αριθμό 36 της κάθετης στήλης υπό τον τίτλο «Οργανικές θέσεις Εφημερίων» του Πίνακα 1 του άρθρου 1 του π.δ. 14/2023, ανερχόμενες σε σαράντα πέντε (45) θέσεις, και μετατρέπεται σε θέση εκκλησιαστικών υπαλλήλων εντός της αυτής Ιεράς Μητρόπολης, ώστε να αυξάνονται κατά μία (1) θέση οι οργανικές θέσεις εκκλησιαστικών υπαλλήλων που έχουν κατανεμηθεί στην ως άνω Ιερά Μητρόπολη υπό αύξοντα αριθμό 36 του ανωτέρω Πίνακα, ανερχόμενες σε τέσσερις (4) θέσεις. Ως προς την κατανομή των μεταφερομένων οργανικών θέσεων ισχύουν τα οριζόμενα στις παρ. 3, 5, 7 και 9 του άρθρου 347 του ν. 4957/2022.»
Άρθρο 62
Αποστολή των Μουφτειών - Διόρθωση νομοθετικής παραπομπής - Τροποποίηση παρ. 2 άρθρου 137 ν. 4964/2022
Στην παρ. 2 του άρθρου 137 του ν. 4964/2022 (Α’ 150), περί Μουφτειών, διορθώνεται η νομοθετική παραπομπή και η παρ. 2 διαμορφώνεται ως εξής:
«2. Αποστολή των Μουφτειών Διδυμοτείχου, Κομοτηνής και Ξάνθης είναι η οργανωμένη και συστηματική εξυπηρέτηση των θρησκευτικών αναγκών και η αποτελεσματική διαχείριση των θρησκευτικών υποθέσεων των Ελλήνων πολιτών μελών της μουσουλμανικής μειονότητας Θράκης, καθώς και η άσκηση των δικαιοδοτικών αρμοδιοτήτων του οικείου Μουφτή σύμφωνα με τις παρ. 8 έως 11 του άρθρου 146.»
Άρθρο 63
Ειδική παροχή αποχωρησάντων Μουφτήδων και Τοποτηρητών Μουφτήδων - Αντικατάσταση παρ. 2 και τροποποίηση παρ. 3 και 4 
άρθρου 145 ν. 4964/2022
Στο άρθρο 145 του ν. 4964/2022 (Α’ 150), περί αποχώρησης Μουφτήδων, επέρχονται οι ακόλουθες τροποποιήσεις: α) στην παρ. 2 αα) στο πρώτο εδάφιο προστίθενται οι λέξεις «είτε συνεχώς είτε διακεκομμένα,», γίνεται νομοτεχνική βελτίωση και οι λέξεις «ειδικού επιδόματος ίσου με το εβδομήντα τοις εκατό (70%)» αντικαθίστανται από τις λέξεις «ειδικής παροχής ίσης με το εξήντα πέντε τοις εκατό (65%)», αβ) στο δεύτερο εδάφιο οι λέξεις «Το ειδικό επίδομα» αντικαθίστανται από τις λέξεις «Η ειδική παροχή» και προστίθενται οι λέξεις «με την έκδοση χρηματικού εντάλματος στο όνομα του δικαιούχου», αγ) αντικαθίσταται το τρίτο εδάφιο, αδ) προστίθεται νέο τέταρτο εδάφιο, αε) στο πέμπτο εδάφιο οι λέξεις «το ειδικό επίδομα» αντικαθίστανται από τις λέξεις «η ειδική παροχή» και οι λέξεις «εβδομήντα τοις εκατό (70%)» από τις λέξεις «εξήντα πέντε τοις εκατό (65%)» και β) στις παρ. 3 και 4 οι λέξεις «του ειδικού επιδόματος» αντικαθίστανται από τις λέξεις «της ειδικής παροχής» και το άρθρο 145 διαμορφώνεται ως εξής:
«Άρθρο 145
Αποχώρηση Μουφτήδων
1. Οι Μουφτήδες που αποχωρούν λόγω συμπλήρωσης του ορίου ηλικίας συνταξιοδότησης ή του ορίου θητειών του άρθρου 147 μπορεί να καταλαμβάνουν άμισθη θέση συμβούλου του Υπουργού Παιδείας, Θρησκευμάτων και Αθλητισμού για θέματα της μουσουλμανικής θρησκείας.
2. Οι αποχωρήσαντες Μουφτήδες και οι αποχωρήσαντες Τοποτηρητές Μουφτήδες του άρθρου 150, που έχουν υπηρετήσει τουλάχιστον επί πέντε (5) έτη, είτε συνεχώς είτε διακεκομμένα, χωρίς να έχουν παυθεί από τα καθήκοντά τους για τους λόγους που αναφέρονται στο άρθρο 157, και δεν εμπίπτουν στην περ. α) της παρ. 2 του άρθρου 144 ή στην περ. α) της παρ. 7 του άρθρου 150, δικαιούνται την καταβολή ειδικής παροχής ίσης με το εξήντα πέντε τοις εκατό (65%) του βασικού μισθού του εν ενεργεία Μουφτή έως τη συμπλήρωση του εξηκοστού έβδομου (67ου) έτους της ηλικίας τους. Η ειδική παροχή βαρύνει τον τακτικό προϋπολογισμό του Υπουργείου Παιδείας, Θρησκευμάτων και Αθλητισμού, στον οποίο εγγράφονται οι σχετικές πιστώσεις και εκκαθαρίζεται με την έκδοση χρηματικού εντάλματος στο όνομα του δικαιούχου από τις αρμόδιες Διευθύνσεις Πρωτοβάθμιας Εκπαίδευσης Έβρου, Ξάνθης και Ροδόπης. Λογίζεται ως εισόδημα από μισθωτή εργασία, φορολογείται αντίστοιχα και συνυπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα. Η ειδική παροχή δεν υπόκειται σε ασφαλιστικές και εργοδοτικές εισφορές. Εφόσον ο δικαιούχος αποκτήσει εισόδημα από οποιαδήποτε πηγή, η ειδική παροχή μειώνεται κατά το αντίστοιχο ποσό, ώστε το συνολικό εισόδημα του δικαιούχου να μην υπερβαίνει το εξήντα πέντε τοις εκατό (65%) του βασικού μισθού του εν ενεργεία Μουφτή.
3. Οι αποχωρήσαντες Μουφτήδες και οι αποχωρήσαντες Τοποτηρητές Μουφτήδες σε βάρος των οποίων ασκήθηκε ποινική δίωξη για τα αδικήματα του άρθρου 149, λαμβάνουν το πενήντα τοις εκατό (50%) της ειδικής παροχής της παρ. 2. Κατά τα λοιπά εφαρμόζεται αναλογικά η περ. β) της παρ. 4 του άρθρου 158.
4. Η αμετάκλητη καταδίκη για τα αδικήματα του άρθρου 149 συνιστά λόγο διακοπής της καταβολής της ειδικής παροχής.»
Άρθρο 64
Μισθοδοσία προσωπικού Μουφτειών - Τροποποίηση παρ. 5 άρθρου 139 ν. 4964/2022
Στην παρ. 5 του άρθρου 139 του ν. 4964/2022 (Α’ 150), περί οργάνωσης και λειτουργίας Μουφτειών Θράκης, η φράση «Διευθύνσεις Πρωτοβάθμιας Εκπαίδευσης» αντικαθίσταται από τη φράση «Διευθύνσεις Πρωτοβάθμιας και Δευτεροβάθμιας Εκπαίδευσης» και η παρ. 5 διαμορφώνεται ως εξής:
«5. Η μισθοδοσία του πάσης φύσεως προσωπικού των Μουφτειών των παρ. 1 και 2 βαρύνει τον τακτικό προϋπολογισμό του Υπουργείου Παιδείας, Θρησκευμάτων και Αθλητισμού, στον οποίο εγγράφονται οι σχετικές πιστώσεις και εκκαθαρίζεται από τις αρμόδιες Διευθύνσεις Πρωτοβάθμιας και Δευτεροβάθμιας Εκπαίδευσης Έβρου, Ξάνθης και Ροδόπης.»
Άρθρο 65
Αποζημίωση επιτροπών επιλογής Ιεροδιδασκάλων Ισλαμικής Θρησκείας στις Μουφτείες Θράκης ετών 2022 και 2023
Οι δαπάνες για την καταβολή αποζημίωσης των τακτικών και αναπληρωματικών μελών, όταν παρίσταντο στις συνεδριάσεις των επιτροπών, καθώς και του γραμματέα των επιτροπών επιλογής Ιεροδιδασκάλων Ισλαμικής Θρησκείας στις Μουφτείες Θράκης κατά τα έτη 2022 και 2023, οι οποίες βαρύνουν τις πιστώσεις του Ειδικού Φορέα 1020-2020000000 «Γενική Γραμματεία Θρησκευμάτων», του Υπουργείου Παιδείας, Θρησκευμάτων και Αθλητισμού [Α.Λ.Ε. 2120207001 «Πρόσθετες αποδοχές από αποζημιώσεις μελών συλλογικών οργάνων ενιαίου μισθολογίου (μόνιμοι και Ι.Δ.Α.Χ.)»] θεωρούνται νόμιμες και κανονικές.
Άρθρο 66
Ρυθμίσεις Διοικητικού Συμβουλίου Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών» - Τροποποίηση παρ. 1α άρθρου 5 ν. 3512/2006
1. Στην παρ. 1.α. του άρθρου 5 του ν. 3512/2006 (Α’ 264), περί της διοίκησης του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών», επέρχονται οι ακόλουθες τροποποιήσεις: α) επέρχονται νομοτεχνικές βελτιώσεις, β) στην περ. δ) μετά τη φράση «με τον αναπληρωτή του» διαγράφεται η φράση «με τα αυτά προσόντα», γ) διαγράφονται τα δύο τελευταία εδάφια και δ) προστίθενται πέντε νέα εδάφια και η παρ. 1.α. διαμορφώνεται ως εξής:
«1.α. Το νομικό πρόσωπο διοικείται από εννεαμελές Διοικητικό Συμβούλιο, το οποίο διορίζεται με απόφαση του Υπουργού Παιδείας, Θρησκευμάτων και Αθλητισμού, με τριετή θητεία, η οποία δύναται να ανανεώνεται. Με την ίδια απόφαση ορίζεται το μέλος της κατηγορίας: 
α) ως Προέδρος του Δ.Σ. και το μέλος της κατηγορίας 
β) ως Αντιπρόεδρος. Στο Διοικητικό Συμβούλιο μετέχουν: α) ένας (1) εκπρόσωπος του Υπουργείου Παιδείας, Θρησκευμάτων και Αθλητισμού, με τον αναπληρωτή του, οι οποίοι είναι μόνιμοι δημόσιοι υπάλληλοι, προϊστάμενοι γενικής διεύθυνσης ή πρόσωπα που ασκούν καθήκοντα προϊσταμένου γενικής διεύθυνσης του Υπουργείου Παιδείας, Θρησκευμάτων και Αθλητισμού ή προϊστάμενοι διεύθυνσης ή πρόσωπα που ασκούν καθήκοντα προϊσταμένου διεύθυνσης της Γενικής Γραμματείας Θρησκευμάτων του Υπουργείου Παιδείας, Θρησκευμάτων και Αθλητισμού, β) ένας (1) εκπρόσωπος του Υπουργείου Εθνικής Οικονομίας και Οικονομικών, με τον αναπληρωτή του, οι οποίοι είναι μόνιμοι δημόσιοι υπάλληλοι, προϊστάμενοι γενικής διεύθυνσης ή πρόσωπα που ασκούν καθήκοντα προϊσταμένου γενικής διεύθυνσης ή προϊστάμενοι διεύθυνσης ή πρόσωπα που ασκούν καθήκοντα προϊσταμένου διεύθυνσης του Υπουργείου Εθνικής Οικονομίας και Οικονομικών, που προτείνονται από τον Υπουργό Εθνικής Οικονομίας και Οικονομικών, γ) δύο (2) εκπρόσωποι του Δήμου Αθηναίων, με τους αναπληρωτές τους, που προτείνονται από τον Δήμαρχο Αθηναίων, εκ των οποίων ο ένας (1) είναι μόνιμος υπάλληλος, προϊστάμενος γενικής διεύθυνσης ή πρόσωπο που ασκεί καθήκοντα προϊσταμένου γενικής διεύθυνσης ή προϊστάμενος διεύθυνσης ή πρόσωπο που ασκεί καθήκοντα προϊσταμένου διεύθυνσης του Δήμου Αθηναίων και ο έτερος αιρετό μέλος του δημοτικού συμβουλίου του Δήμου Αθηναίων, δ) ένας (1) δικηγόρος παρ’ Αρείω Πάγω ή ένας (1) θεολόγος, κατά προτίμηση με ειδίκευση ή εμπειρία σε θέματα αρμοδιότητας της Γενικής Γραμματείας Θρησκευμάτων, με τον αναπληρωτή του που ορίζει ο Υπουργός Παιδείας, Θρησκευμάτων και Αθλητισμού και ε) τέσσερις (4) εκπρόσωποι των μουσουλμάνων που νόμιμα διαβιούν στην Αττική, με τους αναπληρωτές τους, που ορίζονται από τον Υπουργό Παιδείας, Θρησκευμάτων και Αθλητισμού, λαμβανομένων υπόψη του μεγέθους των μουσουλμανικών κοινοτήτων, της νομικής οργάνωσής τους, των αδειοδοτημένων λατρευτικών χώρων που λειτουργούν, της απήχησής τους μεταξύ των διαβιούντων στην Αττική μουσουλμάνων, καθώς και κάθε άλλου πρόσφορου σχετικού στοιχείου. Ο διορισμός σε θέση μέλους του Διοικητικού Συμβουλίου δεν συνιστά κώλυμα για κατάληψη δημόσιας θέσης, ούτε θεωρείται κατοχή δεύτερης θέσης. Καθήκοντα γραμματέα του Διοικητικού Συμβουλίου ασκεί υπάλληλος της Γενικής Γραμματείας Θρησκευμάτων του Υπουργείου Παιδείας, Θρησκευμάτων και Αθλητισμού.
Το Διοικητικό Συμβούλιο με ειδικά αιτιολογημένη απόφασή του, η οποία ανακαλείται οποτεδήποτε, δύναται να αναθέτει αρμοδιότητες και ειδικά καθήκοντα σχετικά με την υλοποίηση, την εφαρμογή, τη διαχείριση και την εκτέλεση των σκοπών του νομικού προσώπου σε τακτικό ή αναπληρωματικό μέλος του, εκτός από τον Πρόεδρο και τον Αντιπρόεδρο.
Οι τακτικές μηνιαίες αποδοχές του ως άνω μέλους του Διοικητικού Συμβουλίου είναι ίσες με τις μεικτές αποδοχές του καταληκτικού μισθολογικού κλιμακίου του δημοσίου υπαλλήλου κατηγορίας δευτεροβάθμιας εκπαίδευσης, όπως αυτές προσδιορίζονται κάθε φορά. Επί των αποδοχών αυτών διενεργούνται οι νόμιμες κρατήσεις. Οι αποδοχές βαρύνουν εξ ολοκλήρου τον προϋπολογισμό του νομικού προσώπου, κατόπιν ισόποσης επιχορήγησης από τον τακτικό προϋπολογισμό του Υπουργείου Παιδείας, Θρησκευμάτων και Αθλητισμού, και καταβάλλονται στον δικαιούχο με χρηματικό ένταλμα πληρωμής που εκδίδεται για τον σκοπό αυτόν. Σε περίπτωση που το μέλος του Διοικητικού Συμβουλίου είναι δημόσιος υπάλληλος δεν δικαιούται καταβολή των αποδοχών των προηγούμενων εδαφίων.»
2. Οι αποζημιώσεις του Προέδρου και του Αντιπροέδρου του διοικητικού συμβουλίου του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών», όπως αυτές καθορίζονται στην υπό στοιχεία 31784/Θ1/20.3.2023 κοινή απόφαση των Υπουργών Οικονομικών και Παιδείας και Θρησκευμάτων (ΥΟΔΔ 299), για την περίοδο από 4.4.2022 έως 1.4.2024, θεωρούνται νόμιμες και κανονικές και καταβάλλονται, σύμφωνα με τους όρους και τις προϋποθέσεις που αναφέρονται σε αυτήν, στους δικαιούχους με χρηματικό ένταλμα πληρωμής που εκδίδεται για τον σκοπό αυτόν.
Άρθρο 67
Ιεροί Ναοί και Επισκοπεία τέως Ορθόδοξων Χριστιανικών Κοινοτήτων - Προσθήκη άρθρου 11Α στον ν. 2508/1920
Στον ν. 2508/1920 (Α’ 221) μετά το άρθρο 11 προστίθεται άρθρο 11Α ως εξής:
«Άρθρο 11Α
Εκκλησιαστικά ακίνητα τέως 
Ορθόδοξων Χριστιανικών Κοινοτήτων
Από την κατάργηση των τέως Ορθόδοξων Χριστιανικών Κοινοτήτων της παρ. 1 του άρθρου 3 τα εκκλησιαστικά ακίνητα, όπου στεγάζονται Ιεροί Ναοί ή Επισκοπεία Ιερών Μητροπόλεων της Εκκλησίας της Ελλάδος και εμπίπτουν στις περ. β’ και γ’ της παρ. 1 του άρθρου 3, θεωρείται ότι περιήλθαν κατά πλήρη κυριότητα, νομή και κατοχή στις κατά τόπον οικείες Ιερές Μητροπόλεις ή Ενορίες ως οιονεί καθολικούς διαδόχους, ανάλογα με τον κατά περίπτωση προορισμό τους. Τα αναφερόμενα στο πρώτο εδάφιο ισχύουν, ανεξάρτητα από εάν τηρήθηκε η προδικασία του παρόντος, και από το αν στη συνέχεια περιλήφθηκαν σε κατάλογο με αναλυτική έκθεση πόρων και περιουσιακών στοιχείων, καθώς και σε απόφαση της επιτροπής του άρθρου 11 περί διαπίστωσης του χαρακτήρα τους ή σε απόφαση εξακρίβωσης και διανομής της επιτροπής των άρθρων 1 και 2 του από 25.2.1926 νομοθετικού διατάγματος (Α’ 79). Ο νόμιμος εκπρόσωπος των ανωτέρω εκκλησιαστικών νομικών προσώπων υποχρεούται να προβεί σε σύνταξη έκθεσης απογραφής των ακινήτων, στην οποία περιγράφονται τα ακίνητα, καθώς και τα εμπράγματα δικαιώματα επ’ αυτών, η οποία περιβάλλεται τον συμβολαιογραφικό τύπο και μαζί με την περίληψη σύμφωνα με το άρθρο 9 του β.δ. 533/1963 (Α’ 147) καταχωρίζεται στα οικεία βιβλία μεταγραφών του αρμόδιου υποθηκοφυλακείου ή κτηματολογικού γραφείου. Ομοίως πραγματοποιούνται και οι απαιτούμενες κτηματολογικές εγγραφές. Οι ανωτέρω εκθέσεις απογραφής: α) έχουν αποδεικτικό και διαπιστωτικό χαρακτήρα και δεν αποτελούν συστατικές ή μεταβιβαστικές εμπραγμάτων δικαιωμάτων πράξεις, β) συντάσσονται και καταχωρίζονται σε υποθηκοφυλακεία και κτηματολογικά γραφεία χωρίς φόρους, εισφορές, αμοιβές, δικαιώματα και τέλη, όπως και οι δηλώσεις κτηματογραφούμενων δικαιωμάτων βάσει των εκθέσεων αυτών και γ) δεν θίγουν τυχόν εμπράγματα δικαιώματα τρίτων.»
Άρθρο 68
Αποσπάσεις υπαλλήλων θρησκευτικών
νομικών προσώπων δημοσίου δικαίου
1. Επιτρέπεται η απόσπαση υπαλλήλων μονίμων ή αορίστου χρόνου που ανήκουν σε φορείς της Γενικής Κυβέρνησης στα νομικά πρόσωπα δημοσίου δικαίου του άρθρου 11 του ν. 590/1977 (Α’ 146), του άρθρου 17 του ν. 4149/1961 (Α’ 41), του άρθρου 1 του ν. 349/1976 (Α’ 149), των άρθρων 319 και 320 του ν. 4957/2022 (Α’ 141), του άρθρου 1 του ν. 2456/1920 (Α’ 173) και του άρθρου 1 του ν.δ.301/1969 (Α’ 195), έως δύο (2) υπαλλήλων ανά νομικό πρόσωπο. Η απόσπαση διενεργείται κατά παρέκκλιση του ν. 4440/2016 (Α’ 224) και της παρ. 7 του άρθρου 11 του ν. 3833/2010 (Α’ 40), κατόπιν αίτησης του υπαλλήλου, που υποβάλλεται εντός αποκλειστικής προθεσμίας δύο (2) μηνών από την έναρξη ισχύος του παρόντος, και σύμφωνης γνώμης του φορέα προέλευσης και του φορέα υποδοχής, με κοινή απόφαση του αρμοδίου οργάνου του Υπουργείου Παιδείας, Θρησκευμάτων και Αθλητισμού και του κατά περίπτωση οικείου Υπουργού, με διάρκεια ενός (1) έτους και δυνατότητα παράτασής της έως πέντε (5) έτη. Η μισθοδοσία των αποσπασμένων υπαλλήλων καλύπτεται από τον φορέα προέλευσης.
2. Η απόσπαση παύει αυτοδικαίως όταν λήξει το χρονικό όριο της παρ. 1 και ο υπάλληλος με τη λήξη της απόσπασης επανέρχεται υποχρεωτικά στη θέση του χωρίς άλλη διατύπωση. Ο χρόνος απόσπασης λογίζεται για κάθε συνέπεια ως χρόνος πραγματικής υπηρεσίας στη θέση στην οποία ανήκει οργανικά.
3. Μετά τη λήξη της απόσπασης ή της παράτασής της, οι υπάλληλοι αυτοί δικαιούνται, κατόπιν αίτησής τους, μετάταξης στα νομικά πρόσωπα που είχαν αποσπαστεί και λαμβάνουν τις αποδοχές της νέας τους θέσης. Η κατά τα ως άνω μετάταξη διενεργείται, κατόπιν σύμφωνης γνώμης του φορέα υποδοχής και του φορέα προέλευσης, με κοινή απόφαση των αρμοδίων οργάνων των Υπουργείων Παιδείας, Θρησκευμάτων και Αθλητισμού, Εθνικής Οικονομίας και Οικονομικών, Εσωτερικών και του οικείου Υπουργού, περίληψη της οποίας δημοσιεύεται στην Εφημερίδα της Κυβερνήσεως, σε κενή οργανική θέση του φορέα υποδοχής. Η αίτηση για μετάταξη υποβάλλεται εντός αποκλειστικής προθεσμίας έξι (6) μηνών από τη λήξη της απόσπασης ή της παράτασής της.
4. Για την απόσπαση ή τη μετάταξη του παρόντος δεν απαιτείται γνώμη του οικείου υπηρεσιακού συμβουλίου του φορέα προέλευσης.
5. Για τους υπαλλήλους μόνιμους ή αορίστου χρόνου οι οποίοι έχουν χειροτονηθεί μέχρι τη δημοσίευση του παρόντος ή χειροτονούνται Διάκονοι ή Πρεσβύτεροι και ανήκουν σε φορείς της Γενικής Κυβέρνησης εφαρμόζονται η παρ. 9 του άρθρου 336, η παρ. 19 του άρθρου 347 και η παρ. 19 του άρθρου 348 του ν. 4957/2022.
Άρθρο 69
Ζητήματα ομογενειακών σχολείων Κωνσταντινούπολης και Ελληνικού Γυμνασίου - Λυκείου Ίμβρου - Αντικατάσταση παρ. 6 άρθρου 14 ν. 2640/1998
Η παρ. 6 του άρθρου 14 του ν. 2640/1998 (Α’ 206), περί βεβαιώσεων και πιστοποιητικών σπουδών ομογενειακών σχολείων Κωνσταντινούπολης και Ίμβρου, αντικαθίσταται ως εξής:
«6. Οι βεβαιώσεις ή τα πιστοποιητικά σπουδών που χορηγούνται στους μαθητές ελληνικής υπηκοότητας από τα ομογενειακά σχολεία Κωνσταντινούπολης και Ίμβρου από την έναρξη λειτουργίας τους, με τα οποία βεβαιώνεται η περάτωση σπουδών σε αυτά, είναι ισότιμα προς τα απολυτήρια Γυμνασίου και Λυκείου της ημεδαπής.
Οι μαθητές ελληνικής υπηκοότητας των ομογενειακών σχολείων Κωνσταντινούπολης και Ίμβρου που έχουν βεβαίωση ή πιστοποιητικό σπουδών των ανωτέρω σχολείων ανεξάρτητα από το έτος λήψης τους, με το οποίο βεβαιώνεται η περάτωση των σπουδών στο Λύκειο, μπορούν, κατόπιν αίτησής τους, να λάβουν μέρος σε απολυτήριες εξετάσεις Γενικών Λυκείων της Δημόσιας Δευτεροβάθμιας Εκπαίδευσης που ορίζονται με απόφαση του Υπουργού Παιδείας, Θρησκευμάτων και Αθλητισμού, ενώπιον του Συλλόγου Διδασκόντων και να λάβουν απολυτήριο τίτλο από το Γενικό Λύκειο στις εξετάσεις του οποίου θα συμμετάσχουν.
Οι μαθητές του δευτέρου εδαφίου εξετάζονται γραπτά και προφορικά σε ύλη που καθορίζει ο οικείος Σύλλογος Διδασκόντων από τα σχολικά εγχειρίδια των μαθημάτων της ιστορίας γενικής παιδείας, νεοελληνικής γλώσσας και λογοτεχνίας και θρησκευτικών της Γ’ τάξης του Γενικού Λυκείου με θέματα ανάπτυξης - ανοιχτού τύπου. Οι εξετάσεις διενεργούνται με ευθύνη του Διευθυντή και του Συλλόγου Διδασκόντων του σχολείου. Τα γραπτά διορθώνονται από τους διδάσκοντες ή από εκπαιδευτικούς του σχολείου που έχουν τα συγκεκριμένα μαθήματα ως πρώτη ή δεύτερη ανάθεση. Επιτυχόντες θεωρούνται όσοι σε κάθε ένα από τα τρία εξεταζόμενα μαθήματα έλαβαν βαθμό ίσο τουλάχιστον με τη βαθμολογική βάση του δέκα (10) και στη γραπτή και στην προφορική εξέταση. Με απόφαση του Υπουργού Παιδείας, Θρησκευμάτων και Αθλητισμού καθορίζονται οι σχολικές μονάδες, ο χρόνος υποβολής της αίτησης, ο χρόνος της εξέτασης, ο τρόπος των εξετάσεων, το περιεχόμενο της εξέτασης των μαθημάτων, ο τρόπος διατύπωσης των θεμάτων, ο τρόπος βαθμολόγησης και κάθε άλλο ειδικότερο θέμα σχετικά με τη διαδικασία των εξετάσεων.
Στους επιτυχόντες των εξετάσεων της παρ. 3 χορηγείται απολυτήριο του Γενικού Λυκείου στις εξετάσεις του οποίου συμμετείχαν. Με απόφαση του Υπουργού Παιδείας, Θρησκευμάτων και Αθλητισμού καθορίζονται ο τύπος του απολυτηρίου, το περιεχόμενό του και ο τρόπος υπολογισμού του βαθμού του απολυτηρίου.»
Άρθρο 70
Θρησκευτικές κοινότητες - Τροποποίηση παρ. 1 άρθρου 13 και προσθήκη άρθρου 18Α στον ν. 4301/2014
1. Στην περ. Α) της παρ. 1 του άρθρου 13 του ν. 4301/2014 (Α’ 223), περί αναγνώρισης νομικής προσωπικότητας της εν Ελλάδι Καθολικής Εκκλησίας, λοιπών υφιστάμενων Εκκλησιών και νομικών προσώπων τους, προστίθεται υποπερ. 86 ως εξής:
«86) «Ιερά Μονή Αδελφών Δούλων του Κυρίου και της Παναγίας του Ματαρά, Θρησκευτικό Νομικό Πρόσωπο» που εδρεύει στην Τήνο.»
2. Στην περ. Ε) της παρ. 1 του άρθρου 13 του ν. 4301/2014 προστίθεται υποπερ. 28 ως εξής:
«28) «Ιερά Μονή των Σαλεσιανών Πατέρων του Αγίου Ιωάννη Μπόσκο, Θρησκευτικό Νομικό Πρόσωπο», που εδρεύει στη Σύρο.»
3. Εντός αποκλειστικής προθεσμίας ενός (1) έτους από την έναρξη ισχύος του παρόντος τα θρησκευτικά νομικά πρόσωπα των παρ. 1 και 2 οφείλουν να ολοκληρώσουν τη διαδικασία της παρ. 2 του άρθρου 13 του ν. 4301/2014, περί αναγνώρισης νομικής προσωπικότητας της εν Ελλάδι Καθολικής Εκκλησίας, λοιπών υφιστάμενων Εκκλησιών και νομικών προσώπων τους.
4. Στον ν. 4301/2014, μετά από το άρθρο 18 προστίθεται άρθρο 18Α, ως εξής:
«Άρθρο 18Α
Μέτρα στήριξης θρησκευτικών κοινοτήτων που έχουν υποστεί ολοκαύτωμα ή γενοκτονία αναγνωρισμένη από τη Βουλή των Ελλήνων
1. Οι θρησκευτικές κοινότητες που υπέστησαν ολοκαύτωμα ή γενοκτονία αναγνωρισμένη με νόμο και αποτελούν νομικά πρόσωπα δημοσίου δικαίου ή εκκλησιαστικά ή θρησκευτικά νομικά πρόσωπα του άρθρου 13 μπορούν, κατόπιν αίτησής τους, η οποία υποβάλλεται στη Διεύθυνση Θρησκευτικής Διοίκησης της Γενικής Γραμματείας Θρησκευμάτων του Υπουργείου Παιδείας, Θρησκευμάτων και Αθλητισμού, να τύχουν αρωγής και μέτρων στήριξης από το Υπουργείο Παιδείας, Θρησκευμάτων και Αθλητισμού. Την αρωγή του πρώτου εδαφίου μπορούν να λάβουν και τα σχολεία μη κερδοσκοπικού χαρακτήρα που συνδέονται με οποιονδήποτε τρόπο με τις θρησκευτικές κοινότητες του πρώτου εδαφίου, με την ίδια διαδικασία.
2. Η αρωγή και τα μέτρα στήριξης των θρησκευτικών κοινοτήτων και των σχολείων της παρ. 1 σκοπούν στη διατήρηση της ιδιαίτερης πολιτισμικής ταυτότητάς τους και στη σύζευξή της με την ελληνική ιστορία και πολιτισμό και ορίζονται με σχετικό νόμο για κάθε μία από αυτές.»
ΚΕΦΑΛΑΙΟ Η’
ΡΥΘΜΙΣΕΙΣ ΘΕΜΑΤΩΝ ΙΝΣΤΙΤΟΥΤΟΥ ΕΚΠΑΙΔΕΥΤΙΚΗΣ ΠΟΛΙΤΙΚΗΣ
Άρθρο 71
Μητρώο Επιμόρφωσης Εκπαιδευτικών - Προσθήκη άρθρου 13Α στον ν. 3966/2011
Στον ν. 3966/2011 (Α’ 118) μετά από το άρθρο 13 προστίθεται άρθρο 13Α ως εξής:
«Άρθρο 13Α
Μητρώο Επιμόρφωσης Εκπαιδευτικών
«1. Συστήνεται στο Ινστιτούτο Εκπαιδευτικής Πολιτικής (Ι.Ε.Π.) Μητρώο Επιμόρφωσης Εκπαιδευτικών (Μητρώο Ε.Ε.), το οποίο τηρείται σε ψηφιακή πλατφόρμα του Ι.Ε.Π.. Στο Μητρώο Ε.Ε. καταχωρίζονται προγράμματα επιμόρφωσης εκπαιδευτικών της δημόσιας και ιδιωτικής εκπαίδευσης που δύναται να υλοποιεί το Ι.Ε.Π., το διδακτικό προσωπικό των επιμορφώσεων, το εκπαιδευτικό υλικό, καθώς και κάθε άλλη βάση δεδομένων που σχετίζεται με το αντικείμενο της επιμόρφωσης.
2. Το διδακτικό προσωπικό του Μητρώου Ε.Ε. του Ι.Ε.Π. δεν είναι μόνιμο και διακρίνεται σε κύριο και βοηθητικό διδακτικό προσωπικό, τα μέλη του οποίου εντάσσονται στο προσωρινό και εν συνεχεία στο ενιαίο μητρώο κύριου ή βοηθητικού διδακτικού προσωπικού, αντίστοιχα. Στο διδακτικό προσωπικό μπορεί να ανήκουν εκπαιδευτικοί της δημόσιας και ιδιωτικής εκπαίδευσης, διδακτικό, επιστημονικό ή ερευνητικό προσωπικό Ανωτέρων και Ανωτάτων Εκπαιδευτικών Ιδρυμάτων της ημεδαπής ή της αλλοδαπής, δημόσιοι λειτουργοί και υπάλληλοι, υπάλληλοι νομικών προσώπων δημοσίου δικαίου και νομικών προσώπων ιδιωτικού δικαίου, ιδιώτες με εξειδικευμένη επιστημονική, τεχνική ή άλλη ειδική κατάρτιση και πείρα συναφή προς το περιεχόμενο της επιμόρφωσης και τα επιμορφωτικά αντικείμενα, καθώς και ημεδαποί ή αλλοδαποί εμπειρογνώμονες.
3. Το κύριο διδακτικό προσωπικό, εκτός από την υποχρέωση παροχής διδακτικού έργου, συμμετέχει στην ανίχνευση εκπαιδευτικών και επιμορφωτικών αναγκών, στον σχεδιασμό, την αξιολόγηση και την αποτίμηση της αποτελεσματικότητας των επιμορφωτικών προγραμμάτων του Ι.Ε.Π., στην εκπόνηση και συγγραφή εκπαιδευτικού υλικού, στον σχεδιασμό, την παρακολούθηση και την αξιολόγηση των εργασιών που εκπονούν οι εκπαιδευόμενοι των επιμορφωτικών προγραμμάτων, καθώς και άλλων εργασιών που τους ανατίθενται στο πλαίσιο των επιμορφώσεων. Το βοηθητικό διδακτικό προσωπικό υποστηρίζει την προετοιμασία, την υλοποίηση και τον απολογισμό των προγραμμάτων.
4. Τα ζητήματα που αφορούν στη διαχείριση και τη λειτουργία του Μητρώου Ε.Ε. ρυθμίζονται με τον Κανονισμό Διαχείρισης του Μητρώου Ε.Ε. (Κ.Δ.Μ.Ε.Ε.), ο οποίος αναρτάται στον δικτυακό τόπο του προγράμματος Διαύγεια.
5.α) Για την ένταξη στο Μητρώο Ε.Ε. του διδακτικού προσωπικού υποβάλλεται σχετική αίτηση από τον ενδιαφερόμενο, η οποία αξιολογείται σύμφωνα με όσα ορίζονται στον Κ.Δ.Μ.Ε.Ε. και εγκρίνεται με απόφαση του Δ.Σ. του Ι.Ε.Π.. Η ένταξη του διδακτικού προσωπικού στο Μητρώο Ε.Ε. δεν συνεπάγεται υποχρεωτικά την απασχόλησή του. Η απασχόληση εξαρτάται από τις ανάγκες του Ι.Ε.Π., τη διαθεσιμότητα των μελών και την εν γένει αξιολόγησή τους, σύμφωνα με τις ειδικότερες ρυθμίσεις του Κ.Δ.Μ.Ε.Ε. για τα κριτήρια καταλληλότητας και γνωστικής επάρκειας των μελών του Μητρώου Ε.Ε. και την αξιολόγηση που έχει λάβει το διδακτικό προσωπικό από την υλοποίηση ανατεθέντος έργου.
β) Προϋπόθεση για την ανάθεση καθηκόντων είναι η ένταξη στο Μητρώο Ε.Ε. κύριου και βοηθητικού διδακτικού προσωπικού. Η ανάθεση καθηκόντων σε ιδιώτες αποτελεί σύμβαση έργου και γίνεται σύμφωνα με το άρθρο 6 του ν. 2527/1997 (Α’ 206) και κατόπιν έγκρισης του άρθρου 51 του ν. 4622/2019 (Α’ 133) περί ετήσιου προγραμματισμού ανθρώπινου δυναμικού του δημόσιου τομέα. Η ανάθεση διδακτικού έργου και των λοιπών εργασιών της παρ. 3 γίνεται με απόφαση του Δ.Σ. του Ι.Ε.Π..
γ) Για την αξιοποίηση του ενταγμένου στο Μητρώο Ε.Ε. διδακτικού προσωπικού, λαμβάνεται υπόψη η αρχική και συνεχής αξιολόγησή τους. Η αξιολόγηση πραγματοποιείται μετά το πέρας της ανάθεσης έργου και πραγματοποιείται από τους εκπαιδευόμενους και τους υπευθύνους των προγραμμάτων.
δ) Η υποστήριξη αποκλειστικά των ενάρξεων και λήξεων των επιμορφωτικών προγραμμάτων του Ι.Ε.Π. ανατίθεται σε ενταγμένο στο Μητρώο Ε.Ε. προσωπικό που υπηρετεί στο Ι.Ε.Π. με οποιαδήποτε σχέση εργασίας και συμμετέχει στην υποστήριξη της υλοποίησής τους, χωρίς να εντάσσεται στη διαδικασία αξιολόγησης του Μητρώου Ε.Ε. για ανάθεση έργου διδακτικού προσωπικού.
6. Στο διδακτικό προσωπικό, που απασχολείται στα επιμορφωτικά προγράμματα και στις δράσεις που εκτελεί το Ι.Ε.Π., καταβάλλεται ωριαία αποζημίωση, σύμφωνα με την παρ. 11, η οποία είναι ανάλογη με τον χρόνο και το είδος της απασχόλησής του. Η αποζημίωση καταβάλλεται και όταν τα επιμορφωτικά προγράμματα εκτελούνται κατά τη διάρκεια του ωραρίου εργασίας, υπό την προϋπόθεση ότι έχει χορηγηθεί κανονική άδεια εργασίας. Η ως άνω αποζημίωση υπόκειται σε κρατήσεις εισφορών υπέρ των οικείων ασφαλιστικών ταμείων και προσαυξάνεται με την εκάστοτε ισχύουσα εργοδοτική εισφορά.
7. To I.E.Π. δύναται να λάβει πιστοποίηση για τα προγράμματα επιμόρφωσης που καταρτίζει και υλοποιεί, καθώς και για τις γνώσεις και δεξιότητες των εκπαιδευομένων εκπαιδευτικών που αποκτήθηκαν και αναπτύχθηκαν στο πλαίσιο ενός πιστοποιημένου επιμορφωτικού προγράμματος.
8. Συστήνεται στο Ι.Ε.Π. Επιτροπή Πιστοποίησης Επιμόρφωσης (Ε.Π.Ε.), η οποία, μετά από αίτημα δημόσιων και ιδιωτικών φορέων εκπαίδευσης, χορηγεί πιστοποίηση σε επιμορφωτικά προγράμματα εκπαιδευτικών, καθώς και πιστοποίηση γνώσεων και δεξιοτήτων των εκπαιδευομένων εκπαιδευτικών που αποκτήθηκαν και αναπτύχθηκαν στο πλαίσιο ενός επιμορφωτικού προγράμματος. Η Ε.Π.Ε. είναι πενταμελής, με τριετή θητεία και συγκροτείται με απόφαση του Υπουργού Παιδείας, Θρησκευμάτων και Αθλητισμού από τα εξής μέλη: α) τον Πρόεδρο του Ι.Ε.Π., ως Πρόεδρο, με αναπληρωτή μέλος του Δ.Σ. του Ι.Ε.Π., β) έναν εκπρόσωπο του Υπουργείου Παιδείας, Θρησκευμάτων και Αθλητισμού, με τον αναπληρωτή του, και γ) τρεις (3) εμπειρογνώμονες σε θέματα επιμόρφωσης, με τους αναπληρωτές τους, κατόπιν εισήγησης του Ι.Ε.Π.. Η Ε.Π.Ε. υποστηρίζεται διοικητικά από το Ι.Ε.Π..
9. Με απόφαση του Διοικητικού Συμβουλίου (Δ.Σ.) του Ι.Ε.Π., μετά από πρόταση του Προέδρου του, εκδίδεται Κανονισμός Διαχείρισης του Μητρώου Ε.Ε. (Κ.Δ.Μ.Ε.Ε.) του Ι.Ε.Π., στον οποίο καθορίζονται η διαδικασία ένταξης των ενδιαφερομένων στο Μητρώο Ε.Ε., ειδικές περιπτώσεις ένταξης, τα κριτήρια καταλληλότητας και γνωστικής επάρκειας και η διαδικασία αξιολόγησης και επιλογής ενταγμένων μελών, οι λεπτομέρειες άσκησης των καθηκόντων του κύριου και βοηθητικού διδακτικού προσωπικού, η ανάθεση διδακτικού και λοιπού έργου σε μέλη του Μητρώου Ε.Ε., η επικαιροποίηση των στοιχείων των ενταγμένων μελών, η αξιολόγηση των μελών, κάθε αναγκαία λεπτομέρεια για την καταβολή ωριαίας αποζημίωσης στα μέλη του διδακτικού προσωπικού που υλοποιούν διδακτικό και λοιπό έργο, το κατώτατο όριο ωρών αποζημίωσης ανά μέλος του Μητρώου Ε.Ε., η αξιοποίηση νέων μελών και μελών του Μητρώου Ε.Ε. χωρίς διδακτικό έργο, η διαγραφή από το Μητρώο Ε.Ε., τα καθήκοντα και οι υποχρεώσεις των μελών του Μητρώου, οι ειδικές επιτροπές αξιολόγησης των υποψηφίων για ένταξη στο Μητρώο Ε.Ε., η διαδικασία υποβολής αίτησης θεραπείας για την απόφαση του Δ.Σ. του Ι.Ε.Π. περί της αποδοχής ή της απόρριψης της αίτησης ένταξης στο Μητρώο Ε.Ε. των υποψηφίων, καθώς και κάθε άλλο θέμα σχετικό με τη λειτουργία του Μητρώου Ε.Ε., την απασχόληση των μελών του, καθώς και τη ρύθμιση θεμάτων υλοποίησης του φυσικού και οικονομικού αντικειμένου των επιμορφωτικών προγραμμάτων και δράσεων του Ι.Ε.Π..
10. Με απόφαση του Δ.Σ. του Ι.Ε.Π., μετά από πρόταση του Προέδρου του Ι.Ε.Π., δύναται να αναπροσαρμόζεται το ανώτατο όριο ωρών διδακτικού και λοιπού έργου που μπορεί να ανατεθεί στους ενταγμένους στο Μητρώο Ε.Ε. και όχι πέραν από είκοσι μία (21) ώρες κατά μέσο όρο ανά μήνα.
11. Με κοινή απόφαση των Υπουργών Παιδείας, Θρησκευμάτων και Αθλητισμού και Εθνικής Οικονομίας και Οικονομικών καθορίζεται η ωριαία αποζημίωση του διδακτικού προσωπικού στα επιμορφωτικά προγράμματα και τις δράσεις που εκτελεί το Ι.Ε.Π., ύστερα από εισήγηση του Δ.Σ. του Ι.Ε.Π., η οποία δύναται να καλύπτεται από προγράμματα που υλοποιούνται από το Ι.Ε.Π. και χρηματοδοτούνται από εθνικούς ή ενωσιακούς πόρους.
12. Με απόφαση του Υπουργού Παιδείας, Θρησκευμάτων και Αθλητισμού ορίζονται τα ειδικότερα θέματα λειτουργίας της Ε.Π.Ε., οι προδιαγραφές και η μεθοδολογία, καθώς και οποιοδήποτε άλλο θέμα κρίνεται απαραίτητο για την εφαρμογή της διαδικασίας και των συνεπειών πιστοποίησης της παρούσας, μετά από εισήγηση του Ι.Ε.Π..»
Άρθρο 72
Αρμοδιότητες Τμήματος Γ’ Επιμόρφωσης και Αξιολόγησης Εκπαιδευτικού Έργου και Εκπαιδευτικών, Ευρωπαϊκής και Διεθνούς Εκπαιδευτικής Πολιτικής της Επιστημονικής Υπηρεσίας του Ινστιτούτου Εκπαιδευτικής Πολιτικής - Τροποποίηση περ. i) παρ. 5 άρθρου 13 ν. 3966/2011
Η περ. i) της παρ. 5 του άρθρου 13 του ν. 3966/2011 (Α’ 118), περί επιστημονικής υπηρεσίας του Ινστιτούτου Εκπαιδευτικής Πολιτικής, αντικαθίσταται ως εξής:
«i) Σχεδιάζει την εθνική στρατηγική για την επιμόρφωση των εκπαιδευτικών και παρακολουθεί την υλοποίησή της, συνεργάζεται με το Τμήμα Γ’ Επιμόρφωσης Εκπαιδευτικού Προσωπικού Πρωτοβάθμιας και Δευτεροβάθμιας Εκπαίδευσης του Υπουργείου Παιδείας, Θρησκευμάτων και Αθλητισμού, τις λοιπές υπηρεσίες και φορείς του Υπουργείου Παιδείας, Θρησκευμάτων και Αθλητισμού και άλλων Υπουργείων, καθώς και άλλους ελληνικούς ή διεθνείς οργανισμούς, δημόσιους ή ιδιωτικούς, για τον σχεδιασμό και την υλοποίηση δράσεων επιμόρφωσης, γνωμοδοτεί για την κατανομή των εθνικών και ενωσιακών πόρων που διατίθενται για την επιμόρφωση των εκπαιδευτικών και για τις προτάσεις επιμόρφωσης εκπαιδευτικών που υποβάλλονται στον Υπουργό Παιδείας, Θρησκευμάτων και Αθλητισμού, πιστοποιεί τους επιμορφωτικούς φορείς, συντονίζει και παρακολουθεί τις διαδικασίες υλοποίησης, πιστοποίησης και αποτίμησης της επιμόρφωσης των εκπαιδευτικών, εισηγείται για το περιεχόμενο και κάθε θέμα λειτουργίας του Μητρώου Επιμόρφωσης Εκπαιδευτικών που τηρείται στο Ι.Ε.Π., για τα κριτήρια εγγραφής και επιλογής επιμορφωτών με γνώμονα ιδίως τη γνωστική επάρκεια και καταλληλότητα των επιμορφωτών, το επιμορφωτικό αντικείμενο, τους στόχους και την ομάδα στην οποία απευθύνονται τα επιμορφωτικά προγράμματα, καταρτίζει και υλοποιεί επιμορφωτικά προγράμματα και δράσεις επιμόρφωσης, αξιολογεί, αποτιμά και ανιχνεύει την αναγκαιότητα των επιμορφωτικών προγραμμάτων είτε αυτοτελώς είτε σε συνεργασία με άλλους φορείς, όργανα ή υπηρεσίες του Υπουργείου Παιδείας, Θρησκευμάτων και Αθλητισμού, εκπονεί ή παραγγέλλει μελέτες και έρευνες για θέματα που αφορούν την επιμόρφωση των εκπαιδευτικών, οργανώνει εκδηλώσεις δημοσιότητας και διάχυσης των αποτελεσμάτων των δράσεων επιμόρφωσης και μεριμνά για την ανάπτυξη και τη βιωσιμότητα των δράσεων επιμόρφωσης.»
Άρθρο 73
Έγκριση υλοποίησης δράσεων και προγραμμάτων σχολικών μονάδων - Τροποποίηση παρ. 3 άρθρου 87 ν. 4823/2021
Η παρ. 3 του άρθρου 87 του ν. 4823/2021 (Α’ 136), περί συνεργασιών με τρίτους φορείς, αντικαθίσταται ως εξής:
«3. Η υλοποίηση των δράσεων και των προγραμμάτων, που πραγματοποιεί κάθε σχολική μονάδα, εγκρίνεται από τον Διευθυντή ή τον Προϊστάμενό της με κοινοποίηση στον Επόπτη Ποιότητας της Εκπαίδευσης της οικείας Διεύθυνσης Εκπαίδευσης.»
ΚΕΦΑΛΑΙΟ Θ’
ΡΥΘΜΙΣΕΙΣ ΘΕΜΑΤΩΝ ΕΘΝΙΚΗΣ ΑΡΧΗΣ ΑΝΩΤΑΤΗΣ ΕΚΠΑΙΔΕΥΣΗΣ
Άρθρο 74
Αποστολή της Εθνικής Αρχής Ανώτατης Εκπαίδευσης - Τροποποίηση άρθρου 2 ν. 4653/2020
1. Στο άρθρο 2 του ν. 4653/2020 (Α’ 12), περί της αποστολής της Εθνικής Αρχής Ανώτατης Εκπαίδευσης (ΕΘ.Α.Α.Ε.), επέρχονται οι ακόλουθες τροποποιήσεις: α) στην παρ. 1 αα) στην περ. α) προστίθεται η φράση «που παρέχεται από τα Ανώτατα Εκπαιδευτικά Ιδρύματα (Α.Ε.Ι.) και τα παραρτήματα - Νομικά Πρόσωπα Πανεπιστημιακής Εκπαίδευσης (Ν.Π.Π.Ε.), καθώς» και επέρχεται νομοτεχνική βελτίωση, αβ) στο τέλος της περ. β) προστίθενται οι λέξεις «και των παραρτημάτων - Ν.Π.Π.Ε..», β) στην περ. Α’ της παρ. 3, μετά από τις λέξεις «με τα αντίστοιχα των Α.Ε.Ι.» προστίθενται οι λέξεις «και των παραρτημάτων - Ν.Π.Π.Ε.», γ) στην παρ. 4, μετά από τις λέξεις «Τα Α.Ε.Ι.» προστίθενται οι λέξεις «και τα παραρτήματα - Ν.Π.Π.Ε.» και το άρθρο 2 διαμορφώνεται ως εξής:
«Άρθρο 2
Αποστολή της Αρχής
1. Αποστολή της ΕΘ.Α.Α.Ε. είναι η διασφάλιση υψηλής ποιότητας στην ανώτατη εκπαίδευση. Στο πλαίσιο της αποστολής της, η ΕΘ.Α.Α.Ε.:
α) συμβάλλει στη διαμόρφωση και υλοποίηση της εθνικής στρατηγικής για την ανώτατη εκπαίδευση που παρέχεται από τα Ανώτατα Εκπαιδευτικά Ιδρύματα (Α.Ε.Ι.) και τα παραρτήματα - Νομικά Πρόσωπα Πανεπιστημιακής Εκπαίδευσης (Ν.Π.Π.Ε.), καθώς και στην κατανομή της επιχορήγησης των Α.Ε.Ι. και
β) αξιολογεί και πιστοποιεί την ποιότητα της λειτουργίας των Α.Ε.Ι. και των παραρτημάτων - Ν.Π.Π.Ε..
2. Η ΕΘ.Α.Α.Ε. διασφαλίζει τη διαφάνεια της λειτουργίας της και αναρτά στην ιστοσελίδα της τις δραστηριότητες που αναπτύσσει και τις αποφάσεις που λαμβάνει στο πλαίσιο της αποστολής της.
3. Για την εκπλήρωση της αποστολής της, η ΕΘ.Α.Α.Ε.: α) διατηρεί ολοκληρωμένο πληροφοριακό σύστημα, διασυνδεδεμένο με τα αντίστοιχα των Α.Ε.Ι. και των παραρτημάτων - Ν.Π.Π.Ε. και του Υπουργείου Παιδείας, Θρησκευμάτων και Αθλητισμού, με σκοπό την άντληση και διαχείριση των δεδομένων της ανώτατης εκπαίδευσης που είναι απαραίτητα για την επίτευξη των στόχων της, στο πλαίσιο των διατάξεων του Γενικού Κανονισμού για την Προστασία Δεδομένων (Κανονισμός (ΕΕ) 2016/679, ΕΕ L 119) και του ν. 4624/2019 (Α’ 137),
β) συμμετέχει ως μέλος ή συνεργάζεται σε διεθνή δίκτυα, φορείς ή οργανισμούς και εν γένει νομικές οντότητες, που αναπτύσσουν δραστηριότητες συναφείς με την αποστολή της. Η ΕΘ.Α.Α.Ε. λαμβάνει υπόψη και εφαρμόζει τα εκάστοτε ισχύοντα πρότυπα και τις κατευθύνσεις (Ευρωπαϊκά Πρότυπα και Κατευθυντήριες Οδηγίες για τη Διασφάλιση της Ποιότητας) που θέτει το Ευρωπαϊκό Δίκτυο για τη Διασφάλιση της Ποιότητας στην Ανώτατη Εκπαίδευση (European Association for Quality Assurance in Higher Education - ENQA).
4. Τα Α.Ε.Ι. και τα παραρτήματα - Ν.Π.Π.Ε. υποχρεούνται να συνεργάζονται με τις υπηρεσίες της ΕΘ.Α.Α.Ε., να απαντούν άμεσα στα ερωτήματά της και να της υποβάλουν τα στοιχεία που είναι αναγκαία για την άσκηση των αρμοδιοτήτων της.»
Άρθρο 75
Αρμοδιότητες του Ανώτατου Συμβουλίου και του Συμβουλίου Αξιολόγησης και Πιστοποίησης της Εθνικής Αρχής Ανώτατης Εκπαίδευσης στο πλαίσιο της εγκατάστασης και λειτουργίας παραρτημάτων - Νομικών Προσώπων Πανεπιστημιακής Εκπαίδευσης - Προσθήκη άρθρου 4Α στον ν. 4653/2020
Στον ν. 4653/2020 (Α’ 12), μετά από το άρθρο 4, προστίθεται άρθρο 4Α, ως εξής:
«Άρθρο 4Α
Αρμοδιότητες του Ανώτατου Συμβουλίου και του Συμβουλίου Αξιολόγησης και Πιστοποίησης στο πλαίσιο της εγκατάστασης και λειτουργίας παραρτημάτων - Νομικών Προσώπων Πανεπιστημιακής Εκπαίδευσης
1. Το Ανώτατο Συμβούλιο έχει, ιδίως, τις εξής αρμοδιότητες αναφορικά με την εγκατάσταση και λειτουργία των παραρτημάτων - Νομικών Προσώπων Πανεπιστημιακής Εκπαίδευσης (Ν.Π.Π.Ε.):
α) χορηγεί σύμφωνη γνώμη, κατ’ εφαρμογή του άρθρου 139 του ν. 5094/2024 (Α’ 39), περί της άδειας εγκατάστασης και λειτουργίας των παραρτημάτων Νομικών Προσώπων Πανεπιστημιακής Εκπαίδευσης, σχετικά με τη συνδρομή των προϋποθέσεων του άρθρου 137 του ίδιου νόμου,
β) ελέγχει την παραβίαση των άρθρων 130 έως 155 του ν. 5094/2024, στο πλαίσιο των αρμοδιοτήτων της ΕΘ.Α.Α.Ε.,
γ) χορηγεί σύμφωνη γνώμη για την έκδοση της απόφασης του άρθρου 141 του ν. 5094/2024, καθώς και για οποιαδήποτε μεταβολή, όπως συγχώνευση, κατάτμηση, κατάργηση και μετονομασία των παραρτημάτων - Ν.Π.Π.Ε. και των επιμέρους ακαδημαϊκών μονάδων τους,
δ) χορηγεί σύμφωνη γνώμη σχετικά με την ανάκληση της απόφασης περί χορήγησης άδειας εγκατάστασης και λειτουργίας των παραρτημάτων - Ν.Π.Π.Ε., σύμφωνα με το άρθρο 142 του ν. 5094/2024, στο πλαίσιο των αρμοδιοτήτων της ΕΘ.Α.Α.Ε.,
ε) εισηγείται για την επιβολή διοικητικών κυρώσεων, σύμφωνα με το άρθρο 143 του ν. 5094/2024, στο πλαίσιο των αρμοδιοτήτων της ΕΘ.Α.Α.Ε. και
στ) προβαίνει σε κάθε άλλη ενέργεια, που αφορά ζητήματα, τα οποία άπτονται του άρθρου 136 του ν. 5094/2024, περί της κρατικής εποπτείας των παραρτημάτων - Ν.Π.Π.Ε..
2. Το Συμβούλιο Αξιολόγησης και Πιστοποίησης (Σ.Α.Π.) έχει, ιδίως, τις εξής αρμοδιότητες αναφορικά με την εγκατάσταση και τη λειτουργία των παραρτημάτων - Ν.Π.Π.Ε.:
α) πιστοποιεί το εσωτερικό σύστημα διασφάλισης της ποιότητας, που έχει αναπτύξει το κάθε παράρτημα - Ν.Π.Π.Ε., καθώς και τα προγράμματα σπουδών και των τριών (3) κύκλων σπουδών, που παρέχονται από τα παραρτήματα - Ν.Π.Π.Ε., σύμφωνα με το άρθρο 145 του ν. 5094/2024,
β) προβαίνει σε περιοδική αξιολόγηση και πιστοποίηση των προγραμμάτων σπουδών πρώτου, δευτέρου και τρίτου κύκλου, το αργότερο κάθε πέντε (5) χρόνια, σύμφωνα με τα κριτήρια του παρόντος και τα πρότυπα της ΕΘ.Α.Α.Ε.,
γ) αξιολογεί την ερευνητική δραστηριότητα του παραρτήματος - Ν.Π.Π.Ε. σε ετήσια βάση, σύμφωνα με ειδικά διαμορφωμένα κριτήρια και δείκτες για τη διασφάλιση της ποιότητας του παραγόμενου έργου της, κατ’ εφαρμογή του άρθρου 149 του ν. 5094/2024 και
δ) διενεργεί θεματικές αξιολογήσεις των παραρτημάτων - Ν.Π.Π.Ε. και των επιμέρους ακαδημαϊκών τους μονάδων και εκδίδει τις αντίστοιχες αποφάσεις, όπως, ιδίως, για τη στρατηγική διεθνοποίησης, την ισότητα των φύλων, την πρόσβαση των ατόμων με αναπηρία, την απορρόφηση των αποφοίτων στην αγορά εργασίας, το περιβαλλοντικό αποτύπωμα κάθε παραρτήματος - Ν.Π.Π.Ε., τη διασφάλιση του ακαδημαϊκού περιβάλλοντος.»
Άρθρο 76
Αρμοδιότητες Ανώτατου Συμβουλίου της Εθνικής Αρχής Ανώτατης Εκπαίδευσης - Τροποποίηση παρ. 1 άρθρου 7 ν. 4653/2020
Στην παρ. 1 του άρθρου 7 του ν. 4653/2020 (Α’ 12), περί αρμοδιοτήτων του Ανώτατου Συμβουλίου της Εθνικής Αρχής Ανώτατης Εκπαίδευσης, προστίθεται περ. στ) και η παρ. 1 διαμορφώνεται ως εξής:
«1. Στο πλαίσιο της αποστολής της ΕΘ.Α.Α.Ε. για τη διαμόρφωση και υλοποίηση της εθνικής στρατηγικής για την ανώτατη εκπαίδευση, το Ανώτατο Συμβούλιο εισηγείται στον Υπουργό Παιδείας, Θρησκευμάτων και Αθλητισμού:
α) το πρόγραμμα εθνικής στρατηγικής για την ανώτατη εκπαίδευση,
β) τις προγραμματικές συμφωνίες του Υπουργείου Παιδείας, Θρησκευμάτων και Αθλητισμού με το κάθε Α.Ε.Ι.,
γ) την ίδρυση, συγχώνευση, κατάτμηση, κατάργηση, μετονομασία των Α.Ε.Ι. και των επιμέρους ακαδημαϊκών μονάδων τους,
δ) προτάσεις για τη συνεχή διασφάλιση υψηλής ποιότητας στην ανώτατη εκπαίδευση,
ε) προτάσεις και μέτρα για την ενίσχυση της διεθνοποίησης των Α.Ε.Ι.,
στ) τη διαμόρφωση και συγκρότηση του ακαδημαϊκού χάρτη της ανώτατης εκπαίδευσης.»
Άρθρο 77
Αρμοδιότητες του Συμβουλίου Αξιολόγησης και Πιστοποίησης της Εθνικής Αρχής Ανώτατης Εκπαίδευσης - Τροποποίηση παρ. 1 άρθρου 8 ν. 4653/2020
Στο τέλος της περ. α) της παρ. 1 του άρθρου 8 του ν. 4653/2020 (Α’ 12), περί Ανώτατου Συμβουλίου Αξιολόγησης και Πιστοποίησης, προστίθεται και η φράση «σύμφωνα με ειδικά κριτήρια ποιότητας, τα οποία έχει εκ των προτέρων συντάξει, γνωστοποιήσει και δημοσιοποιήσει στο πλαίσιο των προτύπων ποιότητας,» και η παρ. 1 διαμορφώνεται ως εξής:
«1. Το Σ.Α.Π. ασκεί, ιδίως, τις ακόλουθες αρμοδιότητες:
α) αξιολογεί τα Α.Ε.Ι. και τις επιμέρους ακαδημαϊκές και ερευνητικές τους μονάδες και πιστοποιεί αν πληρούν τα κριτήρια οργάνωσης προγραμμάτων σπουδών πρώτου, δεύτερου και τρίτου κύκλου, σύμφωνα με ειδικά κριτήρια ποιότητας, τα οποία έχει, εκ των προτέρων, συντάξει, γνωστοποιήσει και δημοσιοποιήσει στο πλαίσιο των προτύπων ποιότητας,
β) πιστοποιεί το αργότερο κάθε πέντε (5) έτη την ποιότητα:
αα) των εσωτερικών συστημάτων διασφάλισης της ποιότητας των Α.Ε.Ι.,
ββ) των προγραμμάτων σπουδών των τριών κύκλων ανώτατης εκπαίδευσης, των προγραμμάτων διά βίου μάθησης, εξ αποστάσεως εκπαίδευσης, ηλεκτρονικής μάθησης, καθώς και των προγραμμάτων συνεργασίας με άλλα εκπαιδευτικά ή ερευνητικά ιδρύματα της ημεδαπής ή της αλλοδαπής,
γ) πιστοποιεί τα νέα προγράμματα σπουδών πριν την έναρξη της λειτουργίας τους, ύστερα από αίτημα του οικείου Α.Ε.Ι. και της αντίστοιχης ακαδημαϊκής του μονάδας,
δ) διενεργεί θεματικές αξιολογήσεις των Α.Ε.Ι. και των επιμέρους ακαδημαϊκών τους μονάδων και εκδίδει τις αντίστοιχες αποφάσεις, όπως, ιδίως, για τη στρατηγική διεθνοποίησης, την ισότητα των φύλων, την πρόσβαση των ατόμων με αναπηρία, την απορρόφηση των αποφοίτων στην αγορά εργασίας, το περιβαλλοντικό αποτύπωμα κάθε Α.Ε.Ι., τη διασφάλιση του ακαδημαϊκού περιβάλλοντος, την ανάπτυξη προγραμμάτων ηλεκτρονικής μάθησης και διά βίου μάθησης, την ανάπτυξη των ψηφιακών δεξιοτήτων των φοιτητών και του προσωπικού,
ε) εκδίδει οδηγό πιστοποίησης και αξιολόγησης με ειδικότερες λεπτομέρειες για την εφαρμογή των διαδικασιών αξιολόγησης και πιστοποίησης των Α.Ε.Ι., των ακαδημαϊκών τους μονάδων και των προγραμμάτων σπουδών.»
Άρθρο 78
Επιτροπή Εξωτερικής Αξιολόγησης και Πιστοποίησης - Τροποποίηση παρ. 1 
άρθρου 13 ν. 4653/2020
Στην παρ. 1 του άρθρου 13 του ν. 4653/2020 (Α’ 12), περί Επιτροπής Εξωτερικής Αξιολόγησης και Πιστοποίησης (Ε.Ε.Α.Π.), επέρχονται οι ακόλουθες τροποποιήσεις: α) στο πρώτο εδάφιο: αα) οι λέξεις «είναι πενταμελής» αντικαθίστανται από τις λέξεις «αποτελείται από τρία (3) έως πέντε (5) μέλη» και αβ) προστίθενται οι λέξεις «ή παράρτημα - Ν.Π.Π.Ε. ή», β) στην περ. α’: βα) στο πρώτο εδάφιο η λέξη «Τρία (3)» αντικαθίσταται από τις λέξεις «Ένα (1) έως τρία (3)», ββ) στο τέταρτο εδάφιο οι λέξεις «εβδομήντα πέντε τοις εκατό (75%)» αντικαθίστανται από τις λέξεις «πενήντα τοις εκατό (50%)» και στο τέλος προστίθενται οι λέξεις «καθώς και επαγγελματίες της ημεδαπής ή της αλλοδαπής στο αντικείμενο της διασφάλισης ποιότητας», γ) στην περ. β προστίθενται οι λέξεις «ή παραρτήματος - Ν.Π.Π.Ε.», δ) στην περ. γ’: γα) στο πρώτο εδάφιο οι λέξεις «το οποίο και ορίζει το μέλος αυτό» αντικαθίστανται από τις λέξεις «και επιλέγεται από ειδικό μητρώο μελών των αντίστοιχων επαγγελματικών ενώσεων και επιμελητηρίων, το οποίο εγκρίνεται από το Σ.Α.Π. μετά από πρότασή τους», γβ) στο δεύτερο εδάφιο οι λέξεις «ως πέμπτο» αντικαθίστανται από τις λέξεις «στη θέση αυτή» και η παρ. 1 διαμορφώνεται ως εξής:
«1. Η Επιτροπή Εξωτερικής Αξιολόγησης και Πιστοποίησης (Ε.Ε.Α.Π.), αποτελείται από τρία (3) έως πέντε (5) μέλη, συγκροτείται με απόφαση του Σ.Α.Π. για κάθε αξιολογούμενο Α.Ε.Ι. ή παράρτημα - Ν.Π.Π.Ε. ή ακαδημαϊκή μονάδα, πρόγραμμα σπουδών και εσωτερικό σύστημα διασφάλισης της ποιότητας Α.Ε.Ι. και αναλαμβάνει το έργο της εξωτερικής αξιολόγησης και πιστοποίησης. Ειδικότερα:
α) Ένα (1) έως τρία (3) τουλάχιστον μέλη της Ε.Ε.Α.Π. είναι ανεξάρτητοι εμπειρογνώμονες Α.Ε.Ι. του εξωτερικού που προέρχονται από το Μητρώο Ανεξάρτητων Εμπειρογνωμόνων (Μητρώο). Το Μητρώο τηρείται και ενημερώνεται με απόφαση του Σ.Α.Π., το οποίο λαμβάνει υπόψη εισηγήσεις των Α.Ε.Ι. και άλλων σχετικών με το αντικείμενο της ΕΘ.Α.Α.Ε. φορέων. Η διαδικασία τήρησης και ανανέωσης του Μητρώου καθορίζεται με απόφαση του Σ.Α.Π., που δημοσιεύεται στην ιστοσελίδα της Αρχής. Στο Μητρώο υποχρεωτικά περιλαμβάνονται, σε ποσοστό τουλάχιστον πενήντα τοις εκατό (50%) του συνόλου, Έλληνες ή αλλοδαποί εμπειρογνώμονες που διδάσκουν σε πανεπιστημιακά ιδρύματα του εξωτερικού ή ερευνητές σε αντίστοιχα ανώτατα εκπαιδευτικά και ερευνητικά ιδρύματα του εξωτερικού, κατά προτεραιότητα με πείρα σε θέματα αξιολόγησης ανώτατων εκπαιδευτικών ιδρυμάτων, καθώς και επαγγελματίες της ημεδαπής ή της αλλοδαπής στο αντικείμενο της διασφάλισης ποιότητας. Μέλη του Ανώτατου Συμβουλίου και του Σ.Α.Π. της ΕΘ.Α.Α.Ε., καθώς επίσης και το ειδικό επιστημονικό προσωπικό που απασχολείται σε αυτήν με οποιαδήποτε σχέση, δεν μπορούν να περιλαμβάνονται στο Μητρώο.
β) Ένα μέλος της Ε.Ε.Α.Π. είναι φοιτητής Α.Ε.Ι. ή παραρτήματος - Ν.Π.Π.Ε. που προέρχεται από το μητρώο φοιτητών που εγκρίνεται από το Σ.Α.Π..
γ) Στην περίπτωση πιστοποίησης της ποιότητας προγράμματος σπουδών που οδηγεί στην άσκηση νομοθετικώς ρυθμιζόμενου επαγγέλματος, σύμφωνα με την περ. α’ της παρ. 1 του άρθρου 3 του π.δ. 38/2010, ένα (1) μέλος της Ε.Ε.Α.Π. προέρχεται υποχρεωτικά από την αντίστοιχη επαγγελματική ένωση ή επιμελητήριο και επιλέγεται από ειδικό μητρώο μελών των αντίστοιχων επαγγελματικών ενώσεων και επιμελητηρίων, το οποίο εγκρίνεται από το Σ.Α.Π. μετά από πρότασή τους. Στην περίπτωση πιστοποίησης της ποιότητας προγράμματος σπουδών που δεν οδηγεί στην άσκηση νομοθετικώς ρυθμιζόμενου επαγγέλματος, σύμφωνα με την περ. α’ της παρ. 1 του άρθρου 3 του π.δ. 38/2010, στη θέση αυτή ορίζεται ανεξάρτητος εμπειρογνώμονας της περ. α’ της παρούσας παραγράφου.»
Άρθρο 79
Αποφάσεις πιστοποίησης του Συμβουλίου Αξιολόγησης και Πιστοποίησης της Εθνικής Αρχής Ανώτατης Εκπαίδευσης - Τροποποίηση παρ. 4 άρθρου 12 ν. 4653/2020
Στην παρ. 4 του άρθρου 12 του ν. 4653/2020 (Α’ 12), περί αποφάσεων πιστοποίησης, αντικαθίσταται το δεύτερο εδάφιο και η παρ. 4 διαμορφώνεται ως εξής:
«4. Στη θετική υπό όρους απόφαση αναφέρονται τα κριτήρια που δεν ικανοποιούνται και τίθεται συγκεκριμένο χρονοδιάγραμμα για τη συμμόρφωση στα κριτήρια αυτά και την επανεξέταση της απόφασης. Το Σ.Α.Π., ύστερα από την υποβολή των απαιτούμενων συμπληρωματικών στοιχείων και την αξιολόγησή τους, μπορεί να εκδώσει νέα απόφαση περί του βαθμού συμμόρφωσης.»
ΚΕΦΑΛΑΙΟ Ι’
ΛΟΙΠΕΣ ΡΥΘΜΙΣΕΙΣ ΘΕΜΑΤΩΝ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΠΑΙΔΕΙΑΣ, ΘΡΗΣΚΕΥΜΑΤΩΝ ΚΑΙ ΑΘΛΗΤΙΣΜΟΥ
Άρθρο 80
Σκοπός του Σώματος Ελλήνων Προσκόπων - Αντικατάσταση παρ. 2 άρθρου 1 ν. 440/1976
Η παρ. 2 του άρθρου 1 του ν.440/1976 (Α’ 257), περί σκοπού, αντικαθίσταται ως εξής:
«2. Το Σ.Ε.Π. αποσκοπεί στην παροχή εξωσχολικής αγωγής σε Ελληνόπουλα, καθώς και σε νέους πολίτες άλλων κρατών μελών της Ευρωπαϊκής Ένωσης και τρίτων χωρών, με την εφαρμογή του προσκοπικού συστήματος, το οποίο συνίσταται στη διάπλαση ηθικού χαρακτήρα και στην προσφορά φυσικής αγωγής κυρίως με την ομαδική δράση, τη ζωή στο ύπαιθρο και το παιχνίδι, μέσα στο πλαίσιο διαπαιδαγώγησης και μόρφωσης της νεολαίας που ορίζονται από το Σύνταγμα και τους νόμους.»
Άρθρο 81
Παλαιοί πρόσκοποι - Αντικατάσταση 
άρθρου μόνου ν. 2091/1952
Το άρθρο μόνο του ν. 2091/1952 (Α’ 112), περί ιδρύσεως ενώσεων, Οργανώσεων ή συλλόγων Παλαιών Προσκόπων, αντικαθίσταται ως εξής:
«Άρθρο μόνο
Όσοι έχουν διατελέσει πρόσκοποι και έχουν υπερβεί το 40ό έτος της ηλικίας τους, αλλά δεν είναι πια ενεργά μέλη του Σώματος Ελλήνων Προσκόπων (Σ.Ε.Π.) μπορούν να γίνουν μέλη Ενώσεων Παλαιών Προσκόπων (Ε.Π.Π.), όπως ορίζεται από ειδικό Κανονισμό που καταρτίζεται από το Διοικητικό Συμβούλιο του Σ.Ε.Π..»
Άρθρο 82
Ρυθμίσεις αναφορικά με το έργο «ΣΥΖΕΥΞΙΣ ΙΙ»
1. Στο πλαίσιο των έξι (6) εκτελεστικών συμβάσεων που ανατέθηκαν από τη μονοπρόσωπη ανώνυμη εταιρεία με την επωνυμία «ΚΟΙΝΩΝΙΑ ΤΗΣ ΠΛΗΡΟΦΟΡΙΑΣ Μ.Α.Ε.», ως αναθέτουσα αρχή, σε εφαρμογή των Συμφωνιών - Πλαίσιο που συνήφθησαν από αυτή αναφορικά με το έργο «ΣΥΖΕΥΞΙΣ ΙΙ - Υποδομές ασφάλειας/τηλεφωνίας/τηλεδιάσκεψης/καλωδίωσης» για το Υποέργο «ΣΥΖΕΥΞΙΣ ΙΙ - Υποδομές ασφάλειας/τηλεφωνίας/τηλεδιάσκεψης/καλωδίωσης» του ΕΠ «Μεταρρύθμιση Δημοσίου Τομέα», με Κωδ. ΟΠΣ: 5041737» (με στοιχεία 20SYMV007820449 2020-12-10, 20SYMV007820165 2020-12-10, 20SYMV007819894 2020-12-10, 20SYMV007820514 2020-12-10, 20SYMV007820321 2020-12-10, 20SYMV007788804 2020-12-17 στο Κεντρικό Ηλεκτρονικό Μητρώο Δημοσίων Συμβάσεων) δύνανται να ασκούνται, αναδρομικά, δικαιώματα προαίρεσης που ενυπάρχουν σε αυτές για την παροχή από την αναθέτουσα αρχή υπηρεσιών τηλεκπαίδευσης στις σχολικές μονάδες της χώρας, κατά τα χρονικά διαστήματα από 21.7.2023 έως 26.12.2023 και από 27.6.2024 έως και τη δημοσίευση του παρόντος υπό τις ακόλουθες προϋποθέσεις:
α) Η «Κοινωνία της Πληροφορίας Μ.Α.Ε.» πιστοποιεί την παροχή υπηρεσιών τηλεκπαίδευσης στις σχολικές μονάδες της χώρας για το ανωτέρω χρονικό διάστημα και διαπιστώνει την εξασφάλιση, το ύψος και τη διάρκεια της χρηματοδότησης για το χρονικό διάστημα αυτό.
β) Κατά την εξόφληση των ποσών που αφορούν στις ανωτέρω παρασχεθείσες υπηρεσίες τηλεκπαίδευσης στις σχολικές μονάδες της χώρας για το χρονικό διάστημα από την 21η.7.2023 έως και την 26η.12.2023, οι πάροχοι αποδέχονται με σχετική έγγραφη δήλωσή τους ανεπιφύλακτα τις αντίστοιχες καταβολές, παραιτούνται από κάθε άλλη αξίωση ή δικαιώματα, ανεξαρτήτως νομικής βάσης, που προέρχονται από τις ανωτέρω αιτίες, καθώς από τυχόν αντίστοιχες εκκρεμείς δικαστικές διαδικασίες.
Άρθρο 83
Δικαίωμα διορισμού διακριθέντων αθλητών - Αντικατάσταση παρ. 9 άρθρου 34 ν. 2725/1999
1. Η παρ. 9 του άρθρου 34 του ν. 2725/1999 (Α’ 121), περί του δικαιώματος διορισμού των διακριθέντων αθλητών σε φορείς του δημόσιου τομέα, αντικαθίσταται ως εξής:
«9.α) Αθλητές, οι οποίοι επιτυγχάνουν εξαιρετική αγωνιστική διάκριση σε ατομικά ή ομαδικά αθλήματα, διορίζονται, κατά παρέκκλιση των κειμένων διατάξεων, σε κενές οργανικές θέσεις, σε φορείς του δημόσιου τομέα, όπως αυτός ορίζεται στην παρ. 1 του άρθρου 2 του ν. 4765/2021 (Α’ 6).
Εξαιρετική αγωνιστική διάκριση αθλητή, προκειμένου να αποκτήσει δικαίωμα διορισμού, είναι:
αα. Η κατάκτηση 1ης έως 3ης νίκης σε θερινούς ή χειμερινούς Ολυμπιακούς Αγώνες.
αβ. Η κατάκτηση 1ης έως 3ης νίκης τουλάχιστον δύο (2) φορές εντός της ίδιας, τοπικά και χρονικά, διοργάνωσης, αν πρόκειται για Παγκόσμια και Πανευρωπαϊκά πρωταθλήματα ανδρών - γυναικών ολυμπιακών αθλημάτων και εφόσον τουλάχιστον η μία (1) διάκριση αφορά σε αγώνισμα του προγράμματος των Ολυμπιακών Αγώνων.
αγ. Η επίτευξη ή η ισοφάριση παγκόσμιας ή πανευρωπαϊκής επίδοσης ανδρών - γυναικών, σε αγώνισμα αθλήματος που καλλιεργείται από αναγνωρισμένη ομοσπονδία.
αδ. Η κατάκτηση 1ης έως 6ης νίκης σε θερινούς ή χειμερινούς Παραολυμπιακούς Αγώνες, καθώς και στους Παγκόσμιους Αγώνες ανδρών - γυναικών ή Πανευρωπαϊκούς Αγώνες ανδρών - γυναικών, προκειμένου για αθλητές με αναπηρία.
αε. Η κατάκτηση 1ης έως 6ης νίκης στους Ολυμπιακούς Αγώνες Κωφών, καθώς και στους Παγκόσμιους Αγώνες κωφών ανδρών - κωφών γυναικών ή Πανευρωπαϊκούς Αγώνες κωφών ανδρών - κωφών γυναικών.
Δεν διορίζονται οι επαγγελματίες αθλητές που επιτυγχάνουν νίκη κατά τις πιο πάνω διακρίσεις.
β) Οι ενδιαφερόμενοι διορίζονται ύστερα από αίτησή τους, εφόσον έχουν τα απαιτούμενα για τις θέσεις, στις οποίες επιθυμούν να διοριστούν, γενικά και ειδικά τυπικά προσόντα, σύμφωνα με το π.δ. 85/2022 (Α’ 232).
Ο διορισμός γίνεται στον εισαγωγικό βαθμό του οικείου κλάδου και ειδικότητας με κοινή απόφαση του κατά περίπτωση αρμόδιου Υπουργού και του αρμόδιου για τον αθλητισμό Υπουργού.
Οι Έλληνες Παραολυμπιονίκες, καθώς και οι Έλληνες Ολυμπιονίκες Κωφοί που διορίζονται ή υπηρετούν σε φορείς του δημόσιου τομέα, όπως αυτός ορίζεται στην παρ. 1 του άρθρου 2 του ν. 4765/2021, κατατάσσονται στο καταληκτικό μισθολογικό κλιμάκιο της κατηγορίας τους στον δημόσιο τομέα.
Οι παραπάνω αθλητές μπορούν να συνεχίσουν την αγωνιστική τους δραστηριότητα και μετά τον διορισμό τους, εκτός του ωραρίου εργασίας τους. Εφόσον είναι ενεργοί αθλητές της οικείας εθνικής ομάδας, δικαιούνται να υποβάλουν αίτηση για λήψη άδειας άνευ αποδοχών. Η άδεια αυτή, κατά παρέκκλιση του άρθρου 51 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) και του άρθρου 58 του Κώδικα Κατάστασης Δημοτικών και Κοινοτικών Υπαλλήλων (ν. 3584/2007, Α’ 143), χορηγείται υποχρεωτικά και χωρίς προηγούμενη γνώμη του υπηρεσιακού συμβουλίου, είναι αορίστου διάρκειας και διακόπτεται οποτεδήποτε με δήλωση του υπαλλήλου. Για όσο χρόνο διαρκεί η παραπάνω άδεια οι υπάλληλοι αυτοί υποχρεούνται να υποβάλουν ετήσια βεβαίωση της οικείας Ομοσπονδίας ότι εξακολουθούν να είναι ενεργοί αθλητές της οικείας εθνικής ομάδας. Ο χρόνος της άδειας αυτής δεν αποτελεί χρόνο πραγματικής υπηρεσίας.
Με κοινή απόφαση του Υπουργού Εσωτερικών και του αρμόδιου για τον αθλητισμό Υπουργού, που εκδίδεται εντός έξι (6) μηνών από τη δημοσίευση του παρόντος, ορίζονται οι προϋποθέσεις, τα απαιτούμενα δικαιολογητικά και ο χρόνος υποβολής τους, η διαδικασία και κάθε θέμα που αφορά τους διορισμούς και την εν γένει εφαρμογή της παρούσας.»
2. Η υποπερ. αβ’ της περ. α’ της παρούσας, περί της αναγνώρισης της διπλής διάκρισης εντός της ίδιας, τοπικά και χρονικά, διοργάνωσης, αν πρόκειται για Παγκόσμια και Πανευρωπαϊκά πρωταθλήματα ανδρών - γυναικών ολυμπιακών αθλημάτων, ισχύει από 1ης.8.2022.
3.α) Για αιτήσεις διορισμού που εκκρεμούν κατά τη δημοσίευση του παρόντος και έχουν κατατεθεί σύμφωνα με το άρθρο 28 του ν. 4210/2013 (Α’ 254), η διαδικασία διορισμού ολοκληρώνεται σύμφωνα με τα οριζόμενα στην ως άνω διάταξη και την υπό στοιχεία ΔΙΠΑΑΔ/Φ.ΕΠ.12/100/οικ. 18686/15.7.2016 (Β’ 2198) απόφαση του Αναπληρωτή Υπουργού Διοικητικής Μεταρρύθμισης και Ηλεκτρονικής Διακυβέρνησης, περί καθορισμού της διαδικασίας διορισμού διακριθέντων αθλητών σε κενές οργανικές θέσεις σε υπηρεσίες και φορείς του Δημοσίου.
β) Για αιτήσεις διορισμού που εκκρεμούν κατά τη δημοσίευση του παρόντος και έχουν κατατεθεί σύμφωνα με το άρθρο 11 του ν. 3812/2009 (Α’ 234) και την παρ. 9 του άρθρου 34 του ν. 2725/1999 (Α’ 121), η διαδικασία διορισμού ολοκληρώνεται σύμφωνα με τις ως άνω διατάξεις και την κοινή απόφαση του τελευταίου εδαφίου της περ. β’ της παρ. 1 του παρόντος. Το προηγούμενο εδάφιο καταλαμβάνει και απορριφθείσες αιτήσεις διορισμού που υποβλήθηκαν δυνάμει του άρθρου 11 του ν. 5025/2023 (Α’ 42), οι οποίες επανεξετάζονται οίκοθεν με τους όρους της υποπερ. αβ’ της περ. α’ της παρ. 9 του άρθρου 34 του ν. 2725/1999, όπως η παράγραφος αυτή αντικαθίσταται με την παρ. 1 του παρόντος.
4. Από την έναρξη ισχύος του παρόντος καταργούνται: α) το άρθρο 11 του ν. 3812/2009, περί τοποθέτησης και διορισμού αθλητών και β) η παρ. 1 του άρθρου 28 του ν. 4210/2013 (Α’ 254), περί τοποθέτησης και διορισμού αθλητών.
Άρθρο 84
Ρυθμίσεις για αθλητικούς φορείς -Τροποποίηση παρ. 1 άρθρου 22 και προσθήκη παρ. 5Α στο άρθρο 50 του ν. 2725/1999
1. Στην παρ. 1 του άρθρου 22 του ν. 2725/1999 (Α’ 121), περί Διοικητικού Συμβουλίου αθλητικής ομοσπονδίας, προστίθενται νέα εδάφια, δεύτερο, τρίτο, τέταρτο, πέμπτο και έκτο και η παρ. 1 διαμορφώνεται ως εξής:
«1. Το Διοικητικό Συμβούλιο (Δ.Σ.) της αθλητικής ομοσπονδίας εκλέγεται για τετραετή θητεία, εντός του τελευταίου τετραμήνου του έτους διεξαγωγής των Ολυμπιακών Αγώνων και αποτελείται:
α) από πέντε (5) έως επτά (7) μέλη, εάν η ομοσπονδία έχει στη δύναμή της από είκοσι (20) μέχρι τριάντα (30) σωματεία,
β) από επτά (7) έως ένδεκα (11) μέλη, εάν η ομοσπονδία έχει στη δύναμή της από τριάντα ένα (31) έως εκατό (100) σωματεία,
γ) από ένδεκα (11) έως δεκαπέντε (15) μέλη, εάν η ομοσπονδία έχει στη δύναμή της από εκατόν ένα (101) έως διακόσια πενήντα (250) σωματεία,
δ) από δεκαπέντε (15) έως είκοσι ένα (21) μέλη, εάν η ομοσπονδία έχει στη δύναμή της από διακόσια πενήντα ένα (251) ή περισσότερα σωματεία.
Κατά παρέκκλιση του δωδέκατου εδαφίου της παρ. 5 του άρθρου 5 και του τρίτου εδαφίου της παρ. 5 του άρθρου 14, για την ανάδειξη του Διοικητικού Συμβουλίου αθλητικής ομοσπονδίας, ο αριθμός των υποψηφίων από κάθε φύλο πρέπει να είναι τουλάχιστον ίσος με το σαράντα τοις εκατό (40%) του αριθμού των προς εκλογή θέσεων, συνυπολογιζομένης και αυτής του Προέδρου. Τουλάχιστον το ένα τρίτο (1/3) των θέσεων των μελών του Διοικητικού Συμβουλίου κάθε αθλητικής ομοσπονδίας καταλαμβάνουν υποχρεωτικά υποψήφιοι από κάθε φύλο και η εκλογή γίνεται κατά τη σειρά των σταυρών προτίμησης που συγκέντρωσαν οι υποψήφιοι. Εάν ο αριθμός που προκύπτει είναι δεκαδικός, στρογγυλοποιείται στην αμέσως προηγούμενη ακέραιη μονάδα. Εάν η ποσόστωση του τρίτου εδαφίου δεν επιτυγχάνεται, ο αριθμός των θέσεων που προκύπτει κατά το εδάφιο αυτό, ανεξαρτήτως της γενικής κατάταξης των υποψηφίων με βάση τους σταυρούς προτίμησης, συμπληρώνεται από τους υποψηφίους του φύλου, για το οποίο εφαρμόστηκε η ελάχιστη ποσόστωση του δευτέρου εδαφίου. Οι τελευταίοι καταλαμβάνουν θέσεις μελών του Δ.Σ. κατά τη μεταξύ τους σειρά κατάταξης με βάση τους σταυρούς προτίμησης που συγκέντρωσαν. Ειδικά το Δ.Σ. της Ελληνικής Ποδοσφαιρικής Ομοσπονδίας (Ε.Π.Ο.) εκλέγεται για τετραετή θητεία εντός των μηνών Ιουνίου και Ιουλίου του έτους διεξαγωγής των Ολυμπιακών Αγώνων, πριν από την έναρξη αυτών και τριάντα (30) τουλάχιστον ημέρες πριν από την έναρξη της αμέσως επόμενης αγωνιστικής περιόδου.
Ειδικά το Δ.Σ. της Ελληνικής Ομοσπονδίας Αθλητισμού Κωφών εκλέγεται για τετραετή θητεία, εντός του τελευταίου τετράμηνου του έτους διεξαγωγής των Ολυμπιακών Αγώνων Κωφών.»
2. Στο άρθρο 50 του ν. 2725/1999, περί επιχορηγήσεων, προστίθεται παρ. 5Α ως εξής:
«5Α. Προϋπόθεση επιχορήγησης ή χρηματοδότησης από τις πιστώσεις του ειδικού φορέα 1020.209.0000000 «Γενική Γραμματεία Αθλητισμού» του τακτικού προϋπολογισμού του Υπουργείου Παιδείας, Θρησκευμάτων και Αθλητισμού, αποτελεί η μη ύπαρξη οφειλών, που δημιουργήθηκαν μετά την 31η.12.2023 προς τα Εθνικά Αθλητικά Κέντρα, καθώς και τα νομικά πρόσωπα ιδιωτικού δικαίου «Στάδιο Ειρήνης και Φιλίας», «Εθνικός Οργανισμός Καταπολέμησης Ντόπινγκ» και «Ολυμπιακό Αθλητικό Κέντρο Αθηνών - Σπύρος Λούης». Για την καταβολή της επιχορήγησης ή χρηματοδότησης της παρούσας, απαιτείται η χορήγηση βεβαίωσης από τα νομικά πρόσωπα του πρώτου εδαφίου περί μη ύπαρξης οφειλών.
Σε περίπτωση ύπαρξης οφειλής, το ποσό αυτής παρακρατείται από την εκάστοτε επιχορήγηση ή χρηματοδότηση, που δικαιούται ο οφειλέτης φορέας και αποδίδεται με μορφή επιχορήγησης στο δικαιούχο νομικό πρόσωπο του πρώτου εδαφίου. Η παρούσα εφαρμόζεται και για τη χρηματοδότηση που πραγματοποιείται σύμφωνα με το άρθρο 60 του ν. 2961/2001 (Α’ 266). Οι προβλέψεις της παρ. 2 του άρθρου δέκατου έκτου του ν. 4787/2021 (Α’ 44), δεν κωλύουν την εφαρμογή των ρυθμίσεων της παρούσας.»
Άρθρο 85
Ανάθεση αρμοδιοτήτων στο Τεχνικό Επιμελητήριο Ελλάδος για δράσεις ψηφιακού μετασχηματισμού του αθλητισμού - Εξουσιοδοτική διάταξη - Προσθήκη παρ. 4 
στο άρθρο 25 του ν. 5085/2024
Στο άρθρο 25 του ν. 5085/2024 (Α’ 17), περί εξουσιοδοτικών διατάξεων, προστίθεται παρ. 4 ως εξής:
«4. Με απόφαση του Υπουργού Παιδείας, Θρησκευμάτων και Αθλητισμού δύναται να ανατίθενται στο Τεχνικό Επιμελητήριο Ελλάδας καθήκοντα υλοποίησης και διαχείρισης δράσεων ψηφιακού μετασχηματισμού του αθλητισμού, όπως αυτός προβλέπεται στο άρθρο 18, περί δημιουργίας του πληροφοριακού συστήματος «e-Κούρος», με στόχο την προώθηση του αθλητισμού, την ανάπτυξη του ψηφιακού χάρτη του αθλητισμού, την κεντρική διαχείριση των αθλητικών εγκαταστάσεων και τη διαχείριση και υποστήριξη των αντίστοιχων πληροφοριακών συστημάτων, σύμφωνα με τους όρους και τις προϋποθέσεις των ανωτέρω δράσεων. Τα καθήκοντα της παρούσας ασκούνται σε συνεργασία με τις αρμόδιες υπηρεσίες της Γενικής Γραμματείας Αθλητισμού.»
Άρθρο 86
Επαγγελματικές δραστηριότητες και επαγγελματικά δικαιώματα των 
οδηγών βουνού
Με προεδρικό διάταγμα, που εκδίδεται με πρόταση των Υπουργών Παιδείας, Θρησκευμάτων και Αθλητισμού και Τουρισμού, καθορίζονται οι όροι, οι προϋποθέσεις και κάθε σχετική λεπτομέρεια για την άσκηση των επαγγελματικών δραστηριοτήτων των οδηγών βουνού και ρυθμίζονται τα επαγγελματικά δικαιώματά τους.
Άρθρο 87
Ίδρυση παραρτημάτων Ανώτατων Εκπαιδευτικών Ιδρυμάτων - Τροποποίηση παρ. 2 και 4 άρθρου 6 ν. 4957/2022
1. Στην παρ. 2 του άρθρου 6 του ν. 4957/2022 (Α’ 141) επέρχονται οι ακόλουθες τροποποιήσεις: α) στο πρώτο εδάφιο η φράση «Με προεδρικό διάταγμα, που εκδίδεται ύστερα από πρόταση των Υπουργών Παιδείας και Θρησκευμάτων, Οικονομικών και Εσωτερικών μετά από εισήγηση της Συγκλήτου του Α.Ε.Ι.» αντικαθίσταται από τη φράση «Με κοινή απόφαση των Υπουργών Παιδείας, Θρησκευμάτων και Αθλητισμού, Εθνικής Οικονομίας και Οικονομικών και Εσωτερικών μετά από εισήγηση της Συγκλήτου του Α.Ε.Ι.», β) στο πέμπτο εδάφιο η φράση «Κατά την έκδοση του προεδρικού διατάγματος του πρώτου εδαφίου» αντικαθίσταται με τη φράση «Κατά την έκδοση της κοινής υπουργικής απόφασης του πρώτου εδαφίου» και η παρ. 2 διαμορφώνεται ως εξής:
«2. Με κοινή απόφαση των Υπουργών Παιδείας, Θρησκευμάτων και Αθλητισμού, Εθνικής Οικονομίας και Οικονομικών και Εσωτερικών μετά από εισήγηση της Συγκλήτου του Α.Ε.Ι., ιδρύεται παράρτημα του Α.Ε.Ι. στην αλλοδαπή, εφόσον το επιτρέπει το εθνικό δίκαιο της χώρας όπου πρόκειται να εγκατασταθεί το παράρτημα. Η εισήγηση της Συγκλήτου για την ίδρυση παραρτήματος στην αλλοδαπή περιλαμβάνει τα ακόλουθα στοιχεία: α) το είδος της υπό ίδρυση ακαδημαϊκής μονάδας στην αλλοδαπή, Σχολής ή Τμήματος, και την ακαδημαϊκή της διάρθρωση, β) το αντικείμενο και τον σκοπό ίδρυσής της, ο οποίος συνάδει με την αποστολή του Α.Ε.Ι., γ) τη δυνατότητα οργάνωσης προγραμμάτων σπουδών και του επιπέδου τους, δ) την προσωρινή διοίκηση της ακαδημαϊκής μονάδας, ε) τον χρόνο έναρξης λειτουργίας της, στ) τη δυνατότητα ίδρυσης και εγκατάστασης επιμέρους ακαδημαϊκών μονάδων των άρθρων 46 έως 62 εντός αυτής και ζ) κάθε άλλο θέμα σχετικό με την οργάνωση και λειτουργία της. Η εισήγηση συνοδεύεται απαραιτήτως από οικονομοτεχνική μελέτη και μελέτη βιωσιμότητας της υπό ίδρυση ακαδημαϊκής μονάδας, στην οποία αναλύονται οι κάθε είδους πόροι που απαιτούνται για την ίδρυση, οργάνωση και λειτουργία της μονάδας σε ανθρώπινο δυναμικό, υποδομές και εξοπλισμό. Το κόστος ίδρυσης και λειτουργίας του παραρτήματος στην αλλοδαπή καλύπτεται αποκλειστικά από ιδιωτικούς, διεθνείς ή ίδιους πόρους του Ειδικού Λογαριασμού Κονδυλίων Έρευνας του Α.Ε.Ι. ή πόρους της Εταιρείας Αξιοποίησης και Διαχείρισης της Περιουσίας του Α.Ε.Ι. και δεν δύναται να βαρύνει τον τακτικό προϋπολογισμό του Α.Ε.Ι.. Κατά την έκδοση της κοινής υπουργικής απόφασης του πρώτου εδαφίου λαμβάνεται υπόψη η νομοθεσία για την ανώτατη εκπαίδευση του κράτους, όπου πρόκειται να εγκατασταθεί η ακαδημαϊκή μονάδα. Προϋπόθεση για την ίδρυση παραρτήματος στην αλλοδαπή είναι η τήρηση των αρχών της παρ. 5 του άρθρου 3 και των ακαδημαϊκών ελευθεριών του άρθρου 4.»
2. Στην παρ. 4 του άρθρου 6 του ν. 4957/2022, περί της ίδρυσης παραρτήματος Α.Ε.Ι. στην αλλοδαπή με σκοπό την εγκατάσταση ερευνητικού πανεπιστημιακού ινστιτούτου του Α.Ε.Ι., οι λέξεις «Με προεδρικό διάταγμα» αντικαθίστανται από τις λέξεις «Με κοινή απόφαση των Υπουργών Παιδείας, Θρησκευμάτων και Αθλητισμού, Εθνικής Οικονομίας και Οικονομικών και Εσωτερικών» και η παρ. 4 διαμορφώνεται ως εξής:
«4. Με κοινή απόφαση των Υπουργών Παιδείας, Θρησκευμάτων και Αθλητισμού, Εθνικής Οικονομίας και Οικονομικών και Εσωτερικών που εκδίδεται κατ’ αναλογική εφαρμογή της παρ. 2 δύναται να ιδρύεται παράρτημα του Α.Ε.Ι. στην αλλοδαπή με σκοπό την εγκατάσταση ερευνητικού πανεπιστημιακού ινστιτούτου του Α.Ε.Ι. για την ανάπτυξη της επιστήμης και της έρευνας.»
Άρθρο 88
Αντικατάσταση εξωτερικού μέλους Συμβουλίου Διοίκησης Α.Ε.Ι. - 
Τροποποίηση παρ. 7 άρθρου 13 ν. 4957/2022
Στην παρ. 7 του άρθρου 13 του ν. 4957/2022 (Α’ 141), περί οργάνωσης και λειτουργίας Συμβουλίου Διοίκησης Ανωτάτου Εκπαιδευτικού Ιδρύματος, επέρχονται οι εξής αλλαγές: α) στο πρώτο εδάφιο η φράση «οκτώ ενδεκάτων (8/11)» αντικαθίσταται από τη φράση «(8) εκ των εναπομεινάντων μελών», β) στο δεύτερο εδάφιο μετά τη φράση «νέων υποψηφίων» προστίθεται η φράση «για την εκλογή του οποίου απαιτείται ομοίως η θετική ψήφος τουλάχιστον οκτώ (8) εκ των εναπομεινάντων μελών», γ) προστίθεται τρίτο εδάφιο και η παρ. 7 διαμορφώνεται ως εξής:
«7. Η αντικατάσταση εξωτερικού μέλους πραγματοποιείται από έναν (1) μεταξύ των υποψηφίων που εκδήλωσαν ενδιαφέρον στην ανοιχτή πρόσκληση και δεν επιλέχθηκαν με απόφαση του Σ.Δ., η οποία λαμβάνεται με αυξημένη πλειοψηφία οκτώ (8) εκ των εναπομεινάντων μελών, εφόσον κρίνεται ότι έχει τα απαιτούμενα προσόντα για την εν λόγω θέση. Αν δεν υπάρχει υποψήφιος ή δεν επιτυγχάνεται η πλειοψηφία του πρώτου εδαφίου, εκδίδεται νέα πρόσκληση για την προσέλκυση νέων υποψηφίων, για την εκλογή του οποίου απαιτείται ομοίως η θετική ψήφος τουλάχιστον οκτώ (8) εκ των εναπομεινάντων μελών. Αν δεν επιτευχθεί η πλειοψηφία του δεύτερου εδαφίου, εφαρμόζονται αναλογικά οι παρ. 4Α και 4Β του άρθρου 10.»
ΜΕΡΟΣ Β’
ΡΥΘΜΙΣΗ ΘΕΜΑΤΩΝ ΤΟΥ ΤΟΜΕΑ ΤΟΥ ΑΘΛΗΤΙΣΜΟΥ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 89
Σκοπός
Σκοπός του παρόντος Μέρους είναι: α) η δίκαιη αντιμετώπιση των διακριθέντων αθλητών ως προς την παροχή προνομίων και η εξασφάλιση της νομιμότητας και κανονικότητας στην καταβολή των οικονομικών επιβραβεύσεων στους διακριθέντες αθλητές, β) η εναρμόνιση με τις επιταγές των αρχών της χρηστής διακυβέρνησης των αθλητικών ομοσπονδιών και γ) η διασφάλιση της συνταγματικά κατοχυρωμένης αρχής της αναλογικότητας, στον τομέα του ερασιτεχνικού αθλητισμού και του επαγγελματικού αθλητισμού επί της επιβολής κυρώσεων.
Άρθρο 90
Αντικείμενο
Αντικείμενο του παρόντος Μέρους είναι:
α) η πρόβλεψη ότι η προϋπόθεση συμμετοχής του ελάχιστου αριθμού ομάδων ή αθλητών, προκειμένου να αναγνωριστεί η επιτευχθείσα διάκριση, πληρούται: αα) για τα ομαδικά αθλήματα και με τη συμμετοχή εθνικών ομάδων από επτά (7) τουλάχιστον χώρες και επιπλέον μίας ομάδας υπό τη σημαία της οικείας Παγκόσμιας Ομοσπονδίας ως ουδέτερης και αβ) για τα ατομικά αθλήματα και με τη συμμετοχή επτά (7) τουλάχιστον αθλητών ανά αγώνισμα από επτά (7) τουλάχιστον χώρες και επιπλέον ενός (1) αθλητή υπό τη σημαία της οικείας Παγκόσμιας Ομοσπονδίας ως ουδέτερου στο αγώνισμα που σημειώθηκε η διάκριση,
β) ο υποχρεωτικός ορισμός μελών του Διοικητικού Συμβουλίου αθλητικής ομοσπονδίας ως υπευθύνων Σχολικού και Πανεπιστημιακού Αθλητισμού, Ηλεκτρονικής Διακυβέρνησης (e- Κούρος) και Αθλητικής Ακεραιότητας, και
γ) η πρόβλεψη διαβάθμισης στα πρόστιμα που επιβάλλονται από τη Διαρκή Επιτροπή για την Αντιμετώπιση της Βίας, για γεγονότα που λαμβάνουν χώρα σε ερασιτεχνικά και επαγγελματικά πρωταθλήματα.
ΚΕΦΑΛΑΙΟ Β’
ΔΙΑΚΡΙΘΕΝΤΕΣ ΑΘΛΗΤΕΣ, 
ΑΘΛΗΤΙΚΑ ΣΩΜΑΤΕΙΑ
Άρθρο 91
Διακρίσεις αθλητών του έτους 2021 - Τροποποίηση παρ. 10 άρθρου 30 ν. 4726/2020
Στο τέλος της παρ. 10 του άρθρου 30 του ν. 4726/2020 (Α’ 181), προστίθεται τελευταίο εδάφιο και η παρ. 10 διαμορφώνεται ως εξής:
«10. Ειδικά για τα έτη 2019 και 2021, το πρώτο εδάφιο της παρ. 8 του άρθρου 34 του ν. 2725/1999 ισχύει για αθλητές και αθλήτριες που κατακτούν 1η έως 8η νίκη σε παγκόσμιο πρωτάθλημα ή 1η έως 6η νίκη σε πανευρωπαϊκό πρωτάθλημα ανδρών - γυναικών, νέων ανδρών - νέων γυναικών, εφήβων - νεανίδων, σε αθλήματα ή αγωνίσματα αθλήματος για τα οποία, λόγω της εφαρμογής των μέτρων πρόληψης της διάδοσης του κορωνοϊού COVID-19, δεν διεξήχθησαν οι παραπάνω διοργανώσεις εντός του έτους 2020, όπως αποδεικνύεται από σχετική βεβαίωση της οικείας αθλητικής ομοσπονδίας. Η παρούσα ισχύει στις περιπτώσεις, που ο αθλητής ή η αθλήτρια θα είχε αγωνιστεί εντός του έτους 2020 και δεν κατέστη δυνατή η ολοκλήρωση της αγωνιστικής διαδικασίας λόγω της πανδημίας του κορωνοϊού COVID-19 στην ίδια ηλικιακή κατηγορία με αυτήν στην οποία κατέκτησε νίκη κατά τα έτη 2019 ή 2021. Το πρώτο εδάφιο της παρ. 8 του άρθρου 34 του ν. 2725/1999 ισχύει και για αθλητές και αθλήτριες που κατέκτησαν 1η έως 8η νίκη σε παγκόσμιο πρωτάθλημα ή 1η έως 6η νίκη σε πανευρωπαϊκό πρωτάθλημα ανδρών - γυναικών, νέων ανδρών - νέων γυναικών, εφήβων - νεανίδων, σε αθλήματα ή αγωνίσματα αθλήματος, τα οποία διεξήχθησαν εντός του έτους 2020, χωρίς να ολοκληρωθούν οι παραπάνω διοργανώσεις, λόγω εφαρμογής μέτρων πρόληψης της διάδοσης του κορωνοϊού COVID-19, όπως αποδεικνύεται από σχετική βεβαίωση της οικείας αθλητικής ομοσπονδίας. Η ισχύς του παρόντος εφαρμόζεται και σε αθλητές και αθλήτριες που κατέκτησαν εντός του έτους 2021 τις ίδιες νίκες και στις σε αυτήν αναφερόμενες διοργανώσεις που ήταν προγραμματισμένες για το αγωνιστικό πρόγραμμα τους έτους 2021 και διεξήχθησαν οποτεδήποτε εντός του έτους αυτού.»
Άρθρο 92
Πλήρωση με τη συμμετοχή ομάδας ή αθλητή που αγωνίστηκε υπό τη σημαία διεθνούς αθλητικής ομοσπονδίας του ελάχιστου απαιτούμενου ανταγωνισμού για την αναγνώριση εξαιρετικής αθλητικής διάκρισης - Κάλυψη των οικονομικών επιβραβεύσεων προς διακεκριμένους αθλητές από τον τακτικό προϋπολογισμό της Γ.Γ.Α. - Τροποποίηση παρ. 2 και 7 άρθρου 34 ν. 2725/1999
1. Στην παρ. 2 του άρθρου 34 του ν. 2725/1999 (Α’ 121), περί των παροχών σε διακρινόμενους αθλητές, επέρχονται οι ακόλουθες τροποποιήσεις: α) στην περ. β) προστίθεται τρίτο εδάφιο και β) προς εναρμόνιση με την προηγούμενη τροποποίηση στο δεύτερο εδάφιο της περ. γ) μετά από τις λέξεις «στο δεύτερο» προστίθενται οι λέξεις «και τρίτο» και η παρ. 2 διαμορφώνεται ως εξής:
«2. Εξαιρετική αγωνιστική διάκριση κατά την έννοια της παρ. 1 του παρόντος είναι:
α) Η κατάκτηση 1ης έως 8ης νίκης σε θερινούς ή χειμερινούς Ολυμπιακούς Αγώνες.
β) Η κατάκτηση 1ης έως 8ης νίκης σε Παγκόσμια Πρωταθλήματα ανδρών - γυναικών, νέων ανδρών - νέων γυναικών, εφήβων - νεανίδων, παίδων - κορασίδων (εφεξής για τις ανάγκες του παρόντος άρθρου: όλων των κατηγοριών) σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες.
Απαραίτητη προϋπόθεση για την αναγνώριση της εξαιρετικής αυτής αγωνιστικής διάκρισης είναι η συμμετοχή στη διοργάνωση εθνικών ομάδων από οκτώ (8) τουλάχιστον χώρες προκειμένου για τα ομαδικά αθλήματα και για τα ατομικά αθλήματα η συμμετοχή οκτώ (8) τουλάχιστον αθλητών ανά αγώνισμα από οκτώ (8) τουλάχιστον χώρες στο αγώνισμα που σημειώθηκε η διάκριση.
Από το έτος 2023 και εφεξής, θεωρείται ότι η προϋπόθεση συμμετοχής του ελάχιστου αριθμού ομάδων ή αθλητών του προηγούμενου εδαφίου πληρούται επίσης: α) για τα ομαδικά αθλήματα με τη συμμετοχή εθνικών ομάδων από επτά (7) τουλάχιστον χώρες και επιπλέον μίας ομάδας υπό τη σημαία της οικείας Παγκόσμιας Ομοσπονδίας ως ουδέτερης και β) για τα ατομικά αθλήματα με τη συμμετοχή επτά (7) τουλάχιστον αθλητών ανά αγώνισμα από επτά (7) τουλάχιστον χώρες και επιπλέον ενός (1) αθλητή υπό τη σημαία της οικείας Διεθνούς Ομοσπονδίας ως ουδέτερου στο αγώνισμα που σημειώθηκε η διάκριση.
γ) Η κατάκτηση 1ης έως 8ης νίκης σε Πανευρωπαϊκά Πρωταθλήματα όλων των κατηγοριών σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες.
Απαραίτητη προϋπόθεση για την αναγνώριση της εξαιρετικής αυτής αγωνιστικής διάκρισης είναι να ισχύουν τα οριζόμενα στο δεύτερο και τρίτο εδάφιο της περίπτωσης β’ της παραγράφου αυτής.
δ) Η κατάκτηση 1ης έως 3ης νίκης σε Μεσογειακούς Αγώνες.
ε) Η κατάκτηση 1ης έως 3ης νίκης σε Ολυμπιακούς Αγώνες Νεότητας.
στ) Η κατάκτηση 1ης έως 3ης νίκης σε Πανελλήνιους Αγώνες όλων των κατηγοριών.
ζ) Η κατάκτηση 1ης έως 3ης νίκης σε Πανελλήνιους Μαθητικούς - Σχολικούς Αγώνες.
η) Η επίτευξη ή η ισοφάριση παγκόσμιας ή πανευρωπαϊκής επίδοσης όλων των κατηγοριών σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες.
θ) Η κατάκτηση 1ης έως 3ης νίκης σε Παγκόσμιους Σχολικούς Αγώνες.»
2. Στην παρ. 7 του άρθρου 34 του ν. 2725/1999, περί των οικονομικών επιβραβεύσεων στους διακρινόμενους αθλητές, επέρχονται οι ακόλουθες τροποποιήσεις: α) στο πρώτο εδάφιο προστίθεται η φράση «καθώς και το τακτικό σκέλος του προϋπολογισμού της Γενικής Γραμματείας Αθλητισμού του Υπουργείου Παιδείας, Θρησκευμάτων και Αθλητισμού» και β) το δεύτερο εδάφιο αντικαθίσταται και η παρ. 7 διαμορφώνεται ως εξής:
«7. Οι οικονομικές επιβραβεύσεις που αναφέρονται στις προηγούμενες παραγράφους χορηγούνται σε κάθε αθλητή με κοινή απόφαση του Υπουργού Εθνικής Οικονομίας και Οικονομικών και του αρμόδιου για τον αθλητισμό Υπουργού ή άλλου από αυτόν εξουσιοδοτημένου οργάνου από τα ειδικά έσοδα της Γενικής Γραμματείας Αθλητισμού, καθώς και το τακτικό σκέλος του προϋπολογισμού της Γενικής Γραμματείας Αθλητισμού του Υπουργείου Παιδείας, Θρησκευμάτων και Αθλητισμού. Η απόφαση αυτή εκδίδεται εντός των πρώτων έξι (6) μηνών του έτους καταβολής.»
Άρθρο 93
Κώλυμα εκλογιμότητας για τους εν ενεργεία διαιτητές και κριτές του αθλήματος της γυμναστικής - Τροποποίηση παρ. 4 
άρθρου 3 ν. 2725/1999
Στο δεύτερο εδάφιο της παρ. 4 του άρθρου 3 του ν. 2725/1999 (Α’ 121), περί του κωλύματος των εν ενεργεία διαιτητών, κριτών, χρονομέτρων και όσων άλλων συμμετέχουν σε διαιτητικό έργο ατομικού αθλήματος να είναι μέλη του Διοικητικού Συμβουλίου ή της εξελεγκτικής επιτροπής ή αντιπρόσωποι σε υπερκείμενες ενώσεις ή ομοσπονδίες, διαγράφονται οι λέξεις «της γυμναστικής» και η παρ. 4 διαμορφώνεται ως εξής:
«4. Οι εν ενεργεία διαιτητές, κριτές, χρονομέτρες και όσοι άλλοι συμμετέχουν σε διαιτητικό έργο ατομικού αθλήματος, μέλη των οικείων συνδέσμων, μπορούν να είναι μέλη αθλητικού σωματείου που καλλιεργεί τον ίδιο κλάδο άθλησης, δεν επιτρέπεται όμως να είναι μέλη του Διοικητικού Συμβουλίου ή της εξελεγκτικής επιτροπής του σωματείου αυτού, ούτε να είναι αντιπρόσωποί του σε υπερκείμενες ενώσεις ή ομοσπονδίες. Το κώλυμα του προηγούμενου εδαφίου δεν ισχύει για τους διαιτητές και τους κριτές των αθλημάτων της σκοποβολής, του ζατρικίου, του αγωνιστικού μπριτζ, του αεραθλητισμού, της τοξοβολίας, του θαλάσσιου σκι και τους αλυτάρχες και τους κριτές των αθλημάτων του μηχανοκίνητου αθλητισμού.»
Άρθρο 94
Θητεία Διοικητικού Συμβουλίου Ομοσπονδίας - Αντικατάσταση παρ. 7 άρθρου 22 ν. 2725/1999
Η παρ. 7 του άρθρου 22 του ν. 2725/1999 (Α’ 121), περί Διοικητικού Συμβουλίου αθλητικής ομοσπονδίας, αντικαθίσταται ως εξής:
«7. Δεν επιτρέπεται να εκλεγεί πρόεδρος του Διοικητικού Συμβουλίου αθλητικής ομοσπονδίας όποιος έχει συμπληρώσει, σε μία ή σε περισσότερες ομοσπονδίες, τρεις (3) συνολικά πλήρεις θητείες στο αξίωμα αυτό. Δεν επιτρέπεται να εκλεγεί αντιπρόεδρος, γραμματέας ή ταμίας του Διοικητικού Συμβουλίου αθλητικής ομοσπονδίας όποιος έχει εκλεγεί σε οποιοδήποτε από τα αξιώματα αυτά ή στο αξίωμα του Προέδρου δύο (2) συνεχόμενες φορές για πλήρη θητεία. Πρόσωπο που έχει υπηρετήσει επί δύο (2) συνεχόμενες θητείες σε οποιοδήποτε από τα αξιώματα του Αντιπροέδρου, γραμματέα ή ταμία, δύναται να επανεκλεγεί σε τέτοια θέση εφόσον μεσολαβήσει χρονική περίοδος τεσσάρων (4) ετών. Για τις ανάγκες εφαρμογής της παρούσας λογίζεται πλήρης η θητεία που λήγει πρόωρα για οποιονδήποτε λόγο. Μετά τη συμπλήρωση θητείας συνολικής διάρκειας είκοσι (20) ετών, στα αξιώματα του προέδρου, αντιπροέδρου, γραμματέα ή ταμία, του Διοικητικού Συμβουλίου αθλητικής ομοσπονδίας, ουδείς δύναται να εκλεγεί σε οποιοδήποτε από τα αξιώματα αυτά, δύναται, όμως, να εκλεγεί μέλος του Διοικητικού Συμβουλίου ή να αναλάβει άλλες αρμοδιότητες σε μη αιρετές θέσεις στις οποίες τοποθετείται με απόφαση του Διοικητικού Συμβουλίου. Οι ρυθμίσεις της παρούσας ισχύουν και για τις αθλητικές ομοσπονδίες ατόμων με αναπηρία. Υποψηφιότητα που υποβάλλεται κατά παράβαση της παρούσας είναι αυτοδικαίως άκυρη.»
Άρθρο 95
Προσαρμογή καταστατικού αθλητικών σωματείων, αθλητικών ενώσεων και αθλητικών ομοσπονδιών - Τροποποίηση παρ. 1 άρθρου 30 ν. 4726/2020
Το πρώτο εδάφιο της παρ. 1 του άρθρου 30 του ν. 4726/2020 (Α’ 181), περί της υποχρέωσης αθλητικών σωματείων, αθλητικών ενώσεων και αθλητικών ομοσπονδιών να τροποποιήσουν το καταστατικό τους, με σκοπό την προσαρμογή του σε συγκεκριμένες ρυθμίσεις του ν. 2725/1999 (Α’ 121), τροποποιείται ως προς την καταληκτική ημερομηνία, και η παρ. 1 διαμορφώνεται ως εξής:
«1. Έως την 31η.12.2024, τα αθλητικά σωματεία, οι αθλητικές ενώσεις και οι αθλητικές ομοσπονδίες οφείλουν να τροποποιήσουν το καταστατικό τους, με σκοπό την προσαρμογή του στα άρθρα 2, 3, 5, 11, 14, 20, 22 και 24 του ν. 2725/1999 (Α’ 121). Η απόφαση της Γενικής Συνέλευσης (Γ.Σ.), περί τροποποίησης του καταστατικού προς εναρμόνιση με τις αναφερόμενες στο πρώτο εδάφιο διατάξεις, λαμβάνεται με απλή απαρτία και πλειοψηφία, κατά παρέκκλιση από κάθε διαφορετική καταστατική πρόβλεψη. Έως ότου γίνει η προσαρμογή του καταστατικού, οι αναφερόμενες στο πρώτο εδάφιο διατάξεις κατισχύουν κάθε διαφορετικής καταστατικής ρύθμισης. Αν παρέλθει άπρακτη η παραπάνω προθεσμία, αίρεται αυτοδικαίως η ειδική αθλητική αναγνώριση που είτε έχει χορηγηθεί σύμφωνα με τα άρθρα 8 και 28 του ν. 2725/1999 είτε λογίζεται ως χορηγηθείσα κατά την παρ. 5 του άρθρου 135 του ιδίου ως άνω νόμου. Η σχετική διαπιστωτική πράξη περί της αυτοδίκαιης άρσης της ειδικής αθλητικής αναγνώρισης εκδίδεται από το αρμόδιο όργανο του Υπουργείου Παιδείας, Θρησκευμάτων και Αθλητισμού.»
Άρθρο 96
Ορισμός μελών του Διοικητικού Συμβουλίου αθλητικής ομοσπονδίας ως υπευθύνων για συγκεκριμένα θέματα - Προσθήκη παρ. 9 
στο άρθρο 22 του ν. 725/1999
Στο άρθρο 22 του ν. 2725/1999 (Α’ 121) προστίθεται παρ. 9 ως εξής:
«9. Το Διοικητικό Συμβούλιο μετά την εκλογή του και κατά τη συγκρότησή του σε σώμα, ορίζει μεταξύ των εκλεγμένων μελών του έναν (1) Υπεύθυνο Σχολικού και Πανεπιστημιακού Αθλητισμού, έναν (1) Υπεύθυνο Ηλεκτρονικής Διακυβέρνησης (e-Κούρος) και έναν (1) Υπεύθυνο Αθλητικής Ακεραιότητας και Αθλητικών Αξιών.»
Άρθρο 97
Προσθήκη μέσων σύγχρονης τεχνολογίας για την άσκηση των καθηκόντων της Δ.Ε.Α.Β. - Προσθήκη παρ. 3Α στο άρθρο 41Α του ν. 2725/1999
Στο άρθρο 41Α του ν. 2725/1999 (Α’ 121) προστίθεται παρ. 3Α ως εξής:
«3Α. Στο πλαίσιο άσκησης των καθηκόντων της, όπως ορίζονται στην παρ. 3, η Δ.Ε.Α.Β. δύναται: α) να συνεδριάζει και με τη χρήση μέσων σύγχρονης τεχνολογίας (τηλεματική) και β) να επιδίδει κλήσεις, πράξεις και αποφάσεις της, προς κάθε ενδιαφερόμενο ή τρίτο, και με τη χρήση ηλεκτρονικού ταχυδρομείου, καθώς και με κάθε άλλο πρόσφορο μέσο.»
Άρθρο 98
Υποβολή γραπτού αιτήματος λέσχης προς Π.Α.Ε. για τη χορήγηση συναίνεσης για την αναγνώριση και λειτουργία λέσχης φιλάθλων - Προθεσμία χορήγησης συναίνεσης - Τροποποίηση παρ. 2 άρθρου 41Β ν. 2725/1999 και παρ. 1 άρθρου 30 ν. 5085/2024
1. Στην περ. α) της παρ. 2 του άρθρου 41Β του ν. 2725/1999 (Α’ 121), περί εδρών, μελών και ταυτότητας μέλους, προστίθενται νέα εδάφια τέταρτο και πέμπτο και η παρ. 2 διαμορφώνεται ως εξής:
«2. ΕΔΡΑ - ΜΕΛΗ - ΤΑΥΤΟΤΗΤΑ ΜΕΛΟΥΣ.
α) Ως έδρα της λέσχης επιλέγεται υποχρεωτικά η έδρα του αθλητικού σωματείου ή της Π.Α.Ε. που έχει παράσχει τη γραπτή συναίνεση της υποπερ. αα) της περ. α) της παρ. 3 ή της περ. ε) της παρ. 7. Τα γραφεία της λέσχης συστεγάζονται υποχρεωτικά με το αθλητικό σωματείο ή την Π.Α.Ε. του πρώτου εδαφίου, κατά περίπτωση. Κάθε αθλητικό σωματείο ή Π.Α.Ε. υποχρεούται να συναινέσει γραπτώς για την αναγνώριση ως σωματείου και τη λειτουργία μίας (1) λέσχης, μη επιτρεπόμενης της παροχής συναίνεσης για την αναγνώριση και τη λειτουργία περισσοτέρων λεσχών. Η υποβολή αιτήματος προς Π.Α.Ε. από υφιστάμενη ή υπό σύσταση λέσχη φιλάθλων, για τη χορήγηση της γραπτής συναίνεσης του τρίτου εδαφίου, γίνεται μόνον εγγράφως. Ταυτόχρονα με την υποβολή του ή έως και την επομένη ημέρα της υποβολής του, το αίτημα κοινοποιείται από την υφιστάμενη ή υπό σύσταση λέσχη φιλάθλων στο Τμήμα Λεσχών Φιλάθλων της Διεύθυνσης Επαγγελματικού Αθλητισμού και Επαγγελμάτων Αθλητισμού της Γ.Γ.Α. άλλως η υποβολή τέτοιου αιτήματος δεν έχει αποδεικτική ισχύ ενώπιον οποιασδήποτε διοικητικής ή δικαστικής αρχής. Αν υφίσταται ή ιδρυθεί Π.Α.Ε. σύμφωνα με τα άρθρα 64 έως 76, η λέσχη αναγνωρίζεται και λειτουργεί υποχρεωτικά με τη γραπτή συναίνεση της Π.Α.Ε.. Π.Α.Ε. που δεν συμμορφώνεται με την υποχρέωση του τρίτου εδαφίου, δεν χρηματοδοτείται με την κοινή υπουργική απόφαση που εκδίδεται με βάση το άρθρο 79 του ν. 4764/2020 (Α’ 256) για το έτος για το οποίο δεν έχει παρασχεθεί ή ανανεωθεί η απαιτούμενη συναίνεση.
β) Μέλος λέσχης μπορεί να είναι όποιος έχει μόνιμη κατοικία ή σταθερή διαμονή στην Ελλάδα, έχει συμπληρώσει το δέκατο όγδοο (18ο) έτος της ηλικίας του και δεν συντρέχει στο πρόσωπό του κάποιο από τα κωλύματα των περ. β’, γ’ και δ’ της παρ. 1 του άρθρου 3 του παρόντος. Η λέσχη εκδίδει υποχρεωτικά δελτίο ταυτότητας για κάθε μέλος της, το οποίο ισχύει για ένα (1) έτος.»
2. Στην παρ. 1 του άρθρου 30 του ν. 5085/2024 (Α’ 17), περί μεταβατικών διατάξεων, στο πρώτο εδάφιο οι λέξεις «Εντός προθεσμίας δύο (2) μηνών από την έναρξη ισχύος του παρόντος» αντικαθίστανται από τις λέξεις «Έως την 20ή.8.2024» και η παρ. 1 διαμορφώνεται ως εξής:
«1. Έως την 20ή.8.2024 οι Ποδοσφαιρικές Ανώνυμες Εταιρίες (Π.Α.Ε.) υποχρεούνται όπως χορηγήσουν γραπτή συναίνεση σε λέσχη φιλάθλων, σύμφωνα με την υποπερ. αα) της περ. α) της παρ. 3 ή την περ. ε) της παρ. 7 του άρθρου 41Β του ν. 2725/1999 (Α’ 121) και να την υποβάλουν στη Γενική Γραμματεία Αθλητισμού (Γ.Γ.Α.). Π.Α.Ε. που δεν συμμορφώνεται με την υποχρέωση του πρώτου εδαφίου, δεν χρηματοδοτείται για το 2024 με την κοινή υπουργική απόφαση που εκδίδεται με βάση το άρθρο 79 του ν. 4764/2020 (Α’ 256).»
Άρθρο 99
Παράταση της υποχρέωσης απασχόλησης προπονητή αναλόγως του επιπέδου άδειας άσκησης επαγγέλματος - Τροποποίηση 
παρ. 5 άρθρου 140 ν. 2725/1999
Στην παρ. 5 του άρθρου 140 του ν. 2725/1999 (Α’ 121), περί της έναρξης ισχύος διατάξεων του ν. 2725/1999: α) μετά από τη λέξη «ισχύς» διαγράφονται οι λέξεις και οι αριθμοί «της παρ. 4 του άρθρου 31, ως προς την υποχρέωση απασχόλησης προπονητή, και», β) η ημερομηνία «1η.7.2024» αντικαθίσταται με την ημερομηνία «1η.7.2026» και η παρ. 5 διαμορφώνεται ως εξής:
«5. Η ισχύς της παρ. 2 του άρθρου 31Α, ως προς την απασχόληση προπονητή αναλόγως του επιπέδου άδειας άσκησης επαγγέλματος, αρχίζει από την 1η.7.2026.»
Άρθρο 100
Διοικητικές κυρώσεις σε περίπτωση παρότρυνσης, υποκίνησης, ενθάρρυνσης ή επιδοκιμασίας επεισοδίων, ρατσιστικών συμπεριφορών και εν γένει φαινομένων βίας - Τροποποίηση παρ. 2 άρθρου 1 ν. 4326/2015
Στο πρώτο εδάφιο της παρ. 2 του άρθρου 1 του ν. 4326/2015 (Α’ 49), περί των διοικητικών μέτρων κατά της βίας επέρχονται οι ακόλουθες τροποποιήσεις: α) προστίθεται η φράση «, η οποία λαμβάνει χώρα μέσα σε αποκλειστική προθεσμία δύο (2) εργασίμων ημερών» και β) η φράση «πρόστιμα ύψους από δέκα χιλιάδες (10.000) έως ένα εκατομμύριο (1.000.000) ευρώ» αντικαθίσταται από τη φράση «πρόστιμα ύψους από χίλια (1.000) έως πενήντα χιλιάδες (50.000) ευρώ σε περίπτωση που τα φαινόμενα βίας και οι εν γένει παραβατικές συμπεριφορές αφορούν ερασιτεχνικά πρωταθλήματα και ύψους από δέκα χιλιάδες (10.000) έως ένα εκατομμύριο (1.000.000) ευρώ σε περίπτωση που τα φαινόμενα βίας και οι εν γένει παραβατικές συμπεριφορές αφορούν σε επαγγελματικά πρωταθλήματα» και η παρ. 2 διαμορφώνεται ως εξής:
«2. Σε σοβαρές περιπτώσεις τέλεσης επεισοδίων, παρότρυνσης σε πρόκληση επεισοδίων, ρατσιστικών συμπεριφορών και εν γένει φαινομένων βίας που σχετίζονται με τον αθλητισμό, εντός ή εκτός αγωνιστικών χώρων, η Διαρκής Επιτροπή για την Αντιμετώπιση της Βίας (Δ.Ε.Α.Β.), μετά από προηγούμενη κλήση και ακρόαση του ελεγχόμενου νομικού ή φυσικού προσώπου, η οποία λαμβάνει χώρα μέσα σε αποκλειστική προθεσμία δύο (2) εργασίμων ημερών, μπορεί να επιβάλει στα οικεία αθλητικά σωματεία, Τμήματα Αμειβομένων Αθλητών (Τ.Α.Α.) και Αθλητικές Ανώνυμες Εταιρίες (Α.Α.Ε.), καθώς και στις οικείες αθλητικές ομοσπονδίες ή/και επαγγελματικούς συνδέσμους, αλλά και μεμονωμένα σε φυσικά πρόσωπα, πρόστιμα ύψους από χίλια (1.000) έως πενήντα χιλιάδες (50.000) ευρώ σε περίπτωση που τα φαινόμενα βίας και οι εν γένει παραβατικές συμπεριφορές αφορούν ερασιτεχνικά πρωταθλήματα και ύψους από δέκα χιλιάδες (10.000) έως ένα εκατομμύριο (1.000.000) ευρώ σε περίπτωση που τα φαινόμενα βίας και οι εν γένει παραβατικές συμπεριφορές αφορούν σε επαγγελματικά πρωταθλήματα, σε ιδιαίτερα δε σοβαρές περιπτώσεις μπορεί να προβαίνει και σε ανάκληση της υφιστάμενης ειδικής αθλητικής αναγνώρισης. Σε περίπτωση άπρακτης παρέλευσης προθεσμίας επτά (7) ημερών από την εκδήλωση των φαινομένων βίας, τα μέτρα του πρώτου εδαφίου λαμβάνονται από τον αρμόδιο για τον αθλητισμό Υπουργό μετά από διαβίβαση του σχετικού φακέλου από τα κατά περίπτωση αρμόδια όργανα και κατόπιν κλήσης και ακρόασης του ελεγχόμενου νομικού ή φυσικού προσώπου.
Η συνεργασία των ανωτέρω νομικών και φυσικών προσώπων με τις αρχές και η παροχή στοιχείων, όταν έχουν ως αποτέλεσμα τον εντοπισμό και τη σύλληψη των δραστών, αποτελούν ελαφρυντικές περιστάσεις, οι οποίες μειώνουν το ύψος του επιβαλλόμενου προστίμου κατά πενήντα τοις εκατό (50%).
Άρθρο 101
Ειδικές περιπτώσεις επιβολής διοικητικών κυρώσεων στο πλαίσιο αθλητικών συναντήσεων που διεξάγονται σε κλειστές αθλητικές εγκαταστάσεις - Τροποποίηση 
παρ. 1 άρθρου 1Α ν. 4326/2015
Στην παρ. 1 του άρθρου 1Α του ν. 4326/2015 (Α’ 49), περί της επιβολής διοικητικής κύρωσης της διεξαγωγής μίας (1) αθλητικής συνάντησης χωρίς την παρουσία θεατών σε οποιαδήποτε εθνική διοργάνωση, προστίθεται δεύτερο εδάφιο και η παρ. 1 διαμορφώνεται ως εξής:
«1. Σε περιπτώσεις ρίψης εντός του αγωνιστικού χώρου ή των αποδυτηρίων ή σε κερκίδα αθλητικής εγκατάστασης πριν από την έναρξη, κατά τη διάρκεια ή μετά από τη λήξη αθλητικής εκδήλωσης, αντικειμένου πρόσφορου να προκαλέσει σωματική βλάβη προσώπου και ιδίως πυρσού, φωτοβολίδας, κροτίδας, βεγγαλικού, πυροτεχνήματος, καπνογόνου και οποιασδήποτε γενικώς εύφλεκτης ύλης, στο αθλητικό σωματείο, το Τ.Α.Α. ή την Α.Α.Ε. που αγωνίζεται ως γηπεδούχος, επιβάλλεται η διοικητική κύρωση της διεξαγωγής μίας (1) αθλητικής συνάντησης χωρίς την παρουσία θεατών σε οποιαδήποτε εθνική διοργάνωση. Η ποινή του πρώτου εδαφίου επιβάλλεται και σε περίπτωση αφής καπνογόνων, πυρσών ή οποιαδήποτε εύφλεκτης ύλης σε κλειστές αθλητικές εγκαταστάσεις.»
Άρθρο 102
Παράταση χρόνου έναρξης εφαρμογή της υποχρέωσης προμήθειας κάρτας φιλάθλου - Τροποποίηση περ. η) παρ. 6 άρθρου 41Γ ν. 2725/1999
Το πρώτο εδάφιο της περ. η) της παρ. 6 του άρθρου 41Γ του ν. 2725/1999 (Α’ 121), περί της έναρξης εφαρμογής της υποχρέωσης προμήθειας κάρτας φιλάθλου, τροποποιείται, ως προς τον χρόνο έναρξης εφαρμογής της υποχρέωσης, και η περ. η) της παρ. 6 του άρθρου 41Γ διαμορφώνεται ως εξής:
«η) Χρόνος έναρξης ισχύος της περ. ε) της παρούσας ορίζεται η 1η Ιουλίου 2025. Από την έναρξη ισχύος της παρ. 6 καταργείται κάθε γενική ή ειδική διάταξη που είναι αντίθετη ή ρυθμίζει διαφορετικά τα θέματα που με αυτήν ρυθμίζονται. Κανονιστικές πράξεις που εκδόθηκαν κατ’ εξουσιοδότηση της ισχύουσας μέχρι τη δημοσίευση της παρούσας και δεν αντίκεινται σε διατάξεις της παρούσας ή δεν ρυθμίζουν διαφορετικά τα θέματα που με αυτήν ρυθμίζονται, εξακολουθούν να ισχύουν.»
Άρθρο 103
Παράταση διάρκειας ισχύος σύμβασης παροχής υπηρεσιών VAR
Η διάρκεια της από 9.5.2019 υπ’ αρ. 1/2019 σύμβασης του πρώην Υπουργείου Ψηφιακής Πολιτικής, Τηλεπικοινωνιών και Ενημέρωσης με αντικείμενο την παροχή γενικών υπηρεσιών και προμηθειών για τον «Ψηφιακό Μετασχηματισμό του Ελληνικού Ποδοσφαίρου με σύγχρονα Ψηφιακά Μέσα ΤΠΕ», όπως τροποποιήθηκε και ισχύει, καθώς και της από 3.7.2019 υπ’ αρ. 4/2019 σύμβασης του πρώην Υπουργείου Ψηφιακής Πολιτικής, Τηλεπικοινωνιών και Ενημέρωσης με αντικείμενο την παροχή γενικών υπηρεσιών «Υπηρεσία διασύνδεσης των γηπέδων διεξαγωγής αγώνων της Super League με το κέντρο επιχειρήσεων VAR» παρατείνονται, αυτοδίκαια, από τη λήξη τους έως την ολοκλήρωση όλων των παιχνιδιών του Πρωταθλήματος της επαγγελματικής κατηγορίας Super league και του τελικού του Κυπέλλου Ελλάδος της αγωνιστικής περιόδου 2024 - 2025, οπότε και λύονται αυτοδικαίως και πάντως όχι πέραν της 31ης Ιουλίου 2025.
ΜΕΡΟΣ Γ’
ΕΞΟΥΣΙΟΔΟΤΙΚΕΣ - ΜΕΤΑΒΑΤΙΚΕΣ - ΚΑΤΑΡΓΟΥΜΕΝΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 104
Εξουσιοδοτική διάταξη - Προσθήκη παρ. 5 
στο άρθρο 15 του ν. 5029/2023
Στο άρθρο 15 του ν. 5029/2023 (Α’ 55), περί εξουσιοδοτικών διατάξεων, προστίθεται παρ. 5 ως εξής:
«5. Με απόφαση του Υπουργού Παιδείας, Θρησκευμάτων και Αθλητισμού προσδιορίζονται τα ειδικότερα προσόντα των στελεχών των τριμελών επιτροπών της περ. στ) του άρθρου 3, η θητεία τους και κάθε άλλο ειδικό ή λεπτομερειακό ζήτημα σχετικά με τη λειτουργία τους.»
Άρθρο 105
Εξουσιοδοτική διάταξη για την προκήρυξη θέσεων για τα μέλη Συνεργαζόμενου Εκπαιδευτικού Προσωπικού του Ελληνικού Ανοιχτού Πανεπιστημίου - Τροποποίηση 
παρ. 5 άρθρου 177 ν. 5094/2024
Στην παρ. 5 του άρθρου 177 του ν. 5094/2024 (Α’ 39), περί εξουσιοδοτικών διατάξεων του Κεφαλαίου Ε’ του Μέρους Β’ του νόμου αυτού, επέρχονται οι ακόλουθες τροποποιήσεις α) οι λέξεις «παρ. 2» αντικαθίστανται από τις λέξεις «παρ. 4» και β) οι λέξεις «κάθε τρία (3) έτη» αντικαθίστανται από τις λέξεις «κάθε τέσσερα (4) έτη» και η παρ. 5 διαμορφώνεται ως εξής:
«5. Με απόφαση του Συμβουλίου Διοίκησης του Ε.Α.Π. προκηρύσσονται για συγκεκριμένες Θεματικές Ενότητες οι θέσεις για τα μέλη Συνεργαζόμενου Εκπαιδευτικού Προσωπικού της παρ. 4 του άρθρου 30 κάθε τέσσερα (4) έτη.»
Άρθρο 106
Εξουσιοδοτική διάταξη - Καταβολή αποζημίωσης στα μέλη του Συμβουλίου Διοίκησης των Ανωτάτων Εκπαιδευτικών Ιδρυμάτων - Τροποποίηση παρ. 2 άρθρου 411 ν. 4957/2022
Στην παρ. 2 του άρθρου 411 του ν. 4957/2022 (Α’ 141), περί εξουσιοδοτικών διατάξεων του Κεφαλαίου Β’ του Μέρους Α’, προστίθενται νέα εδάφια, δεύτερο και τρίτο και η παρ. 2 διαμορφώνεται ως εξής:
«2. Με κοινή απόφαση των Υπουργών Παιδείας, Θρησκευμάτων και Αθλητισμού και Εθνικής Οικονομίας και Οικονομικών καθορίζεται το ύψος της αποζημίωσης των μελών του Συμβουλίου Διοίκησης ανά συνεδρίαση. Η αποζημίωση δύναται να καταβάλλεται αναδρομικά από την έκδοση της διαπιστωτικής πράξης συγκρότησης του Συμβουλίου Διοίκησης, σύμφωνα με την παρ. 5 του άρθρου 10. Στην περίπτωση του δεύτερου εδαφίου η δαπάνη καλύπτεται αποκλειστικά από ίδιους πόρους του Α.Ε.Ι..»
Άρθρο 107
Εξουσιοδοτική διάταξη για τη ρύθμιση θεμάτων σχετικά με τον τρόπο παροχής της εκπαίδευσης σε νοσηλευτικά ιδρύματα και σε δομές φιλοξενίας - Τροποποίηση παρ. 6 άρθρου 34 ν. 3699/2008
Στην παρ. 6 του άρθρου 34 του ν. 3699/2008 (Α’ 199), περί της εξουσιοδότησης προς τον Υπουργό Παιδείας, Θρησκευμάτων και Αθλητισμού για τη ρύθμιση του τρόπου παροχής της εκπαίδευσης στο σπίτι και των προγραμμάτων παράλληλης στήριξης, επέρχονται οι ακόλουθες τροποποιήσεις: α) στο πρώτο εδάφιο της παρ. 6: αα) οι λέξεις «του Υπουργού» αντικαθίστανται με τις λέξεις «των Υπουργών», αβ) πριν από τις λέξεις «, που εκδίδονται» προστίθεται η φράση «και του κατά περίπτωση καθ’ ύλην αρμόδιου Υπουργού» και β) στην περ. γ) της παρ. 6 μετά τις λέξεις «στο σπίτι» προστίθενται οι λέξεις «, σε νοσηλευτικό ίδρυμα και δομές φιλοξενίας, καθώς» και η παρ. 6 διαμορφώνεται ως εξής:
«6. Με αποφάσεις των Υπουργών Παιδείας, Θρησκευμάτων και Αθλητισμού και του κατά περίπτωση καθ’ ύλην αρμόδιου Υπουργού, που εκδίδονται ύστερα από εισήγηση του Ινστιτούτου Εκπαιδευτικής Πολιτικής (Ι.Ε.Π.), ρυθμίζονται θέματα σχετικά με:
α) την ένταξη, φοίτηση και αποφοίτηση των μαθητών με αναπηρία ή με ειδικές εκπαιδευτικές ανάγκες σε όλους τους τύπους σχολείων ΕΑΕ, ΤΕ και προγραμμάτων πρώιμης παρέμβασης και παράλληλης στήριξης,
β) την προσωνυμία και τον τίτλο, καθώς και τον εξειδικευμένο τύπο των σχολείων ΕΑΕ και τον ελάχιστο αριθμό μαθητών που φοιτούν στις μονάδες αυτές και τις επί μέρους τάξεις,
γ) τον τρόπο παροχής της εκπαίδευσης στο σπίτι, σε νοσηλευτικό ίδρυμα και δομές φιλοξενίας, καθώς και των προγραμμάτων παράλληλης στήριξης,
δ) τα ειδικότερα καθήκοντα και τις υποχρεώσεις: 
αα) του εκπαιδευτικού προσωπικού που υπηρετεί σε ΣΜΕΑΕ, ΚΕΔΔΥ ή Τμήματα Ένταξης ή που συμμετέχει σε προγράμματα παράλληλης στήριξης - συνεκπαίδευσης και παροχής διδασκαλίας κατ’ οίκον και ββ) του Ειδικού Εκπαιδευτικού Προσωπικού και του Ειδικού Βοηθητικού Προσωπικού που υπηρετεί σε ΣΜΕΑΕ και ΚΕΔΔΥ ή σε σχολεία πρωτοβάθμιας και δευτεροβάθμιας, γενικής ή επαγγελματικής εκπαίδευσης,
ε) την εντόπιση, διάγνωση, εγγραφή, μετεγγραφή, αξιολόγηση και κατάταξη των ατόμων με ειδικές εκπαιδευτικές ανάγκες στις αυτοτελείς ΣΜΕΑΕ και στα ΤΕ,
στ) τα εβδομαδιαία ωράρια διδακτικής εργασίας ή άλλης απασχόλησης του προσωπικού ΕΑΕ,
ζ) την οργάνωση και λειτουργία των ΣΜΕΑΕ, τη διάρθρωση και τις βασικές ενότητες του αναλυτικού προγράμματός τους και το είδος και τη μορφή των υποστηρικτικών υπηρεσιών,
η) την κατανομή κατά κλάδους και ειδικότητες των ΕΠ, ΕΕΠ και ΕΒΠ σε κάθε ΣΜΕΑΕ ή ΚΕΔΔΥ,
θ) τη διαδικασία συγκρότησης και λειτουργίας των συλλόγων γονέων, οι οποίοι συμμετέχουν και συνεργάζονται με τις υπηρεσίες του Υπουργείου Παιδείας, Θρησκευμάτων και Αθλητισμού,
ι) την προσφορά συμβουλευτικών και υποστηρικτικών υπηρεσιών στους γονείς των παιδιών με ειδικές εκπαιδευτικές ανάγκες,
ια) τις εξετάσεις, αξιολογήσεις, βαθμολογίες και την προαγωγή των μαθητών των ΣΜΕΑΕ και των μαθητών που έχουν χαρακτηρισθεί ως άτομα με αναπηρία και ειδικές εκπαιδευτικές ανάγκες και φοιτούν σε συνήθεις σχολικές τάξεις,
ιβ) άλλα επιβοηθητικά μέσα που είναι προσιτά και επιστημονικώς αποδεκτά και τα οποία μπορούν να χρησιμοποιούνται κατ’ εξαίρεση κατά τη διδασκαλία των μαθητών με σοβαρές διαταραχές ακοής ή με σοβαρές διαταραχές όρασης.»
Άρθρο 108
Εξουσιοδοτικές διατάξεις για τη ρύθμιση θεμάτων εκκλησιαστικής εκπαίδευσης - Τροποποίηση περ. γ) παρ. 1, αντικατάσταση περ. αβ) παρ. 6, τροποποίηση παρ. 7 και 8 και προσθήκη παρ. 13 στο άρθρο 137 του ν. 4823/2021
1. Στην περ. γ) της παρ. 1 του άρθρου 137 του ν. 4823/2021 (Α’ 136), περί εξουσιοδοτικών διατάξεων του Κεφαλαίου Α’ του Μέρους Ε’ του νόμου αυτού, επέρχονται οι ακόλουθες τροποποιήσεις: α) προστίθενται οι λέξεις «για τα Πρότυπα σχολεία και με τις διατάξεις που ισχύουν», β) πριν από τις λέξεις «Εκκλησιαστικών Γυμνασίων» προστίθεται η λέξη «Προτύπων», γ) οι λέξεις «Γενικών Εκκλησιαστικών Λυκείων» αντικαθίστανται από τις λέξεις «Προτύπων Εκκλησιαστικών Λυκείων» και η περ. γ) διαμορφώνεται ως εξής:
«γ) μπορεί να ορίζεται διαφορετικά σε σχέση με τις διατάξεις που ισχύουν για τα Πρότυπα σχολεία και με τις διατάξεις που ισχύουν για τη δημόσια δευτεροβάθμια εκπαίδευση, για τα θέματα των Προτύπων Εκκλησιαστικών Γυμνασίων και Προτύπων Εκκλησιαστικών Λυκείων που δεν ρυθμίζονται από τις διατάξεις του παρόντος, σύμφωνα με την παρ. 1 του άρθρου 135,».
2. Η περ. αβ) της παρ. 6 του άρθρου 137 του ν. 4823/2021, περί εξουσιοδοτικών διατάξεων του Κεφαλαίου Α’ του Μέρους Ε’ του νόμου αυτού, αντικαθίσταται ως εξής:
«αβ) Κάθε ειδικότερο ζήτημα που αφορά στον τύπο των εξετάσεων ή της δοκιμασίας (τεστ) δεξιοτήτων, τη διαδικασία υποβολής των αιτήσεων συμμετοχής στις εξετάσεις, τη διαδικασία, τον χρόνο και τα αρμόδια όργανα για τη διενέργεια των εξετάσεων και τη διασφάλιση του αδιάβλητου της διαδικασίας και των αποτελεσμάτων, και άπτεται του ιδιαίτερου χαρακτήρα της εκκλησιαστικής εκπαίδευσης, σύμφωνα με την παρ. 2 του άρθρου 123.»
3. Στις παρ. 7 και 8 του άρθρου 137 του ν. 4823/2021, περί εξουσιοδοτικών διατάξεων του Κεφαλαίου Α’ του Μέρους Ε’ του νόμου αυτού, αφαιρείται η πρόβλεψη παροχής γνώμης από το Κέντρο Ελληνικής Γλώσσας (Κ.Ε.Γ.) και οι παρ. 7 και 8 διαμορφώνονται ως εξής:
«7. Με απόφαση του Υπουργού Παιδείας, Θρησκευμάτων και Αθλητισμού, που εκδίδεται ύστερα από εισήγηση του Ε.Σ.Ε.Ε. και γνώμη του Ι.Ε.Π., καθορίζονται: α) οι προϋποθέσεις υπαγωγής στις κατηγορίες των περ. α) και β) της παρ. 5 του άρθρου 123, β) τα ποσοστά θέσεων ανά κατηγορία, γ) τα αναγκαία δικαιολογητικά, δ) οι διαδικασίες επιλογής, ε) η ανάγκη λειτουργίας τάξεων υποδοχής, στ) η οργάνωση και λειτουργία τους, ζ) οι προϋποθέσεις ένταξης των μαθητών στις τάξεις αυτές, η) τα διδασκόμενα μαθήματα, το περιεχόμενο και οι ώρες διδασκαλίας τους, θ) ο τρόπος και η διαδικασία αξιολόγησης των μαθητών, ι) οι προϋποθέσεις επιτυχούς παρακολούθησης, ια) η στελέχωση των τάξεων αυτών με εκπαιδευτικό προσωπικό και ιβ) κάθε άλλο σχετικό θέμα, σύμφωνα με την παρ. 6 του άρθρου 123.
8. Με απόφαση του Υπουργού Παιδείας, Θρησκευμάτων και Αθλητισμού, που εκδίδεται κατόπιν εισήγησης του Ε.Σ.Ε.Ε., ρυθμίζονται θέματα σχετικά με τη διδασκαλία των μαθημάτων εκκλησιαστικής ειδίκευσης που αφορούν στη μελέτη της ελληνικής γλώσσας, όπως αυτή αποτυπώνεται κατά την ιστορική της διαδρομή στα εκκλησιαστικά κείμενα, σύμφωνα με την παρ. 5 του άρθρου 124.»
4. Στο άρθρο 137 του ν. 4823/2021, περί εξουσιοδοτικών διατάξεων του Κεφαλαίου Α’ του Μέρους Ε’ του νόμου αυτού, προστίθεται παρ. 13 ως εξής:
«13. Με απόφαση του Υπουργού Παιδείας, Θρησκευμάτων και Αθλητισμού, η οποία εκδίδεται ύστερα από εισήγηση του Ε.Σ.Ε.Ε., καθορίζονται: α) η διαδικασία και τα δικαιολογητικά εγγραφής τους, β) η κατανομή τους ανά Πρότυπο Εκκλησιαστικό Σχολείο και στις τάξεις εγγραφής, γ) η ανάγκη λειτουργίας τάξεων υποδοχής, δ) η οργάνωση και λειτουργία τους, ε) οι προϋποθέσεις ένταξης των μαθητών στις τάξεις αυτές, στ) τα διδασκόμενα μαθήματα, το περιεχόμενο και οι ώρες διδασκαλίας τους, ζ) ο τρόπος και η διαδικασία αξιολόγησης των μαθητών, η) οι προϋποθέσεις επιτυχούς παρακολούθησης, θ) η στελέχωση των τάξεων αυτών με εκπαιδευτικό προσωπικό και ι) κάθε άλλο σχετικό θέμα, σύμφωνα με την παρ. 10 του άρθρου 123.»
Άρθρο 109
Εξουσιοδοτική διάταξη για τη ρύθμιση του ύψους της αποζημίωσης των βαθμολογητών στο πλαίσιο της διαδικασίας εισαγωγής Ιεροσπουδαστών στις Σχολές Μαθητείας Υποψήφιων Κληρικών - Προσθήκη παρ. 11 στο άρθρο 163 του ν. 4823/2021
Στο άρθρο 163 του ν. 4823/2021 (Α’ 136), περί των εξουσιοδοτικών διατάξεων του Κεφαλαίου Β’ του Μέρους Ε’ του νόμου αυτού, προστίθεται παρ. 11 ως εξής:
«11. Με κοινή απόφαση των Υπουργών Παιδείας, Θρησκευμάτων και Αθλητισμού και Εθνικής Οικονομίας και Οικονομικών ρυθμίζεται το ύψος της αποζημίωσης των βαθμολογητών στο πλαίσιο της διαδικασίας εισαγωγής Ιεροσπουδαστών στις Σχολές Μαθητείας Υποψήφιων Κληρικών.»
Άρθρο 110
Εξουσιοδοτική διάταξη για την κατανομή οργανικών θέσεων Εφημερίων, Διακόνων, Ιεροκηρύκων και εκκλησιαστικών υπαλλήλων στις Ιερές Μητροπόλεις της Δωδεκάνησου και στην Πατριαρχική Εξαρχία Πάτμου - Προσθήκη παρ. 5 στο άρθρο 445 του ν. 4957/2022
Στο άρθρο 445 του ν. 4957/2022 (Α’ 141), περί των εξουσιοδοτικών διατάξεων του Κεφαλαίου Α’ του νόμου αυτού, προστίθεται παρ. 5 ως εξής:
«5. Με απόφαση του Υπουργού Παιδείας, Θρησκευμάτων και Αθλητισμού διενεργούνται η επιμέρους κατανομή και ανακατανομή των θέσεων, οι οποίες γνωστοποιούνται κάθε χρόνο σύμφωνα με τον ετήσιο προγραμματισμό για τις προσλήψεις του επόμενου έτους των οργανικών θέσεων της παρ. 7 του άρθρου 335 για την πλήρωση κενών οργανικών θέσεων Εφημερίων, Διακόνων, Ιεροκηρύκων και εκκλησιαστικών υπαλλήλων στις Ιερές Μητροπόλεις της Δωδεκανήσου και στην Πατριαρχική Εξαρχία Πάτμου, καθώς και η επιμέρους κάλυψη των θέσεων που έχουν ήδη κατανεμηθεί για την πλήρωση κενών οργανικών θέσεων Εφημερίων, Διακόνων, Ιεροκηρύκων και εκκλησιαστικών υπαλλήλων.»
Άρθρο 111
Εξουσιοδοτική διάταξη για την κατανομή οργανικών θέσεων Εφημερίων, Διακόνων, Ιεροκηρύκων και εκκλησιαστικών υπαλλήλων στην Ιερά Αρχιεπισκοπή Αθηνών, στις Ιερές Μητροπόλεις της Εκκλησίας της Ελλάδος, στην Ιερά Αρχιεπισκοπή Κρήτης και στις Ιερές Μητροπόλεις της Εκκλησίας της Κρήτης - Προσθήκη παρ. 2 στο άρθρο 446 του ν. 4957/2022
Στο άρθρο 446 του ν. 4957/2022 (Α’ 141), περί των εξουσιοδοτικών διατάξεων του Κεφαλαίου Β’ του νόμου αυτού, προστίθεται παρ. 2 ως εξής:
«2. Με απόφαση του Υπουργού Παιδείας, Θρησκευμάτων και Αθλητισμού διενεργούνται η επιμέρους κατανομή και ανακατανομή των θέσεων, οι οποίες γνωστοποιούνται κάθε χρόνο σύμφωνα με τον ετήσιο προγραμματισμό για τις προσλήψεις του επόμενου έτους των οργανικών θέσεων του πρώτου εδαφίου της παρ. 8 του άρθρου 347 και του πρώτου εδαφίου της παρ. 8 του άρθρου 348 για την πλήρωση κενών οργανικών θέσεων Εφημέριων, Διακόνων, Ιεροκηρύκων και εκκλησιαστικών υπαλλήλων, αντίστοιχα, στην Ιερά Αρχιεπισκοπή Αθηνών και στις Ιερές Μητροπόλεις της Εκκλησίας της Ελλάδος και στην Ιερά Αρχιεπισκοπή Κρήτης και στις Ιερές Μητροπόλεις της Εκκλησίας της Κρήτης, καθώς και η επιμέρους κάλυψη των θέσεων που έχουν ήδη κατανεμηθεί για την πλήρωση κενών οργανικών θέσεων Εφημερίων, Διακόνων, Ιεροκηρύκων και εκκλησιαστικών υπαλλήλων.»
Άρθρο 112
Εξουσιοδοτικές διατάξεις 
για τη ρύθμιση θεμάτων 
οργάνωσης και λειτουργίας Μουφτειών Θράκης - Τροποποίηση άρθρου 159 ν. 4964/2022
1. Οι παρ. 6 και 7 του άρθρου 159 του ν. 4964/2022 (Α’ 150), περί εξουσιοδοτικών διατάξεων του Μέρους Γ’ του νόμου αυτού διορθώνονται ως προς τις νομοθετικές παραπομπές και οι παρ. 6 και 7 διαμορφώνονται ως εξής:
«6. Με κοινή απόφαση των Υπουργών Παιδείας, Θρησκευμάτων και Αθλητισμού και Εθνικής Οικονομίας και Οικονομικών καθορίζονται η σύσταση, η συγκρότηση, οι αρμοδιότητες, η εν γένει λειτουργία της ερανικής επιτροπής, η υπ’ αυτών διενέργεια εράνων, καθώς και κάθε άλλη αναγκαία λεπτομέρεια για την εφαρμογή της παρ. 4 του άρθρου 140.
7. Με κοινή απόφαση των Υπουργών Παιδείας, Θρησκευμάτων και Αθλητισμού, Εθνικής Οικονομίας και Οικονομικών και Εσωτερικών καθορίζονται οι όροι και η διαδικασία προμήθειας του αυτοκινήτου εκάστης Μουφτείας ανεξαρτήτως κυβισμού και τύπου, οι όροι κίνησης, τα διακριτικά γνωρίσματα, η κατανάλωση καυσίμων, η στάθμευση, ο έλεγχος χρήσης και κυκλοφορίας, τα πρόσωπα που έχουν το δικαίωμα να οδηγούν το αυτοκίνητο, η χρονική διάρκεια παραχώρησής του, η διαδικασία και τα δικαιολογητικά που απαιτούνται για την πληρωμή των δαπανών μετακίνησης και συντήρησης του αυτοκινήτου, καθώς και κάθε άλλο ειδικότερο ζήτημα και αναγκαία λεπτομέρεια για την εφαρμογή της παρ. 6 του άρθρου 140.»
2. Στο άρθρο 159 του ν. 4964/2022 προστίθεται παρ. 21 ως εξής:
«21. Με κοινή απόφαση των Υπουργών Εθνικής Οικονομίας και Οικονομικών και Παιδείας, Θρησκευμάτων και Αθλητισμού ρυθμίζονται η διαδικασία, ο τρόπος και οι λοιπές προϋποθέσεις εφαρμογής της παρ. 2 του άρθρου 145.»
ΚΕΦΑΛΑΙΟ Β’
ΜΕΤΑΒΑΤΙΚΕΣ ΔΙΑΤΑΞΕΙΣ
Άρθρο 113
Μεταβατική διάταξη για την επιλογή και τοποθέτηση Προϊσταμένων σχολικών μονάδων, υποδιευθυντών σχολικών μονάδων και Εργαστηριακών Κέντρων και υπεύθυνων τομέων Εργαστηριακών Κέντρων - Προσθήκη παρ. 14 στο άρθρο 232 του ν. 4823/2021
Στο άρθρο 232 του ν. 4823/2021 (Α’ 136), περί μεταβατικών διατάξεων του Κεφαλαίου Β’ Μέρους Β’, προστίθεται παρ. 14 ως εξής:
«14. Η ισχύς του τρίτου εδαφίου της παρ. 2 του άρθρου 42 εφαρμόζεται κατά την επιλογή και τοποθέτηση προϊσταμένων σχολικών μονάδων, υποδιευθυντών σχολικών μονάδων και Εργαστηριακών Κέντρων (Ε.Κ.), καθώς και υπευθύνων τομέων Ε.Κ. από τα τοπικά συμβούλια επιλογής της παρ. 12 του άρθρου 232 από το σχολικό έτος 2023 - 2024.»
Άρθρο 114
Μεταβατική διάταξη - Αξιολόγηση εκπαιδευτικών σε Πρότυπα Σχολεία ή Πειραματικά Σχολεία - Προσθήκη παρ. 4 στο άρθρο 61 του ν. 4692/2020
1. Στο άρθρο 61 του ν. 4692/2020 (Α’ 111), περί μεταβατικών διατάξεων του Κεφαλαίου Α’ του Μέρους Α’, προστίθενται παρ. 4 και 5 ως εξής:
«4. Κατά την πρώτη εφαρμογή της αξιολόγησης του έργου των εκπαιδευτικών που υπηρετούν με θητεία σε Πρότυπα Σχολεία (Π.Σ.) ή Πειραματικά Σχολεία (ΠΕΙ.Σ.), κατά το άρθρο 20, για την ανανέωση της θητείας τους σε αυτά λαμβάνεται υπόψη αποκλειστικά η θετική αξιολόγησή τους ως προς την υπηρεσιακή συνέπεια και επάρκεια (πεδίο Β). Για την ανανέωση της θητείας των εκπαιδευτικών του πρώτου εδαφίου που υπηρετούν και ως διευθυντές ή προϊστάμενοι ή υποδιευθυντές λαμβάνεται υπόψη η θετική αξιολόγησή τους ως προς το παιδαγωγικό κλίμα και τη διαχείριση της τάξης (πεδίο Α2). Μετά την ολοκλήρωση της αξιολόγησης επί του πεδίου Β ή Α2, κατά περίπτωση, σύμφωνα με την παρ. 1 του άρθρου 20, οι παραπάνω εκπαιδευτικοί δύνανται να υποβάλλουν αίτηση για την ανανέωση της θητείας τους σε Π.Σ. ή ΠΕΙ.Σ. μόνο για το σχολικό έτος 2024-2025. Οι εκπαιδευτικοί με θητεία σε Π.Σ. ή ΠΕΙ.Σ, των οποίων η αξιολόγηση στα πεδία Α1, Α2 και Β ολοκληρώνεται κατά το τρέχον ή το επόμενο σχολικό έτος, δύνανται το σχολικό έτος 2024-2025, και εφόσον αξιολογηθούν θετικά, να υποβάλουν αίτηση για την ανανέωση της θητείας τους κατά την παρ. 4 του άρθρου 20.
5. Η θητεία των εκπαιδευτικών, οι οποίοι υπηρετούν σε Π.Σ. ή ΠΕΙ.Σ. το τρέχον σχολικό έτος και απουσιάζουν λόγω μακροχρόνιας άδειας κατά την πρώτη εφαρμογή της αξιολόγησης του άρθρου 20, παρατείνεται έως και την 31η.8.2025, εφόσον υποβάλουν σχετική αίτηση στον διευθυντή της οικείας σχολικής μονάδας το αργότερο μέχρι την 20ή.8.2024. Οι εκπαιδευτικοί του πρώτου εδαφίου υποχρεούνται να αξιολογηθούν εντός του σχολικού έτους 2024-2025, κατά το οποίο αναλαμβάνουν εκ νέου υπηρεσία. Αν δεν αξιολογηθούν εντός του σχολικού έτους 2024-2025, επιστρέφουν στην οργανική τους θέση και για τα επόμενα τρία (3) σχολικά έτη δεν έχουν δικαίωμα να υποβάλουν αίτηση για πλήρωση κενών θέσεων σε Π.Σ. και ΠΕΙ.Σ., σύμφωνα με τα οριζόμενα στην παρ. 3 του άρθρου 19. Οι εκπαιδευτικοί του πρώτου εδαφίου, οι οποίοι δεν επιθυμούν την παράταση της θητείας τους, επιστρέφουν στο σχολείο της οριστικής τοποθέτησής τους ή στη διάθεση του οικείου υπηρεσιακού συμβουλίου της περιοχής μετάθεσης, στην οποία ανήκουν οργανικά.»
Άρθρο 115
Μεταβατική διάταξη - Συμμετοχή αποφοίτων ειδικοτήτων Σχολών Ανώτερης Επαγγελματικής Κατάρτισης σε εξετάσεις πιστοποίησης επαγγελματικής κατάρτισης -Αντικατάσταση παρ. 15Α άρθρου 169 ν. 4763/2020
Η παρ. 15Α του άρθρου 169 του ν. 4763/2020 (Α’ 254), περί μεταβατικών διατάξεων, αντικαθίσταται ως εξής:
«15Α. Απόφοιτοι ειδικοτήτων Σχολών Ανώτερης Επαγγελματικής Κατάρτισης (Σ.Α.Ε.Κ.) που ολοκλήρωσαν επαγγελματική κατάρτιση του ν. 2009/1992 (Α’ 18) και του ν. 4186/2013 (Α’ 193), οι οποίοι δεν έχουν λάβει Δίπλωμα Επαγγελματικής Ειδικότητας, Εκπαίδευσης και Κατάρτισης, επιπέδου 5 του Ε.Π.Π., μετά από πιστοποίηση, συμμετέχουν, έως την 31η.12.2025, σε εξετάσεις πιστοποίησης επαγγελματικής κατάρτισης με τους καταλόγους ερωτήσεων που ισχύουν μέχρι την έναρξη ισχύος του παρόντος.»
Άρθρο 116
Μεταβατική διάταξη για τα Κέντρα Διά Βίου Μάθησης των Δήμων - Τροποποίηση παρ. 27 άρθρου 169 ν. 4763/2020
Το δεύτερο εδάφιο της παρ. 27 του άρθρου 169 του ν. 4763/2020 (Α’ 254), περί των μεταβατικών διατάξεων, αντικαθίσταται και η παρ. 27 διαμορφώνεται ως εξής:
«27. Η Πράξη «Κέντρα Διά Βίου Μάθησης (Κ.Δ.Β.Μ.) Νέα Φάση» στο πλαίσιο του Επιχειρησιακού Προγράμματος «Ανάπτυξη Ανθρώπινου Δυναμικού, Εκπαίδευση και Διά Βίου Μάθηση» εξαιρείται από τις διατάξεις του κεφαλαίου Θ’. Η εξαίρεση του πρώτου εδαφίου συνεχίζει να ισχύει και για την αντίστοιχη επόμενη Πράξη των Κέντρων Διά Βίου Μάθησης (Κ.Δ.Β.Μ.) των Δήμων, όπως αυτή εγκρίνεται, εντάσσεται και ισχύει στο πλαίσιο του Προγράμματος «Ανθρώπινο Δυναμικό και Κοινωνική Συνοχή» της Προγραμματικής Περιόδου ΕΣΠΑ 2021-2027.
α) Μέχρι την έκδοση των κοινών υπουργικών αποφάσεων της περ. β’ της παρ. 2 του άρθρου 34 και της περ. β’ της παρ. 1 του άρθρου 73, η ωριαία αποζημίωση για τους εκπαιδευτές επαγγελματικής κατάρτισης που απασχολούνται στις Δημόσιες Σ.Α.Ε.Κ. και για το ωρομίσθιο εκπαιδευτικό προσωπικό που απασχολείται στα Σχολεία Δεύτερης Ευκαιρίας καθορίζεται από 1ης.9.2020, σύμφωνα με την κοινή υπουργική απόφαση υπ’ αρ. 2/106902/0022/10-12-2013 (Β’ 3276), όπως ισχύει.
β) Η ωριαία αποζημίωση για τους εκπαιδευτές που απασχολούνται στα Κέντρα Διά Βίου Μάθησης των Δήμων στο πλαίσιο της συγχρηματοδοτούμενης Πράξης «Κέντρα Διά Βίου Μάθησης (Κ.Δ.Β.Μ.) Νέα Φάση» καθορίζεται από 1ης.9.2020, σύμφωνα με την κοινή υπουργική απόφαση υπ’ αρ. 2/106902/0022/10-12-2013 (Β’ 3276), όπως ισχύει.
Η δαπάνη πρέπει να βρίσκεται εντός του Μεσοπρόθεσμου Πλαισίου Δημοσιονομικής Στρατηγικής.»
Άρθρο 117
Μεταβατική διάταξη για τη λειτουργία των Εργαστηριακών Κέντρων - Προσθήκη παρ. 1Α στο άρθρο 47 του ν. 5082/2024
Στο άρθρο 47 του ν. 5082/2024 (Α’ 9), περί μεταβατικών διατάξεων, μετά την παρ. 1 προστίθεται παρ. 1Α, ως εξής:
«1Α. Το άρθρο 10 του ν. 1566/1985 (Α’ 167), περί Εργαστηριακών Κέντρων (Ε.Κ.) και σχολικών εργαστηρίων, εφαρμόζεται μέχρι την 31η.8.2025, ημερομηνία έναρξης ισχύος του άρθρου 6Ζ του ν. 4186/2013 (Α’ 193), για τη λειτουργία των Εργαστηριακών Κέντρων (Ε.Κ.), όπως αυτό προστέθηκε με το άρθρο 25 του Κεφαλαίου Ε’ του παρόντος, σε συνδυασμό με την παρ. 3 του άρθρου 49 του παρόντος.»
Άρθρο 118
Μεταβατικές διατάξεις - Προσθήκη παρ. 35Α στο άρθρο 169 του ν. 4763/2020
Στο άρθρο 169 του ν. 4763/2020 (Α’ 254), περί μεταβατικών διατάξεων, μετά την παρ. 35, προστίθεται παρ. 35Α, ως εξής:
«35Α. Το Τμήμα Α’ Σχεδιασμού Πολιτικών για την Επαγγελματική Εκπαίδευση, Κατάρτιση και Διά Βίου Μάθηση της Διεύθυνσης Σχεδιασμού και Ανάπτυξης Ε.Ε.Κ. & Δ.Β.Μ. καθίσταται αρμόδιο, μέχρι αναθέσεως των αρμοδιοτήτων αυτών σε ειδική οργανική μονάδα της Γ.Γ.Ε.Ε.Κ. & Δ.Β.Μ. για: α) τον χειρισμό και την αντιμετώπιση θεμάτων που αφορούν στην ίδρυση και τη λειτουργία των Κέντρων Επαγγελματικής Εκπαίδευσης και Κατάρτισης (Κ.Ε.Ε.Κ.), β) τη συγκρότηση του Συμβουλίου των Κ.Ε.Ε.Κ., γ) την οργάνωση της διαδικασίας και τη σύνταξη σχεδίων αποφάσεων και πράξεων για την επιλογή των Οργανωτικών Συντονιστών των Κ.Ε.Ε.Κ., 
δ) τη συλλογή και επεξεργασία των εισηγήσεων και εκθέσεων του Συμβουλίου του Κ.Ε.Ε.Κ. και του Οργανωτικού Συντονιστή και ε) τον χειρισμό κάθε άλλου συναφούς με τα ανωτέρω θέματος.»
Άρθρο 119
Μεταβατική διάταξη - Λήξη θητείας των υπηρετούντων Πρυτανικών Αρχών και των υπηρετούντων Κοσμητόρων Σχολών Ανωτάτων Εκπαιδευτικών Ιδρυμάτων - Προσθήκη παρ. 8 στο άρθρο 449 του ν. 4957/2022
Στο άρθρο 449 του ν. 4957/2022 (Α’ 141), περί μεταβατικών διατάξεων του Κεφαλαίου Γ’ του Μέρους Α’, προστίθεται παρ. 8, η οποία έχει ως εξής:
«8. Στα Α.Ε.Ι., στα οποία η θητεία των υπηρετούντων Πρυτανικών Αρχών, καθώς και η θητεία των υπηρετούντων Κοσμητόρων Σχολών του ίδιου Α.Ε.Ι. λήγει την 31η.8.2024, η θητεία των υπηρετούντων Κοσμητόρων των Σχολών του Α.Ε.Ι. παρατείνεται από την ημερομηνία λήξης της έως την ολοκλήρωση της διαδικασίας ανάδειξης του νέου Κοσμήτορα, και για χρονικό διάστημα που δεν δύναται να υπερβαίνει την 31η.10.2024. Κατ’ εξαίρεση, η διάρκεια της επόμενης θητείας του Κοσμήτορα είναι μικρότερη των τριών (3) ακαδημαϊκών ετών και λήγει την 31η.8.2027.»
Άρθρο 120
Μεταβατική διάταξη - Ίδρυση, συγχώνευση, κατάργηση, μετονομασία Ερευνητικών Ινστιτούτων - Προσθήκη παρ. 4 στο άρθρο 462 του ν. 4957/2022
Στο άρθρο 462 του ν. 4957/2022 (Α’ 141) περί μεταβατικών διατάξεων του Κεφαλαίου ΙΣΤ’, προστίθεται παρ. 4 ως εξής:
«4. Μέχρι τη συγκρότηση και λειτουργία του Διοικητικού Συμβουλίου του ΠΑ.Κ.Ε.Κ. σύμφωνα με την παρ. 2 του άρθρου 132, με απόφαση της Συγκλήτου του Α.Ε.Ι., ιδρύονται, συγχωνεύονται, καταργούνται, μετονομάζονται Ερευνητικά Ινστιτούτα (Ε.Ι.) εντός του υπό ίδρυση ΠΑ.Κ.Ε.Κ. του Α.Ε.Ι..»
Άρθρο 121
Μεταβατική διάταξη - Κατάρτιση 
Εσωτερικών Κανονισμών Ανώτατων Εκπαιδευτικών Ιδρυμάτων - 
Τροποποίηση παρ. 1 και 2 
άρθρου 472 ν. 4957/2022
Στο άρθρο 472 του ν. 4957/2022 (Α’ 141), περί μεταβατικών διατάξεων του Κεφαλαίου ΚΣΤ’, επέρχονται οι ακόλουθες τροποποιήσεις: α) στο πρώτο εδάφιο της παρ. 1 οι λέξεις «εντός δώδεκα (12) μηνών από την ημερομηνία έναρξης ισχύος του παρόντος» αντικαθίστανται από τις λέξεις «μέχρι την 31η.12.2024», β) στο πρώτο εδάφιο της παρ. 2 οι λέξεις «έως την 31η.12.2023» αντικαθίστανται από τις λέξεις «έως την 31η.12.2024», γ) επέρχονται νομοτεχνικές βελτιώσεις και το άρθρο 472 διαμορφώνεται ως εξής:
«Άρθρο 472
Μεταβατικές διατάξεις Κεφαλαίου ΚΣΤ’
1. Τα Ανώτατα Εκπαιδευτικά Ιδρύματα (Α.Ε.Ι.) υποχρεούνται να καταρτίσουν τους Εσωτερικούς Κανονισμούς τους μέχρι την 31η.12.2024. Η προθεσμία του προηγούμενου εδαφίου δύναται να παρατείνεται για άλλους έξι (6) μήνες με απόφαση του Υπουργού Παιδείας, Θρησκευμάτων και Αθλητισμού.
2. Τα σχέδια των άρθρων 224, 226, 227 και 228 εκπονούνται για πρώτη φορά το αργότερο έως την 31η.12.2024. Η παράλειψη έκδοσης του Εσωτερικού Κανονισμού του Α.Ε.Ι., των σχεδίων των άρθρων 224 έως 228, καθώς και του κανονισμού ελεγχόμενης πρόσβασης και μη εφαρμογής και λειτουργίας του συστήματος ελεγχόμενης πρόσβασης, λαμβάνεται υπόψη για την έκδοση της απόφασης κατανομής της τακτικής δημόσιας επιχορήγησης της περ. ε) της παρ. 2 του άρθρου 16 του ν. 4653/2020 (Α’ 12).»
Άρθρο 122
Μεταβατική διάταξη - Αρμοδιότητες Διοικούσας Αρχής - Τροποποίηση παρ. 1 άρθρου 195 ν. 5094/2024
Στο πρώτο εδάφιο της παρ. 1 του άρθρου 195 του ν. 5094/2024 (Α’ 39), περί μεταβατικών διατάξεων του Μέρους Β’, προστίθενται μετά τη φράση «η οποία ασκεί όλες τις αρμοδιότητες» οι λέξεις «της παρ. 4 του άρθρου  16 καθώς και» και η παρ. 1 διαμορφώνεται ως εξής:
«1. Μέχρι τη συγκρότηση του Συμβουλίου Διοίκησης του Ελληνικού Ανοικτού Πανεπιστημίου (Ε.Α.Π.) και το αργότερο μέχρι την 31η.8.2024 παρατείνεται η θητεία της Διοικούσας Επιτροπής όπως έχει συγκροτηθεί με την υπό στοιχεία 94151/Ζ1/31.10.2022 απόφαση του Υπουργού Παιδείας, Θρησκευμάτων και Αθλητισμού (ΥΟΔΔ 897), η οποία ασκεί όλες τις αρμοδιότητες της παρ. 4 του άρθρου  16, καθώς και του άρθρου 14 του ν. 4957/2022 (Α’ 141), πλην της περ. κβ) της παρ. 1 και της παρ. 3 του άρθρου 14, του ανωτέρω νόμου. Η διαδικασία εκλογής των μελών και συγκρότησης του Συμβουλίου Διοίκησης (Σ.Δ.) και του Πρύτανη εκκινεί δεκαπέντε (15) ημέρες μετά από την έναρξη ισχύος του παρόντος. Για την εφαρμογή του δευτέρου εδαφίου, καθήκοντα Συγκλήτου και Συμβουλίου Διοίκησης ασκεί η Διοικούσα Επιτροπή του πρώτου εδαφίου και καθήκοντα Πρύτανη και Αντιπρυτάνεων ασκούν ο Πρόεδρος και οι Αντιπρόεδροι του Ε.Α.Π., αντίστοιχα.»
Άρθρο 123
Μεταβατική διάταξη - Ειδική παροχή Μουφτήδων ή Τοποτηρητών Μουφτήδων - Τροποποίηση παρ. 4 άρθρου 160 ν. 4964/2022
Στην παρ. 4 του άρθρου 160 του ν. 4964/2022 (Α’ 150), περί μεταβατικών διατάξεων, οι λέξεις «του ειδικού επιδόματος» αντικαθίστανται από τις λέξεις «της ειδικής παροχής» και η παρ. 4 διαμορφώνεται ως εξής:
«4. Όσοι υπηρέτησαν ως Μουφτήδες ή Τοποτηρητές Μουφτήδες, έχουν παραιτηθεί μέχρι την έναρξη ισχύος του παρόντος και δεν εμπίπτουν στην περ. α) της παρ. 2 του άρθρου  144 ή στην περ. α) της παρ. 7 του άρθρου 150 δικαιούνται την καταβολή της ειδικής παροχής της παρ. 2 του άρθρου 145.»
ΚΕΦΑΛΑΙΟ Γ’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 124
Καταργούμενες διατάξεις
1. Από την έναρξη ισχύος του παρόντος καταργούνται:
α) Η παρ. 2 του άρθρου 30 του ν. 2083/1992 (Α’ 159), περί εγγραφής Ελλήνων υπηκόων και Ελλήνων στο γένος, εκπαιδευτικών στους πίνακες διοριστέων εκπαιδευτικών πρωτοβάθμιας εκπαίδευσης και διορισμού τους μόνο μετά από φοίτησή τους επί δύο ακαδημαϊκά έτη στα παιδαγωγικά τμήματα των ελληνικών Ανώτατων Εκπαιδευτικών Ιδρυμάτων (Α.Ε.Ι.),
β) η παρ. 3 του άρθρου 10 του ν. 2327/1995 (Α’ 156), περί θεμάτων πρωτοβάθμιας και δευτεροβάθμιας εκπαίδευσης,
γ) η παρ. 8 του άρθρου 9 του ν. 3391/2005 (Α’ 240), περί κατάργησης του άρθρου 30 παρ. 2 περ. α’ και β’ του ν. 2083/1992 (Α’ 159) και του άρθρου 10 παρ. 3 του ν. 2327/1995 (Α’ 156) που θέσπιζαν υποχρέωση φοίτησης δυο ακαδημαϊκών εξαμήνων στα παιδαγωγικά τμήματα των ελληνικών Α.Ε.Ι. σε κατόχους πτυχίου αλλοδαπής ισότιμου και αντίστοιχου ελληνικής παιδαγωγικής ακαδημίας ή σχολής νηπιαγωγών, ως προς τους κατόχους πτυχίων από κράτη μέλη της Ευρωπαϊκής Ένωσης,
δ) η παρ. 14 του άρθρου 16 του ν. 4415/2016 (Α’ 159), περί αποσπάσεων εκπαιδευτικών.
2. Η περ. α) του άρθρου 48 του ν. 5082/2024 (Α’ 9), περί καταργητικής διάταξης του νόμου αυτού, καταργείται από τότε που ίσχυσε.
ΜΕΡΟΣ Δ’
ΕΝΑΡΞΗ ΙΣΧΥΟΣ
Άρθρο 125
Έναρξη ισχύος
1. Με την επιφύλαξη των παρ. 2, 3, 4 και 5 η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
2. Η ισχύς του άρθρου 25 αρχίζει από το σχολικό έτος 2025-2026.
3. Η ισχύς της παρ. 1 του άρθρου 44 αρχίζει από το ακαδημαϊκό έτος 2024-2025.
4. Ειδικά για τους Δήμους της Περιφέρειας Θεσσαλίας, οι οποίοι κηρύχθηκαν σε κατάσταση έκτακτης ανάγκης πολιτικής προστασίας, κατ’ εφαρμογή του άρθρου 25 του ν. 4662/2020 (Α’ 27), λόγω των έντονων καιρικών φαινομένων που εκδηλώθηκαν στις 4.9.2023 και 6.9.2023 στις περιοχές του άρθρου 56, η ισχύς του άρθρου 56 αρχίζει την 4η.9.2023.
5. Η ισχύς του άρθρου 93 αρχίζει την 1η.7.2024.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 30 Ιουλίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																		



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 30 Ιουλίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

