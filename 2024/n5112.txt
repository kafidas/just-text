NOMOΣ ΥΠ’ ΑΡΙΘΜ. 5112	
Κύρωση της από 23 Νοεμβρίου 2023 Σύμβασης Υπο-Παραχώρησης μεταξύ αφενός του Ελληνικού Δημοσίου, της εταιρείας «Ταμείο Αξιοποίησης Ιδιωτικής Περιουσίας του Δημοσίου Α.Ε.» και της εταιρείας «Οργανισμός Λιμένος Καβάλας Α.Ε.», και αφετέρου της εταιρείας «ΣΑΡΙΣΑ Υπο-Παραχώρηση Λιμένος Καβάλας Φίλιππος ΙΙ Ανώνυμη Εταιρεία», της εταιρείας «Blacksummit Financial Group Inc», της εταιρείας «ΓΕΚ ΤΕΡΝΑ Ανώνυμη Εταιρεία Συμμετοχών Ακινήτων Κατασκευών» και της εταιρείας «Ευρωπαϊκές Επενδύσεις και Επιχειρήσεις Αεροδιαστημικής Μονοπρόσωπη Ανώνυμος Εταιρεία».
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΕΡΙΕΧΟΜΕΝΑ
ΚΕΦΑΛΑΙΟ Α’
ΚΥΡΩΣΗ ΣΥΜΒΑΣΗΣ ΥΠΟ-ΠΑΡΑΧΩΡΗΣΗΣ
Άρθρο πρώτο Κύρωση Σύμβασης
1 Ορισμοί και ερμηνεία
2 Αντικείμενο της σύμβασης
3 Διάρκεια της σύμβασης
4 Ενεργοποίηση Υπο-Παραχώρησης - Αιρέσεις
5 Ολοκλήρωση συναλλαγής - Παράδοση στοιχείων Υπο-Παραχώρησης - Πληρωμή εφάπαξ αμοιβής Υπο-Πα-
ραχώρησης
6 Υφιστάμενες συμβάσεις ΟΛΚ - Μεταβίβαση αδειών - Εμπορικά σήματα/Διακριτικά γνωρίσματα
7 Υποχρεώσεις Υπο-Παραχωρησιούχου
8 Δικαιώματα Υπο-Παραχωρησιούχου
9 Υποχρεώσεις ΟΛΚ/Ελληνικού Δημοσίου
10 Δικαιώματα Ελληνικού Δημοσίου
11 Αντάλλαγμα Υπο-Παραχώρησης - Ανταποδοτικό τέλος
12 Εγγυητικές επιστολές
13 Μεταβολή ιδιοκτησίας - Μεταβίβαση μετοχών - Τροποποίηση καταστατικού
14 Χρηματοδότηση
15 Οικονομικό μοντέλο
16 Λιμενικά τέλη - Τιμολόγια
17 Παροχή οικονομικών στοιχείων - Έλεγχοι
18 Ασφάλιση
19 Εκχώρηση δικαιωμάτων - Συμβάσεις του Υπο-Παραχωρησιούχου
20 Συμβάσεις με συνδεδεμένες επιχειρήσεις
21 Αναπτυξιακό πρόγραμμα
22 Έργα και επενδύσεις
22Α Υποχρεωτικές επενδύσεις
23 Συντήρηση
24 Άδειες
25 Ανεξάρτητος μηχανικός
26 Ποινικές ρήτρες
27 Ανωτέρα βία
28 Γεγονότα αθέτησης
29 Καταγγελία
30 Απόδοση των περιουσιακών στοιχείων Υπο-Παραχώρησης
31 Ειδική μεταβολή νομοθεσίας
32 Εγγυήσεις
33 Επίλυση διαφορών
34 Εμπιστευτικότητα
35 Δικαιώματα πνευματικής και βιομηχανικής ιδιοκτησίας
36 Επεξεργασία προσωπικών δεδομένων
37 Εφαρμοστέο δίκαιο - γλώσσα
38 Διάφορα
Παράρτημα 5 - Περιοχή Υπο-Παραχώρησης
Παράρτημα 7 - Πρότυπα και Προδιαγραφές
Παράρτημα 7Α	- Ελάχιστα Επίπεδα Υπηρεσιών
Παράρτημα 11.4 - κοινή υπουργική απόφαση για το Ανταποδοτικό Τέλος
Παράρτημα 12.1 - Υπόδειγμα Εγγυητικής Επιστολής Καλής Εκτέλεσης
Παράρτημα 12.2 - Υπόδειγμα Εγγυητικής Επιστολής Υποχρεωτικών Επενδύσεων
Παράρτημα 14  - Υπόδειγμα Εγγυητικής Επιστολής Δεσμευτικής Επένδυσης
Παράρτημα 18  - Ελάχιστες Απαιτήσεις Ασφάλισης
Παράρτημα 21.1 - Περιβαλλοντικές Απαιτήσεις
Παράρτημα 21.2 - Κανόνες και Κατευθυντήριες Οδηγίες Κατάρτισης Αναπτυξιακών Προγραμμάτων
Παράρτημα 22.Α - Σχεδιάγραμμα Κτιρίου Υπουργείου Ναυτιλίας και Νησιωτικής Πολιτικής
Παράρτημα 23.1 - Απαιτήσεις Ελάχιστης Συντήρησης
Παράρτημα 23.3 - Έκθεση Εκτίμησης Κατάστασης Εγκαταστάσεων
Παράρτημα 25 - Ανεξάρτητος Μηχανικός
Παράρτημα 30 - Απαιτήσεις Απόδοσης
ΚΕΦΑΛΑΙΟ Β’
ΕΦΑΡΜΟΣΤΙΚΕΣ ΔΙΑΤΑΞΕΙΣ ΤΗΣ ΣΥΜΒΑΣΗΣ ΥΠΟ-ΠΑΡΑΧΩΡΗΣΗΣ
Άρθρο δεύτερο Κρατική εποπτεία
Άρθρο τρίτο Χερσαία Ζώνη Λιμένα
Άρθρο τέταρτο Θαλάσσια Ζώνη Λιμένα
Άρθρο πέμπτο Κοινή χρήση της Λιμενικής Ζώνης του Λιμένα «Φίλιππος Β’»
Άρθρο έκτο Λιμενικά τέλη
Άρθρο έβδομο Λιμενικά έργα
Άρθρο όγδοο Ρύθμιση θεμάτων Αναπτυξιακού Προγράμματος και Μελέτης Διαχείρισης Λιμένα
ΚΕΦΑΛΑΙΟ Γ’
ΕΝΑΡΞΗ ΙΣΧΥΟΣ
Άρθρο ένατο Έναρξη ισχύος
ΚΕΦΑΛΑΙΟ Α’
ΚΥΡΩΣΗ ΣΥΜΒΑΣΗΣ ΥΠΟ-ΠΑΡΑΧΩΡΗΣΗΣ
Άρθρο πρώτο
Κύρωση Σύμβασης
Κυρώνεται και αποκτά ισχύ νόμου, από κοινού με τα Παραρτήματά της, πλην του Παραρτήματος 15, η από 23 Νοεμβρίου 2023 «Σύμβαση Υπο-Παραχώρησης αναφορικά με το δικαίωμα χρήσης, λειτουργίας, συντήρησης και εκμετάλλευσης ενός σταθμού πολλαπλών χρήσεων σε τμήμα του λιμένα «Φίλιππος Β’», Οργανισμός Λιμένος Καβάλας Α.Ε.» («Σύμβαση Υπο-Παραχώρησης») μεταξύ αφενός του Ελληνικού Δημοσίου, της εταιρείας με την επωνυμία «Ταμείο Αξιοποίησης της Ιδιωτικής Περιουσίας του Δημοσίου Α.Ε.» και της εταιρείας με την επωνυμία «Οργανισμός Λιμένος Καβάλας Α.Ε.», και αφετέρου της εταιρείας με την επωνυμία «ΣΑΡΙΣΑ Υπο-Παραχώρηση Λιμένος Καβάλας Φίλιππος ΙΙ Ανώνυμη Εταιρεία» της εταιρείας με την επωνυμία «Blacksummit Financial Group Inc», της εταιρείας με την επωνυμία «ΓΕΚ ΤΕΡΝΑ Ανώνυμη Εταιρεία Συμμετοχών Ακινήτων Κατασκευών» και της εταιρείας με την επωνυμία «Ευρωπαϊκές Επενδύσεις και Επιχειρήσεις Αεροδιαστημικής Μονοπρόσωπη Ανώνυμος Εταιρεία», η οποία έχει ως εξής:
ΚΕΦΑΛΑΙΟ Β’
ΕΦΑΡΜΟΣΤΙΚΕΣ ΔΙΑΤΑΞΕΙΣ ΤΗΣ 
ΣΥΜΒΑΣΗΣ ΥΠΟ-ΠΑΡΑΧΩΡΗΣΗΣ
Άρθρο δεύτερο
Κρατική εποπτεία
1. Σύμφωνα με τη Σύμβαση Υπο-Παραχώρησης που κυρώνεται με τον παρόντα, η εταιρεία με την επωνυμία «ΣΑΡΙΣΑ Υπο-Παραχώρηση Λιμένος Καβάλας Φίλιππος ΙΙ Ανώνυμη Εταιρεία» ενεργεί ως διαχειριστική αρχή του λιμένα «Φίλιππος Β’» και ως πάροχος λιμενικών υπηρεσιών εντός του λιμένα «Φίλιππος Β’».
2. Το Ελληνικό Δημόσιο επιβλέπει τις δραστηριότητες που λαμβάνουν χώρα εντός του λιμένα «Φίλιππος Β’» και της χερσαίας και θαλάσσιας ζώνης του λιμένα «Φίλιππος Β’», εντός του πλαισίου που προβλέπεται από τη Σύμβαση Υπο-Παραχώρησης και την εφαρμοστέα νομοθεσία.
3. Η υπο-παραχώρηση των δραστηριοτήτων και λειτουργιών εντός του λιμένα «Φίλιππος Β’» στην Υπο-Παραχωρησιούχο υπηρετεί τους ακόλουθους σκοπούς:
α) τη συμβολή στην οικονομική, κοινωνική και κοινοτική ευημερία σε τοπικό, περιφερειακό και εθνικό επίπεδο κατ’ αντιστοιχία με την κομβική και μακροοικονομική σημασία του λιμένα «Φίλιππος Β’»,
β) τη διευκόλυνση της οικονομικής ανάπτυξης και της ευημερίας των περιοχών και των κλάδων της οικονομίας που εξυπηρετούνται από τον λιμένα «Φίλιππος Β’» ή μέσω αυτού, σε πλαίσιο αειφορίας,
γ) την προστασία του περιβάλλοντος σύμφωνα με την κείμενη νομοθεσία,
δ) την αδιάλειπτη διαθεσιμότητα και παροχή αξιόπιστων και ποιοτικών υπηρεσιών σε πλοία και φορτία, σύμφωνα με την αρχή της απαγόρευσης διάκρισης, με την επιφύλαξη των όρων 7.1.16 και 7.5 στο μέτρο που προβλέπεται ειδικά στη Σύμβαση Υπο-Παραχώρησης και σύμφωνα με την εφαρμοστέα νομοθεσία,
ε) την αναβάθμιση του επιπέδου των υπηρεσιών που παρέχονται στους χρήστες και στο κοινό.
4. Το παρόν δεν παραβλάπτει την ανάθεση ή την άσκηση των εκάστοτε εξουσιών και αρμοδιοτήτων που έχουν ανατεθεί στη Ρυθμιστική Αρχή Λιμένων.
5. Αρχής γενομένης από το 2025, από την 1η Ιανουαρίου και το αργότερο έως την 31η Αυγούστου κάθε ημερολογιακού έτους, κατά τη διάρκεια της Σύμβασης Υπο-Παραχώρησης, η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» αποδίδει τέλος ύψους δεκαπέντε χιλιάδων (15.000) ευρώ υπέρ της Δημόσιας Αρχής Λιμένων, σε λογαριασμό που της γνωστοποιείται από την προαναφερόμενη αρχή. Ειδικά ως προς το τελευταίο έτος της Υπο-Παραχώρησης και εφόσον το συγκεκριμένο έτος δεν είναι πλήρως ημερολογιακό, το ύψος του καταβαλλόμενου τέλους υπολογίζεται αναλογικά. Το παρόν τέλος αποτελεί πόρο της Δημόσιας Αρχής Λιμένων, καταβάλλεται επιπρόσθετα προς τις πληρωμές οι οποίες πραγματοποιούνται από την εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ», σύμφωνα με τη Σύμβαση Υπο-Παραχώρησης, και δεν συμψηφίζεται με απαιτήσεις αυτής έναντι του Δημοσίου, του Ταμείου Αξιοποίησης Ιδιωτικής Περιουσίας Δημοσίου ή του Οργανισμού Λιμένος Καβάλας Α.Ε..
6. Η Σύμβαση Υπο-Παραχώρησης τροποποιείται σύμφωνα με τη διαδικασία του όρου 38.12 αυτής. Ειδικά ως προς την τροποποίηση των Παραρτημάτων αυτής δεν απαιτείται εκ νέου κύρωσή τους με νόμο, με την εξαίρεση του Παραρτήματος 5.
Άρθρο τρίτο
Χερσαία Ζώνη Λιμένα
1. Το δικαίωμα που παραχωρείται στην εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» σύμφωνα με την κυρούμενη Σύμβαση Υπο-Παραχώρησης δεν απονέμει ούτε εκχωρεί σε αυτήν ή σε οποιονδήποτε από τους υφιστάμενους ή μελλοντικούς διαδόχους της οποιαδήποτε εμπράγματα δικαιώματα επί της Χερσαίας Ζώνης Λιμένα του Λιμένα «Φίλιππος Β’», ούτε επιδρά στη φύση αυτής ως κοινοχρήστου δημοσίου πράγματος που ανήκει κατά κυριότητα στο Ελληνικό Δημόσιο.
2. Όλες οι συμβάσεις, συμφωνίες, πράξεις ή ρυθμίσεις οποιουδήποτε είδους ή φύσης μεταξύ της εταιρείας «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» και οποιουδήποτε προσώπου ή προσώπων, οι οποίες παρέχουν ή προβλέπουν δικαιώματα κατοχής, χρήσης ή εκμετάλλευσης οποιουδήποτε τμήματος των περιοχών ή περιουσιακών στοιχείων που αποτελούν αντικείμενο της Σύμβασης Υπο-Παραχώρησης ή απορρέουν ως έννομη συνέπεια από τη Σύμβαση Υπο-Παραχώρησης ή έστω σχετίζονται με τέτοια δικαιώματα (συλλογικά αναφερόμενες εφεξής ως «Παράγωγες Ρυθμίσεις») τελούν υπό την επιφύλαξη των προβλέψεων της Σύμβασης Υπο-Παραχώρησης. Κανένα πρόσωπο, το οποίο ωφελείται έμμεσα ή άμεσα από οποιαδήποτε Παράγωγη Ρύθμιση, δεν δύναται να αποκτήσει ή να ασκήσει οποιοδήποτε δικαίωμα ή να εγείρει οποιαδήποτε αξίωση έναντι του Ελληνικού Δημοσίου και της εταιρείας «Οργανισμός Λιμένος Καβάλας Α.Ε.», η οποία απορρέει από ή σχετίζεται με τη Σύμβαση Υπο-Παραχώρησης ή την εν λόγω Παράγωγη Ρύθμιση.
3. Για τις ανάγκες απόδοσης από και προς το Ελληνικό Δημόσιο ή την εταιρεία «Οργανισμός Λιμένος Καβάλας Α.Ε.» των Περιουσιακών Στοιχείων Παραχώρησης και των Περιουσιακών Στοιχείων Απόδοσης (όπως αυτά ορίζονται στη Σύμβαση Υπο-Παραχώρησης), σύμφωνα με τον όρο 30 της Σύμβασης Υπο-Παραχώρησης, δεν εφαρμόζεται το άρθρο 479 του Αστικού Κώδικα (π.δ. 456/1984, Α’ 164).
Άρθρο τέταρτο
Θαλάσσια Ζώνη Λιμένα
1. Οι εξουσίες της εταιρείας «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» επί της Θαλάσσιας Ζώνης Λιμένα του Λιμένα «Φίλιππος Β’» έχουν επικουρικό χαρακτήρα έναντι των αρμοδιοτήτων του Ελληνικού Δημοσίου και περιορίζονται στον αναγκαίο βαθμό προκειμένου:
α) η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» να ασκεί τα δικαιώματα που της απονέμονται από τη Σύμβαση Υπο-Παραχώρησης και να εκπληρώνει αποτελεσματικά τις υποχρεώσεις της από τη Σύμβαση Υπο-Παραχώρησης,
β) να παρέχεται στην εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» η δυνατότητα να ανταποκρίνεται στις υποχρεώσεις της σύμφωνα με την κείμενη νομοθεσία,
γ) να επιτρέπεται η εκτέλεση των προβλεπόμενων - από το εκάστοτε αναπτυξιακό πρόγραμμα και μελέτη διαχείρισης λιμένα (masterplan) - έργων σύμφωνα με τη Σύμβαση Υπο-Παραχώρησης και την κείμενη νομοθεσία και
δ) να διευκολύνονται η επικοινωνία και ο συντονισμός με τις αρμόδιες αρχές του Ελληνικού Δημοσίου που είναι επιφορτισμένες με τη διαφύλαξη της τάξης, την επιβολή του νόμου και την ασφάλεια της ναυσιπλοΐας εντός του Λιμένα «Φίλιππος Β’», τόσο σε τακτική βάση όσο και εκτάκτως, σε ανταπόκριση σε μεμονωμένα και επείγοντα περιστατικά και για την εφαρμογή σχεδίων ετοιμότητας και διαχείρισης κρίσεων.
2. Η ανέλκυση ναυαγίων, καθώς και η απομάκρυνση επικίνδυνων ή ακινητοποιημένων πλοίων εντός του Λιμένα «Φίλιππος Β’», είτε αυτά έχουν εντοπιστεί και χαρτογραφηθεί πριν ή μετά την Ημερομηνία Έναρξης Υπο-Παραχώρησης, γίνεται σύμφωνα με τον ν. 2881/2001 (Α’ 16). Για την εφαρμογή του παρόντος, οποιαδήποτε αναφορά σε «Οργανισμό» στον ν. 2881/2001 και την κατ’ εξουσιοδότηση αυτού εφαρμοζόμενη νομοθεσία, νοείται ως αναφορά στο Ελληνικό Δημόσιο, που εκπροσωπείται από τη Δημόσια Αρχή Λιμένων, η οποία ιδρύθηκε και λειτουργεί σύμφωνα με τα άρθρα 127 έως 132 του ν. 4389/2016 (Α’ 94), μέχρι την κατάργησή της κατά το άρθρο 86 του ν. 4676/2020 (Α’ 67), ή στον εκάστοτε διάδοχο δημόσιο φορέα, στον οποίο μεταβιβάζονται οι σχετικές αρμοδιότητες.
3. Εκτός αν άλλως ορίζεται στη Σύμβαση Υπο-Παραχώρησης, η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» δεν συμμετέχει σε οποιαδήποτε περαιτέρω υπο-παραχώρηση ή άλλου είδους συμφωνία με οποιοδήποτε πρόσωπο, σχετιζόμενη με τη χορήγηση αποκλειστικών ή ειδικών δικαιωμάτων σε οποιοδήποτε τμήμα της Θαλάσσιας Ζώνης Λιμένα του Λιμένα «Φίλιππος Β’».
Άρθρο πέμπτο
Κοινή χρήση της Λιμενικής Ζώνης 
του Λιμένα «Φίλιππος Β’»
1. Κατά την εκτέλεση των δραστηριοτήτων της, η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» σέβεται και διατηρεί τη φύση της λιμενικής ζώνης ως κοινόχρηστου δημόσιου πράγματος και εξασφαλίζει την πρόσβαση των χρηστών σε αυτόν, σύμφωνα με την κείμενη νομοθεσία και τους όρους της Σύμβασης Υπο-Παραχώρησης.
2. Κατά την παραχώρηση δικαιωμάτων πρόσβασης στους χρήστες του Λιμένα «Φίλιππος Β’», καθώς και κατά την παραχώρηση ειδικών δικαιωμάτων χρήσης ή περαιτέρω υπο-παραχώρησης τμημάτων της Χερσαίας Ζώνης Λιμένα, ή δικαιωμάτων που σχετίζονται με τα τμήματα αυτά, ή αφορούν σε υποδομή, κτίρια ή εργασίες σχετικές με τα τμήματα αυτά, η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» εφαρμόζει τις αρχές της διαφάνειας, της αναλογικότητας, της ίσης μεταχείρισης και της μη διάκρισης.
3. Οι διαφορές που αναφύονται από την εφαρμογή των παρ. 1 και 2, μεταξύ της εταιρείας «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» και οποιουδήποτε χρήστη ή χρηστών ή οποιουδήποτε άλλου προσώπου αποδεικνύει έννομο συμφέρον, υπάγονται στην αρμοδιότητα του Μονομελούς Πρωτοδικείου Καβάλας και εκδικάζονται κατά τη διαδικασία των ασφαλιστικών μέτρων. Οι δικαστικές αποφάσεις που εκδίδονται σύμφωνα με την παρούσα είναι προσωρινά εκτελεστές. Το Ελληνικό Δημόσιο και η εταιρεία «Οργανισμός Λιμένος Καβάλας Α.Ε.» δύνανται να ασκούν οποιοδήποτε ένδικο βοήθημα παρέμβασης στις σχετικές δίκες.
4. Χωρίς να θίγεται η Σύμβαση Υπο-Παραχώρησης, το Ελληνικό Δημόσιο δύναται να εκδίδει οποτεδήποτε πρωτόκολλα διοικητικής αποβολής για τη Χερσαία Ζώνη Λιμένα του Λιμένα «Φίλιππος Β’», σύμφωνα με την κείμενη νομοθεσία, κατόπιν αιτήματος της εταιρείας «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ».
5. Εφόσον η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» δεν έχει εγείρει διαφορά κατά την παρ. 3, χωρίς να θίγεται η παρ. 4, το Ελληνικό Δημόσιο εκδίδει πρωτόκολλο διοικητικής αποβολής εντός τριών (3) μηνών από την ημερομηνία λήψης ειδοποίησης της «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» για οποιοδήποτε πρόσωπο καταλαμβάνει αυθαίρετα τμήμα των Στοιχείων Υπο-Παραχώρησης, όπως ορίζονται στη Σύμβαση Υπο-Παραχώρησης. Η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» ενημερώνει το Ελληνικό Δημόσιο το αργότερο εντός τριάντα (30) ημερών από τη στιγμή κατά την οποία λαμβάνει γνώση για την ανωτέρω αυθαίρετη κατάληψη των Στοιχείων Υπο-Παραχώρησης.
Άρθρο έκτο
Λιμενικά τέλη
1. Η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» εξουσιοδοτείται να ορίζει, να επιβάλλει και να εισπράττει για ίδιο λογαριασμό τέλη λιμενικών υπηρεσιών και τέλη λιμενικών υποδομών, σύμφωνα με τον όρο 16 της Σύμβασης Υπο-Παραχώρησης.
2. Ο ιδιοκτήτης, ο ναυλωτής, ο διαχειριστής, ο πράκτορας και ο πλοίαρχος κάθε σκάφους είναι από κοινού και εις ολόκληρον υπεύθυνοι για την πληρωμή κάθε τέλους που επιβάλλεται από την εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ», σύμφωνα με την παρ. 1 του παρόντος και τον όρο 16 της Σύμβασης Υπο-Παραχώρησης.
3. Η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» δικαιούται, οποτεδήποτε, να αιτηθεί από το Ελληνικό Δημόσιο να εισπράττει για λογαριασμό της το σύνολο ή μέρος των αξιώσεων ή απαιτήσεών της που απορρέουν από την επιβολή τελών σε οποιοδήποτε πρόσωπο ή πρόσωπα, έναντι προκαταβολής προς το Ελληνικό Δημόσιο μη επιστρεπτέου διοικητικού τέλους, το οποίο υπολογίζεται σε ποσοστό επί του κεφαλαίου των εισπρακτέων απαιτήσεων. Το Ελληνικό Δημόσιο δύναται να βεβαιώνει κάθε ποσό από τις απαιτήσεις που του ανατίθενται, σύμφωνα με τα προαναφερθέντα, και επιδιώκει την είσπραξή του, σύμφωνα με τον Κώδικα Είσπραξης Δημοσίων Εσόδων (ν. 4978/2022, Α’ 190). Το Δημόσιο καταβάλλει στην εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» το σύνολο των πράγματι εισπραττόμενων εσόδων, πλην των εξόδων εκτέλεσης και των παρεπόμενων εξόδων είσπραξης, εντός πέντε (5) εργασίμων ημερών από την είσπραξή τους.
4. Οι διαφορές που αναφύονται κατά την εφαρμογή της τιμολογιακής πολιτικής που προβλέπεται στην παρ. 1 του παρόντος και τον όρο 16 της Σύμβασης Υπο-Παραχώρησης μεταξύ της εταιρείας «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» και των χρηστών, συμπεριλαμβανομένων των προσώπων που ορίζονται στην παρ. 2 του παρόντος, υπάγονται στην αρμοδιότητα του Μονομελούς Πρωτοδικείου Καβάλας και εκδικάζονται κατά τη διαδικασία των ασφαλιστικών μέτρων.
5. Το παρόν δεν θίγει τη δικαιοδοσία ή τις εξουσίες οποιασδήποτε αρχής ανταγωνισμού ή άλλης ρυθμιστικής αρχής βάσει της ισχύουσας νομοθεσίας περί προστασίας του ελεύθερου ανταγωνισμού ή οποιασδήποτε άλλης σχετικής νομοθεσίας.
6. Με απόφαση του Υπουργού Εθνικής Οικονομίας και Οικονομικών ορίζονται οι προϋποθέσεις και η διαδικασία για τον προσδιορισμό του ισχύοντος συντελεστή υπολογισμού του διοικητικού τέλους του Ελληνικού Δημοσίου της παρ. 3, η μορφή της αίτησης για είσπραξη των τελών, καθώς και κάθε άλλο ειδικότερο θέμα σχετικό με την εφαρμογή του παρόντος άρθρου.
Άρθρο έβδομο
Λιμενικά έργα
1. Η αδειοδότηση των έργων που αναλαμβάνονται από την εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» ή για λογαριασμό της, εντός του Λιμένα «Φίλιππος Β’» γίνεται σύμφωνα με την εκάστοτε ισχύουσα νομοθεσία, περιλαμβανομένου του άρθρου 46 του ν. 4150/2013 (Α’ 102) περί αδειοδοτήσεων έργων σε Οργανισμούς Λιμένων, και με τις προβλέψεις της Σύμβασης Υπο-Παραχώρησης. Οι μελέτες για έργα, που δεν εγκρίνονται από τον Ανεξάρτητο Μηχανικό σύμφωνα με τη Σύμβαση Υπο-Παραχώρησης, λαμβάνουν τη διοικητική έγκριση της Διεύθυνσης Τεχνικών Υπηρεσιών της Περιφέρειας Ανατολικής Μακεδονίας - Θράκης, η οποία τεκμαίρεται ότι έχει χορηγηθεί εντός εξήντα (60) ημερών από την ημερομηνία υποβολής της σχετικής μελέτης, η οποία συνοδεύεται από πλήρη φάκελο δικαιολογητικών τεκμηρίωσης. Τροποποιήσεις των εγκεκριμένων μελετών των ως άνω έργων, οι οποίες κρίνονται αναγκαίες από την εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ», εγκρίνονται με την ίδια διαδικασία που προβλέπεται για την αρχική έγκρισή τους στη Σύμβαση Υπο-Παραχώρησης και στο παρόν άρθρο αναλόγως την περίπτωση.
2. Διαφορές που αναφύονται μεταξύ της εταιρείας «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» και των αντισυμβαλλομένων της σχετικά με τη σύναψη, την ερμηνεία των όρων, την εκτέλεση και την καταγγελία των συμβάσεων που προβλέπονται στους όρους 19 και 20 της Σύμβασης Υπο-Παραχώρησης, υπάγονται στα καθ’ ύλην αρμόδια δικαστήρια της Καβάλας και εκδικάζονται κατά την τακτική διαδικασία, εκτός εάν τα συμβαλλόμενα μέρη έχουν υπαγάγει τις εν λόγω διαφορές σε διαιτησία.
Άρθρο όγδοο
Ρύθμιση θεμάτων Αναπτυξιακού Προγράμματος και Μελέτης Διαχείρισης Λιμένα
1. Η εταιρεία «ΣΑΡΙΣΑ ΥΠΟ-ΠΑΡΑΧΩΡΗΣΗ ΛΙΜΕΝΟΣ ΚΑΒΑΛΑΣ ΦΙΛΙΠΠΟΣ ΙΙ ΑΝΩΝΥΜΗ ΕΤΑΙΡΕΙΑ» εκπονεί και τηρεί σε ισχύ καθ’ όλη τη διάρκεια της Σύμβασης Υπο-Παραχώρησης αναπτυξιακό πρόγραμμα και μελέτη διαχείρισης λιμένα (masterplan) σύμφωνα με τον όρο 21 της Σύμβασης Υπο-Παραχώρησης και το άρθρο δέκατο ένατο του ν. 2932/2001 (Α’ 145).
2. Για τις ανάγκες εφαρμογής του άρθρου δέκατου ένατου του ν. 2932/2001, ως λιμένας Καβάλας στην υπ’ αρ. 8315.2/2.7.2007 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εμπορικής Ναυτιλίας και Αιγαίου και Νησιωτικής Πολιτικής (Β’ 202) νοείται ο λιμένας «Απόστολος Παύλος».
ΚΕΦΑΛΑΙΟ Γ’
ΕΝΑΡΞΗ ΙΣΧΥΟΣ
Άρθρο ένατο
Έναρξη ισχύος
Το παρόν τίθεται σε ισχύ από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 18 Ιουνίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
											

Θεωρήθηκε και τέθηκε η Μεγάλη Σφραγίδα του Κράτους.
Αθήνα, 19 Ιουνίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ
