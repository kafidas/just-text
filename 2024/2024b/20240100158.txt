NOMOΣ ΥΠ’ ΑΡΙΘΜ. 5142
Ολοκλήρωση της κτηματογράφησης, απλοποίηση διαδικασιών, χρήση τεχνητής νοημοσύνης και
διατάξεις για τη λειτουργία του Ν.Π.Δ.Δ. «Ελληνικό
Κτηματολόγιο», λοιπές διατάξεις του Υπουργείου
Ψηφιακής Διακυβέρνησης.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΜΕΡΟΣ Β’
ΟΛΟΚΛΗΡΩΣΗ ΕΝΤΑΞΗΣ ΤΗΣ ΕΠΙΚΡΑΤΕΙΑΣ ΣTO ΛΕΙΤΟΥΡΓΟΥΝ ΚΤΗΜΑΤΟΛΟΓΙΟ - ΔΙΑΔΙΚΑΣΙΑ ΔΙΟΡΘΩΣΗΣ
ΓΕΩΜΕΤΡΙΚΩΝ ΣΤΟΙΧΕΙΩΝ ΑΚΙΝΗΤΟΥ
ΚΕΦΑΛΑΙΟ Α’
ΟΛΟΚΛΗΡΩΣΗ ΕΝΤΑΞΗΣ ΤΗΣ ΕΠΙΚΡΑΤΕΙΑΣ ΣΤΟ ΛΕΙΤΟΥΡΓΟΥΝ ΚΤΗΜΑΤΟΛΟΓΙΟ
Άρθρο 3 Ολοκλήρωση ένταξης της Επικράτειας σε
καθεστώς λειτουργούντος Κτηματολογίου - Προσθήκη
άρθρου 11Α στον ν. 2308/1995
Άρθρο 4 Διεκπεραίωση κτηματογράφησης εντός λειτουργούντος Κτηματολογίου - Προσθήκη άρθρου 12Α
στον ν. 2308/1995
Άρθρο 5 Παράταση ατελούς υποβολής δηλώσεων κυριότητας από Οργανισμούς Τοπικής Αυτοδιοίκησης σε
διαδικασία Κτηματογράφησης - Τροποποίηση άρθρου 29
ν. 5123/2024
Άρθρο 6 Εργασίες αναδόχων εντός λειτουργούντος
Κτηματολογίου
ΚΕΦΑΛΑΙΟ Β’
ΔΙΑΔΙΚΑΣΙΑ ΔΙΟΡΘΩΣΗΣ ΓΕΩΜΕΤΡΙΚΩΝ ΣΤΟΙΧΕΙΩΝ
ΑΚΙΝΗΤΟΥ
Άρθρο 7 Πιστοποιημένοι Μηχανικοί Κτηματολογίου
Άρθρο 8 Υποβολή αίτησης διόρθωσης και κοινοποιήσεις - Έκδοση απόφασης
Άρθρο 9 Έκδοση απόφασης επί αιτήσεων διόρθωσης
κατόπιν υποβολής αντιρρήσεων
Άρθρο 10 Δευτεροβάθμια κρίση επί αιτήσεων διόρθωσης
ΜΕΡΟΣ Γ’
ΑΠΛΟΠΟΙΗΣΗ ΔΙΑΔΙΚΑΣΙΩΝ ΚΑΙ ΜΕΙΩΣΗ ΓΡΑΦΕΙΟΚΡΑΤΙΑΣ ΣΤΟ Ν.Π.Δ.Δ. «ΕΛΛΗΝΙΚΟ ΚΤΗΜΑΤΟΛΟΓΙΟ»
Άρθρο 11 Εισήγηση νομικού ελέγχου με τη χρήση συστήματος τεχνητής νοημοσύνης
Άρθρο 12 Δυνατότητα εικοσιτετράωρης ψηφιακής
υποβολής πράξεων στο Ν.Π.Δ.Δ. «Ελληνικό Κτηματολόγιο» - Τροποποίηση παρ. 1 άρθρου 14 ν. 2664/1998
Άρθρο 13 Διαδικασία διόρθωσης πρόδηλων σφαλμάτων των κτηματολογικών εγγραφών - Τροποποίηση
υποπερ. αα) περ. β) παρ. 1 άρθρου 18 ν. 2664/1998
Άρθρο 14 Παράδοση αρχείων υποθηκοφυλακείων σε
δήμους - Δυνατότητα έκδοσης ακριβούς αντιγράφου
από δήμους
Άρθρο 15 Διόρθωση κτηματολογικής εγγραφής σε
περίπτωση απόφασης αποδοχής αντιρρήσεων κατά του
δασικού χάρτη - Προσθήκη παρ. 5 στο άρθρο 19 του
ν. 2664/1998
Άρθρο 16 Δυνατότητα μονομερούς διόρθωσης στοιχείων συμβολαίων - Προϋποθέσεις και επιτρεπτές αποκλί-
σεις εμβαδομετρήσεων - Άρση ακυρότητας μεταβίβασης
ή σύστασης εμπράγματου δικαιώματος επί μεταγενέστερης υπαγωγής αυθαιρεσιών - Τροποποίηση περ. α) παρ. 1
άρθρου 82 ν. 4495/2017
Άρθρο 17 Υποβολή τοπογραφικών διαγραμμάτων στο
Ν.Π.Δ.Δ. «Ελληνικό Κτηματολόγιο» για τη χορήγηση οικοδομικής άδειας - Τροποποίηση περ. ιθ) πρώτου εδαφίου
παρ. 1 άρθρου 40 ν. 4495/2017
Άρθρο 18 Σύνταξη με αυτοσύμβαση οριστικών συμβολαίων μεταβίβασης ακινήτων με επαχθή αιτία σε εκτέ-
λεση προσυμφώνων, χωρίς την προσκόμιση πιστοποιητικών - Αντικατάσταση παρ. 5 άρθρου 18 ν. 1587/1950
Άρθρο 19 Παράταση προθεσμίας επικύρωσης ανώμαλων δικαιοπραξιών
ΜΕΡΟΣ Δ’
ΔΙΑΤΑΞΕΙΣ ΓΙΑ ΤΗ ΛΕΙΤΟΥΡΓΙΑ ΤΟΥ Ν.Π.Δ.Δ.
«ΕΛΛΗΝΙΚΟ ΚΤΗΜΑΤΟΛΟΓΙΟ»
Άρθρο 20 Ανάθεση έκδοσης απόφασης επί καταχώρισης πράξεων σε δικηγόρους με σχέση έμμισθης εντολής
που υπηρετούν στο Ν.Π.Δ.Δ. «Ελληνικό Κτηματολόγιο» -
Τροποποίηση παρ. 9 άρθρου 18 ν. 4512/2018
Άρθρο 21 Πρόσληψη προσωπικού στο Ν.Π.Δ.Δ. «Ελληνικό Κτηματολόγιο» για την κάλυψη έκτακτων αναγκών
Άρθρο 22 Πάγια προκαταβολή κτηματολογικών
γραφείων και υποκαταστημάτων του Ν.Π.Δ.Δ. «Ελληνικό Κτηματολόγιο» - Τροποποίηση παρ. 5 άρθρου 26
ν. 4512/2018
Άρθρο 23 Επιστροφή αχρεωστήτως καταβληθέντων
τελών Υποθηκοφυλακείων -Τροποποίηση παρ. 1α άρθρου 38 ν. 4512/2018
Άρθρο 24 Έκδοση βεβαιώσεων επί ακινήτων - Τροποποίηση παρ. 2 άρθρου 36 Κώδικα Δικηγόρων
ΜΕΡΟΣ E’
ΛΟΙΠΕΣ ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΨΗΦΙΑΚΗΣ
ΔΙΑΚΥΒΕΡΝΗΣΗΣ
Άρθρο 25 Ανακύκλωση αρχείων μετά από την περαίωση της διαδικασίας κτηματογράφησης του ν. 2308/1995
Άρθρο 26 Υποχρεωτικά στοιχεία εγγραφής πολιτών
στο Εθνικό Μητρώο Επικοινωνίας - Τροποποίηση παρ. 1
άρθρου 17 ν. 4704/2020
Άρθρο 27 Επικοινωνία και ηλεκτρονική διακίνηση εγγράφων μεταξύ δημοσίων φορέων και φυσικών ή νομι-
κών προσώπων ή νομικών οντοτήτων - Τροποποίηση
άρθρων 29, 105 και 107 ν. 4727/2020
Άρθρο 28 Σύστημα Αυθεντικοποίησης και Εξουσιοδότησης Προσώπων - Προσθήκη άρθρου 24Α στον
ν. 4727/2020 και προσθήκη παρ. 15Α στο άρθρο 107
του ν. 4727/2020
Άρθρο 29 Προστασία εκπομπών ραδιοφωνικών προγραμμάτων Ε.Ρ.Τ. Α.Ε. - Προσθήκη άρθρου 16Β στον
ν. 4173/2013
Άρθρο 30 Προϊόν του Μνημονίου Συνεργασίας μεταξύ
Ελλάδας και Κύπρου στον τομέα του ψηφιακού μετασχηματισμού
ΜΕΡΟΣ ΣΤ’
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ
ΔΙΑΤΑΞΕΙΣ
Άρθρο 31 Εξουσιοδοτικές διατάξεις
Άρθρο 32 Μεταβατική διάταξη
Άρθρο 33 Καταργούμενες διατάξεις
ΜΕΡΟΣ Ζ’
ΕΝΑΡΞΗ ΙΣΧΥΟΣ
Άρθρο 34 Έναρξη ισχύος
ΜΕΡΟΣ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 1
Σκοπός
Σκοποί του παρόντος είναι:
α) η επιτάχυνση της διαδικασίας κτηματογράφησης,
για την επίτευξη του στόχου για μετάβαση του συνόλου
της χώρας σε καθεστώς λειτουργούντος Κτηματολογίου
εντός του 2025, η ενίσχυση της ασφάλειας δικαίου και
η μείωση των μακροχρόνιων δικαστικών διαμαχών και
η διευκόλυνση των οργανισμών τοπικής αυτοδιοίκησης
στην υποβολή των δηλώσεων κτηματογράφησης,
β) η αξιοποίηση της τεχνητής νοημοσύνης, καθώς και
νέων εφαρμογών, για την περαιτέρω αναβάθμιση των
υπηρεσιών που παρέχει το νομικό πρόσωπο δημοσίου
δικαίου (Ν.Π.Δ.Δ.) με την επωνυμία «Ελληνικό Κτηματολόγιο»,
γ) η απλοποίηση και η επιτάχυνση των διαδικασιών
μεταβίβασης ακινήτων, επιστροφής αχρεωστήτως καταβληθέντων τελών, καταχώρισης εγγραπτέων πράξεων
και διόρθωσης κτηματολογικών εγγραφών, σε καθεστώς
λειτουργούντος Κτηματολογίου, για την αποφυγή πολύπλοκων διοικητικών διαδικασιών και πολύχρονων
δικαστικών διαμαχών,
δ) η επίλυση ζητημάτων σχετικών με τους τίτλους
εμπραγμάτων δικαιωμάτων, προς κατοχύρωση των δικαιούχων,
ε) η ενίσχυση των δυνατοτήτων του Ν.Π.Δ.Δ. «Ελληνικό
Κτηματολόγιο» με σκοπό την ταχύτερη και αποτελεσματικότερη καταχώριση πράξεων,
στ) η ενίσχυση της επιχειρησιακής αποτελεσματικότητας και αποδοτικότητας στη λειτουργία του Ν.Π.Δ.Δ.
«Ελληνικό Κτηματολόγιο», της ανταπόκρισης των Κτηματολογικών Γραφείων και Υποκαταστημάτων στις άμεσες
ανάγκες υλικοτεχνικής υποστήριξης και καθημερινής
λειτουργίας, που προκύπτουν από την ένταξη της χώρας
στο λειτουργούν Κτηματολόγιο,
ζ) η διασφάλιση ασφαλούς και απρόσκοπτης επικοινωνίας με τους πολίτες, καθώς και η δημιουργία βελτιω-
μένης εθνικής υποδομής αυθεντικοποίησης, συμβατής
με τον Κανονισμό eΙDAS, και
η) η αντιμετώπιση των προβλημάτων της Ε.Ρ.Τ. Α.Ε.
στην ομαλή εκπομπή των ραδιοφωνικών της προγραμμάτων για τη ραδιοφωνική κάλυψη όλης της χώρας.
Άρθρο 2
Αντικείμενο
Αντικείμενο του παρόντος είναι:
α) η ολοκλήρωση των μελετών κτηματογράφησης στις
περιγραφόμενες στο άρθρο 3 του παρόντος περιοχές της
επικράτειας της χώρας,
β) η παράταση της προθεσμίας ατελούς υποβολής
δηλώσεων κυριότητας από οργανισμούς τοπικής αυτοδιοίκησης σε διαδικασία κτηματογράφησης,
γ) η θέσπιση νέας διαδικασίας διόρθωσης γεωμετρικών στοιχείων εντός λειτουργούντος Κτηματολογίου,
δ) η χρήση νέας εφαρμογής τεχνητής νοημοσύνης για
την υποβοήθηση της διεκπεραίωσης εκκρεμών πράξεων
του Κτηματολογίου, καθώς και η θέσπιση δυνατότητας
υποβολής πράξεων στον φορέα επί εικοσιτετράωρης
βάσης,
ε) η τροποποίηση της διαδικασίας διόρθωσης προδήλου σφάλματος,
στ) η μεταβίβαση ακινήτων μεταξύ φορέων Γενικής
Κυβέρνησης με κοινή υπουργική απόφαση αντί νόμου,
καθώς και η ανάληψη από μέρους των Δήμων αρχείων
υποθηκοφυλακείων, τα οποία έχουν ψηφιοποιηθεί,
ζ) η διόρθωση κτηματολογικών εγγραφών σε περίπτωση απόφασης αποδοχής αντιρρήσεων κατά του δασικού
χάρτη, η θέσπιση δυνατότητας μονομερών τροποποιήσεων στοιχείων ακινήτων και η παράταση της προθεσμί-
ας επικύρωσης ανώμαλων δικαιοπραξιών,
η) η θέσπιση πάγιας ρύθμισης σχετικά με τη δυνατότητα σύνταξης με αυτοσύμβαση οριστικών συμβολαί-
ων μεταβίβασης ακινήτων με επαχθή αιτία σε εκτέλεση
προσυμφώνων,
θ) η αύξηση της πάγιας προκαταβολής Κτηματολογικών Γραφείων και Υποκαταστημάτων του και η επιστρο-
φή αχρεωστήτως καταβληθέντων τελών Υποθηκοφυλακείων στους δικαιούχους αυτών,
ι) η ανάθεση αποφασιστικής αρμοδιότητας σε δικηγόρους του Ν.Π.Δ.Δ. «Ελληνικό Κτηματολόγιο» με έμμισθη
εντολή,
ια) η θέσπιση ρυθμίσεων για την πρόσληψη προσωπικού για την κάλυψη έκτακτων αναγκών στο Ν.Π.Δ.Δ.
«Ελληνικό Κτηματολόγιο»,
ιβ) η ρύθμιση της διαδικασίας ανακύκλωσης αρχείων
κτηματογράφησης,
ιγ) η συνέχιση της παροχής στους δικηγόρους της
δυνατότητας έκδοσης βεβαιώσεων που αφορούν στη
μεταγραφή, την ιδιοκτησία, τα βάρη και τις διεκδικήσεις
επί ακινήτων,
ιδ) ο ορισμός υποχρεωτικών στοιχείων εγγραφής πολιτών στο Εθνικό Μητρώο Επικοινωνίας, η ρύθμιση της
επικοινωνίας και ηλεκτρονικής διακίνησης εγγράφων
μεταξύ δημοσίων φορέων και φυσικών ή νομικών προσώπων ή νομικών οντοτήτων και η δημιουργία Σύστημα-
τος Αυθεντικοποίησης και Εξουσιοδότησης Προσώπων.
ΜΕΡΟΣ Β’
ΟΛΟΚΛΗΡΩΣΗ ΕΝΤΑΞΗΣ
ΤΗΣ ΕΠΙΚΡΑΤΕΙΑΣ
ΣTO ΛΕΙΤΟΥΡΓΟΥΝ ΚΤΗΜΑΤΟΛΟΓΙΟ -
ΔΙΑΔΙΚΑΣΙΑ ΔΙΟΡΘΩΣΗΣ
ΓΕΩΜΕΤΡΙΚΩΝ ΣΤΟΙΧΕΙΩΝ ΑΚΙΝΗΤΟΥ
ΚΕΦΑΛΑΙΟ Α’
ΟΛΟΚΛΗΡΩΣΗ ΕΝΤΑΞΗΣ
ΤΗΣ ΕΠΙΚΡΑΤΕΙΑΣ
ΣΤΟ ΛΕΙΤΟΥΡΓΟΥΝ ΚΤΗΜΑΤΟΛΟΓΙΟ
Άρθρο 3
Ολοκλήρωση ένταξης της Επικράτειας
σε καθεστώς λειτουργούντος
Κτηματολογίου - Προσθήκη άρθρου 11Α
στον ν. 2308/1995
Στον ν. 2308/1995 (Α’ 114), μετά από το άρθρο 11, προστίθεται άρθρο 11Α ως εξής:
«Άρθρο 11Α
Ένταξη περιοχών στο λειτουργούν
Κτηματολόγιο μετά την ολοκλήρωση
του ελέγχου νομιμότητας του άρθρου 3A
1. Στις υπό κτηματογράφηση περιοχές της χώρας στις
οποίες δεν έχει διενεργηθεί η ανάρτηση των προσωρινών κτηματολογικών στοιχείων σύμφωνα με το άρθρο 4,
μετά από την επεξεργασία των δηλώσεων και των λοιπών στοιχείων, όπως αυτά ορίζονται στο άρθρο 3, και
μετά από την ολοκλήρωση του ελέγχου νομιμότητας
του άρθρου 3A, το Ν.Π.Δ.Δ. «Ελληνικό Κτηματολόγιο»,
αξιολογώντας την αναγκαιότητα ένταξης κάθε περιοχής
σε καθεστώς λειτουργούντος Κτηματολογίου, δύναται,
με απόφαση του Διοικητικού Συμβουλίου, να αιτείται τη
σύνταξη κτηματολογικών πινάκων και διαγραμμάτων
από τους αναδόχους της κτηματογράφησης. Οι κτηματολογικοί πίνακες και τα διαγράμματα του πρώτου
εδαφίου αναρτώνται στην ιστοσελίδα του Ν.Π.Δ.Δ. «Ελληνικό Κτηματολόγιο». Η παρούσα εφαρμόζεται και στην
περίπτωση των ακινήτων που εμπίπτουν στην τοπική
αρμοδιότητα του Κτηματολογίου Πρωτευούσης για τα
οποία διενεργούνται εργασίες κτηματογράφησης βάσει
του άρθρου 19 του ν. 4821/2021 (Α’ 134). Για τις περιοχές
του πρώτου εδαφίου, ως απώτατη ημερομηνία υποβολής εκπρόθεσμων δηλώσεων ορίζεται η 30ή.11.2024.
2. Στις υπό κτηματογράφηση περιοχές της χώρας στις
οποίες έχουν ολοκληρωθεί οι διαδικασίες της ανάρτησης και έχουν υποβληθεί οι αιτήσεις διόρθωσης του άρ-
θρου 6A, αλλά δεν έχει ξεκινήσει η δημοσιοποίηση των
εκθέσεων επί των αιτήσεων διόρθωσης της παρ. 8 του
άρθρου 6A, το Ν.Π.Δ.Δ. «Ελληνικό Κτηματολόγιο», αξιολογώντας την αναγκαιότητα ένταξης κάθε περιοχής σε
καθεστώς λειτουργούντος Κτηματολογίου, δύναται, με
απόφαση του Διοικητικού Συμβουλίου, να αιτείται τη σύνταξη κτηματολογικών πινάκων και διαγραμμάτων από
τους αναδόχους της κτηματογράφησης. Στην περίπτωση του πρώτου εδαφίου, το γραφείο κτηματογράφησης
ενημερώνει τους προσωρινούς κτηματολογικούς πίνακες της ανάρτησης με τις δηλώσεις που αποστέλλονται
από τον προϊστάμενο του αρμόδιου Κτηματολογικού
Γραφείου ή Υποκαταστήματος σύμφωνα με την παρ. 3
του άρθρου 5 και με τις αιτήσεις διόρθωσης προδήλου
σφάλματος.
Το Γραφείο Κτηματογράφησης ενημερώνει τις εγγραφές του τελικού κτηματολογικού πίνακα για τα ακίνητα
που επηρεάζονται από αιτήσεις διόρθωσης του άρθρου 6A, καταχωρίζοντας στο πεδίο των παρατηρήσεων
τους αριθμούς πρωτοκόλλου των αιτήσεων διόρθωσης,
με σήμανση τυχόν επηρεαζόμενων ακινήτων. Το Ν.Π.Δ.Δ.
«Ελληνικό Κτηματολόγιο» ελέγχει την ενσωμάτωση των
επηρεαζόμενων ακινήτων στο πληροφοριακό σύστημα.
Σε κάθε περίπτωση, στη στήλη των παρατηρήσεων
του κτηματολογικού πίνακα καταχωρίζεται σύντομη αιτιολόγηση για τις μεταβολές που επέρχονται σε σχέση
με τον αντίστοιχο κτηματολογικό πίνακα της ανάρτησης.
3. Οι κτηματολογικοί πίνακες και τα διαγράμματα των
παρ. 1 και 2 αναρτώνται στην ιστοσελίδα του Ν.Π.Δ.Δ.
«Ελληνικό Κτηματολόγιο». Στους ως άνω πίνακες και στα
διαγράμματα δεν περιλαμβάνονται:
α) Δηλώσεις, η καταχώριση του επικαλούμενου δικαιώματος των οποίων θα συνεπαγόταν τον εκτοπισμό
δικαιούχου που είχε περιληφθεί στον κτηματολογικό
πίνακα της ανάρτησης ή δηλώσεις επί ακινήτου που
έχει καταχωρισθεί με την ένδειξη «αγνώστου ιδιοκτήτη»
στους κτηματολογικούς πίνακες της ανάρτησης,
β) εκπρόθεσμες δηλώσεις που υποβλήθηκαν μετά
από την ανάρτηση δυνάμει τίτλου/πράξης που είχε συνταχθεί πριν από την ημερομηνία έναρξης της ανάρ-
τησης, και
γ) δηλώσεις που υποβλήθηκαν μετά από την ανάρτηση, με αιτία κτήσης τη χρησικτησία ή την κληρονομική
διαδοχή, και πριν από τη σύνταξη και μεταγραφή της
πράξης αποδοχής κληρονομίας ή άλλης ισοδύναμης με
αυτήν πράξης, όταν δεν συνοδεύονται από νόμιμο τίτλο.
Στους τελικούς κτηματολογικούς πίνακες διενεργείται
σχετική σημείωση σχετικά με τις δηλώσεις των περ. α),
β) και γ).
Σε κάθε περίπτωση, στους πίνακες και τα διαγράμματα συμπεριλαμβάνονται δηλώσεις εμπραγμάτων δι-
καιωμάτων, τα οποία στηρίζονται σε ειδική ή καθολική
διαδοχή στο δικαίωμα που είχε περιληφθεί στους κτηματολογικούς πίνακες της ανάρτησης, καθώς και δηλώσεις
εμπραγμάτων δικαιωμάτων, τα οποία στηρίζονται σε
δικαστική απόφαση, με την οποία επιλύεται διαφορά
μεταξύ των δηλούντων.
4. Οι δηλώσεις της παρ. 3 καταχωρίζονται ως εξής:
α) Μετά από την έναρξη ισχύος του Κτηματολογίου,
ο Προϊστάμενος του Κτηματολογικού Γραφείου καταχωρίζει αυτεπάγγελτα στα κτηματολογικά φύλλα τις εγ-
γραπτέες πράξεις που αφορούν σε σύσταση, μετάθεση,
αλλοίωση ή κατάργηση εγγραπτέου δικαιώματος, λόγω
καθολικής ή ειδικής διαδοχής, ή συμμόρφωση σε εκδοθείσα δικαστική απόφαση, μεταφέροντας αυτές από
τους κτηματολογικούς πίνακες και τα διαγράμματα των
παρ. 1 και 2, όπου υπάρχει η σημείωση της παρ. 3 λόγω
υποβολής δήλωσης μετά την ανάρτηση.
β) Σε περίπτωση ακινήτου με την ένδειξη «αγνώστου
ιδιοκτήτη», για το οποίο είχε υποβληθεί εκπρόθεσμη δήλωση για το δικαίωμα της κυριότητας δυνάμει έγγραφου
τίτλου, η δήλωση, κατά μεταφορά από τους κτηματολογικούς πίνακες και τα διαγράμματα των παρ. 1 και 2,
επέχει θέση αίτησης διόρθωσης πρόδηλου σφάλματος
του άρθρου 18 του ν. 2664/1998 (Α’ 275). Το Ν.Π.Δ.Δ.
«Ελληνικό Κτηματολόγιο» κοινοποιεί στο Ελληνικό Δημόσιο πίνακες με τα ακίνητα του πρώτου εδαφίου εντός
τριάντα (30) ημερών από την έκδοση της απόφασης για
την περαίωση της κτηματογράφησης. Το Ελληνικό Δημόσιο τεκμαίρεται ότι συναινεί στην αίτηση και ο προϊ-
στάμενος οφείλει να προβεί στην αιτούμενη διόρθωση,
εάν δεν αποσταλεί από την αρμόδια υπηρεσία αρνητική απάντηση που απευθύνεται στον Προϊστάμενο του
αρμόδιου κτηματολογικού γραφείου εντός εξήντα (60)
ημερών από την κοινοποίηση των πινάκων του δεύτερου
εδαφίου.
γ) Σε περίπτωση ακινήτου με την ένδειξη «αγνώστου
ιδιοκτήτη» σε περιοχή για την οποία περαιώνεται η κτηματογράφηση κατά το παρόν άρθρο και για το οποίο
είχε υποβληθεί δήλωση, μετά την ανάρτηση, εγγραπτέου δικαιώματος κυριότητας λόγω κληρονομικής δια-
δοχής, πριν από τη σύνταξη και μεταγραφή αποδοχής
κληρονομιάς ή άλλης ισοδύναμης με αυτήν πράξης,
εάν υποβληθεί προς καταχώριση στο κτηματολογικό
γραφείο συμβολαιογραφική πράξη αποδοχής κληρονομιάς, ή άλλου ισοδύναμου τίτλου, από τους αρχικώς
δηλούντες κατά την κτηματογράφηση κληρονόμους,
για το ίδιο ακίνητο, δικαίωμα, ποσοστό και λόγο επαγωγής κληρονομιάς εκ του ιδίου κληρονομούμενου,
αυτή καταχωρίζεται στο οικείο κτηματολογικό φύλλο,
χωρίς να απαιτείται άλλη ενέργεια για τη διόρθωση της
κτηματολογικής εγγραφής.
5. Με απόφαση του Διοικητικού Συμβουλίου του
Ν.Π.Δ.Δ. «Ελληνικό Κτηματολόγιο», καθορίζεται το ακριβές περιεχόμενο των πινάκων και ρυθμίζονται ζητήματα
τεχνικού και λεπτομερειακού χαρακτήρα για την ανάρτηση. Με όμοια απόφαση διαπιστώνονται η ολοκλήρωση
των διαδικασιών σύνταξης και ανάρτησης κτηματολογικών πινάκων και διαγραμμάτων και η περαίωση της
κτηματογράφησης.»
Άρθρο 4
Διεκπεραίωση κτηματογράφησης εντός
λειτουργούντος Κτηματολογίου - Προσθήκη
άρθρου 12Α στον ν. 2308/1995
Στον ν. 2308/1995 (Α’ 114), μετά από το άρθρο 12, προστίθεται άρθρο 12Α ως εξής:
«Άρθρο 12Α
Διεκπεραίωση κτηματογράφησης εντός
λειτουργούντος Κτηματολογίου
1. Μετά από την έκδοση της διαπιστωτικής πράξης περαίωσης της κτηματογράφησης, σύμφωνα με την παρ. 5
του άρθρου 11Α, το αρμόδιο κτηματολογικό γραφείο
προβαίνει στις πρώτες εγγραφές στα κτηματολογικά βιβλία για τα ακίνητα που περιλαμβάνονται στην πράξη
αυτή κατά μεταφορά από τους κτηματολογικούς πίνακες
και τα διαγράμματα των παρ. 1 και 2 του άρθρου 11Α.
2. Αιτήσεις διόρθωσης του άρθρου 6Α ή ενστάσεις
του άρθρου 7 ή εκκρεμείς αποφάσεις των Επιτροπών
Εξέτασης του άρθρου 7Α σημειώνονται στο οικείο κτηματολογικό φύλλο. Η δημοσιοποίηση των εκθέσεων του
αναδόχου κτηματογράφησης και η εξέταση των υποθέσεων από τις Επιτροπές Εξέτασης του άρθρου 7Α διενερ-
γούνται κατά το στάδιο λειτουργίας του Κτηματολογίου.
Εάν η υποβληθείσα αίτηση ή ένσταση απορριφθεί, η
απόφαση σημειώνεται στο οικείο κτηματολογικό φύλλο. Εάν η υποβληθείσα αίτηση ή ένσταση γίνει δεκτή, ο
προϊστάμενος του αρμόδιου κτηματολογικού γραφείου
ή υποκαταστήματος προβαίνει σε διόρθωση της πρώτης
εγγραφής σύμφωνα με τα οριζόμενα στην απόφαση, η
οποία σημειώνεται στο οικείο κτηματολογικό φύλλο, επιτρεπόμενης μόνο της αιτιολογημένης άρνησης. Για την
κατά τα ανωτέρω διορθωμένη πρώτη εγγραφή εφαρμόζονται όλες οι διατάξεις που αφορούν σε κάθε πρώτη
κτηματολογική εγγραφή. Κατά τα λοιπά εφαρμόζονται
τα άρθρα 6Α, 7 και 7Α.
3. Η ημερομηνία καταχώρισης των πρώτων εγγραφών
στα κτηματολογικά βιβλία σημειώνεται στα βιβλία αυτά.»
Άρθρο 5
Παράταση ατελούς υποβολής δηλώσεων
κυριότητας από Οργανισμούς
Τοπικής Αυτοδιοίκησης
σε διαδικασία Κτηματογράφησης -
Τροποποίηση άρθρου 29 ν. 5123/2024
1. Στο άρθρο 29 του ν. 5123/2024 (Α’ 109), περί της
δυνατότητας υποβολής δηλώσεων κυριότητας ατελώς
από Οργανισμούς Τοπικής Αυτοδιοίκησης σε διαδικασία
κτηματογράφησης, επέρχονται οι ακόλουθες τροποποιήσεις: α) η λέξη «Σεπτεμβρίου» αντικαθίσταται από τη
λέξη «Οκτωβρίου», β) προστίθεται δεύτερο εδάφιο και
το άρθρο 29, κατόπιν νομοτεχνικών βελτιώσεων, διαμορφώνεται ως εξής:
«Άρθρο 29
Δυνατότητα υποβολής δηλώσεων
κυριότητας ατελώς από Οργανισμούς
Τοπικής Αυτοδιοίκησης
σε διαδικασία Κτηματογράφησης
Οργανισμοί Τοπικής Αυτοδιοίκησης α’ και β’ βαθμού υποβάλλουν ατελώς δηλώσεις κυριότητας του
άρθρου 2 του ν. 2308/1995 (Α’ 114) έως τη 15η Οκτωβρίου 2024, υπό την προϋπόθεση ότι δεν έχει παρέλ-
θει η προθεσμία υποβολής δηλώσεων της παρ. 5 και
της περ. β) της παρ. 8 του ίδιου άρθρου, στην περιοχή
εντός των διοικητικών ορίων της οποίας βρίσκονται
τα ακίνητα για τα οποία υποβάλλεται η δήλωση κυριότητας.»
2. Η παρ. 1 εφαρμόζεται και για δηλώσεις, οι οποίες
υποβλήθηκαν από τη 15η Σεπτεμβρίου 2024.
Άρθρο 6
Εργασίες αναδόχων εντός λειτουργούντος
Κτηματολογίου
Εργασίες οι οποίες είχαν αναληφθεί από τους αναδόχους της κτηματογράφησης και δεν έχουν ολοκληρωθεί
κατά την εφαρμογή του άρθρου 11Α του ν. 2308/1995
(Α’ 114), καθώς και συναφείς υποστηρικτικές εργασίες
αναδόχων σε περιοχές λειτουργούντος Κτηματολογίου,
δύνανται να διενεργούνται από τους αναδόχους και κατόπιν της έναρξης λειτουργίας του Κτηματολογίου, με
τροποποίηση των σχετικών συμβάσεων κατ’ εφαρμογή
του ν. 4412/2016 (Α’ 147). Για την εκτέλεση των εργασιών
αυτών λαμβάνονται υπόψη και στοιχεία που παραλαμβάνονται από το Κτηματολογικό Γραφείο μετά την έναρξη
λειτουργίας του Κτηματολογίου για τις περιοχές κάθε
σύμβασης.
ΚΕΦΑΛΑΙΟ Β’
ΔΙΑΔΙΚΑΣΙΑ ΔΙΟΡΘΩΣΗΣ
ΓΕΩΜΕΤΡΙΚΩΝ ΣΤΟΙΧΕΙΩΝ ΑΚΙΝΗΤΟΥ
Άρθρο 7
Πιστοποιημένοι Μηχανικοί Κτηματολογίου
1. Στο Ν.Π.Δ.Δ. «Ελληνικό Κτηματολόγιο» δημιουργείται Μητρώο Πιστοποιημένων Μηχανικών Κτηματολογί-
ου. Από την ένταξή του στο μητρώο, ο Πιστοποιημένος
Μηχανικός αποκτά δικαίωμα διενέργειας ελέγχου και
λήψης απόφασης σε περίπτωση εμπρόθεσμης υποβολής
αιτιολογημένων αντιρρήσεων σύμφωνα με την παρ. 12
του άρθρου 8, επί των αιτήσεων του άρθρου 8. Η ιδιότητα του πιστοποιημένου μηχανικού για το Κτηματολόγιο
αποκτάται:
α) από υπαλλήλους και προσωπικό με σύμβαση μίσθωσης έργου κλάδου Μηχανικών του Ν.Π.Δ.Δ. «Ελληνικό
Κτηματολόγιο», κατόπιν σχετικής απόφασης του Διοικητικού Συμβουλίου του Ν.Π.Δ.Δ. «Ελληνικό Κτηματολόγιο»
ή β) από ιδιώτες μηχανικούς, με την εγγραφή τους στο
μητρώο, κατόπιν υποβολής αίτησης του υποψηφίου
που διαθέτει τα προσόντα της παρ. 2 και ολοκλήρωσης
της διαδικασίας πιστοποίησης από τις υπηρεσίες του
Ν.Π.Δ.Δ. «Ελληνικό Κτηματολόγιο», όπως εξειδικεύονται
στην απόφαση της περ. α) της παρ. 2 του άρθρου 31.
2. Για την ένταξη στο μητρώο, απαιτούνται τα ακόλουθα τουλάχιστον προσόντα:
α) Πτυχίο ή δίπλωμα κλάδου μηχανικού κατηγορίας
Π.Ε. ή Τ.Ε. ή ακαδημαϊκά ισοδύναμος ή ισότιμος τίτλος
αντίστοιχης ειδικότητας σχολών της αλλοδαπής, με αναγνωρισμένα επαγγελματικά προσόντα στην Ελλάδα, κατ’
εφαρμογή της σχετικής ενωσιακής και εθνικής νομοθεσίας, και εγγραφή σε μητρώο ή στο Βιβλίο Τεχνικών
Επωνυμιών του Τεχνικού Επιμελητηρίου Ελλάδας (Τ.Ε.Ε.),
με επαγγελματικό δικαίωμα εκπόνησης τοπογραφικών
μελετών και εργασιών, και
β) παρακολούθηση εξειδικευμένου σεμιναρίου για τις
διαδικασίες και τον έλεγχο γεωμετρικών μεταβολών στη
χωρική κτηματολογική βάση και επιτυχής ολοκλήρωση
του σεμιναρίου, υπό την εποπτεία του Ν.Π.Δ.Δ. «Ελληνικό
Κτηματολόγιο».
3. Η διαδικασία πιστοποίησης διενεργείται από το
Ν.Π.Δ.Δ. «Ελληνικό Κτηματολόγιο». Με προγραμματική συμφωνία που συνάπτεται με το Τ.Ε.Ε., δύνανται να
εξειδικεύονται οργανωτικά και διαδικαστικά ζητήματα
της διαδικασίας πιστοποίησης, πριν από την έκδοση της
απόφασης του Διοικητικού Συμβουλίου του Ν.Π.Δ.Δ. «Ελληνικό Κτηματολόγιο» σύμφωνα με την περ. α) της παρ. 2
του άρθρου 31.
4. Η έκδοση απόφασης επί αίτησης διόρθωσης είναι
υποχρεωτική στην περίπτωση ανάθεσης αυτής σε πιστοποιημένο μηχανικό, κατά τις ειδικότερες προβλέψεις
του παρόντος Κεφαλαίου. Σε περίπτωση μη έκδοσης
απόφασης εντός δέκα (10) ημερολογιακών ημερών από
την ανάθεση: α) δεν καταβάλλεται αμοιβή για την ανατεθείσα υπόθεση, και β) με απόφαση του Διοικητικού
Συμβουλίου του Ν.Π.Δ.Δ. «Ελληνικό Κτηματολόγιο», ο
πιστοποιημένος μηχανικός, κατόπιν στάθμισης της υπαιτιότητάς του, δύναται να διαγράφεται από το μητρώο.
5. Οι ιδιώτες πιστοποιημένοι μηχανικοί αμείβονται
για την έκδοση εκάστης απόφασης με την καταβολή σε
αυτούς αμοιβής από το Ν.Π.Δ.Δ. «Ελληνικό Κτηματολόγιο». Για τη χρηματοδότηση της αμοιβής καταβάλλεται
ειδικό τέλος υπέρ του Ν.Π.Δ.Δ. «Ελληνικό Κτηματολόγιο».
Υπάλληλοι κλάδου Μηχανικών του Ν.Π.Δ.Δ. «Ελληνικό
Κτηματολόγιο» λαμβάνουν επιμίσθιο ύψους διακοσίων (200) ευρώ μηνιαίως για το χρονικό διάστημα για το
οποίο ασκούν καθήκοντα Πιστοποιημένου Μηχανικού.
Προσωπικό κλάδου Μηχανικών του Ν.Π.Δ.Δ. «Ελληνικό
Κτηματολόγιο» με σύμβαση μίσθωσης έργου λαμβάνει
πρόσθετη αμοιβή ύψους διακοσίων (200) ευρώ μηνιαίως
για το χρονικό διάστημα για το οποίο ασκεί καθήκοντα
Πιστοποιημένου Μηχανικού, με ανάλογη τροποποίηση
των συμβάσεων αυτού.
Άρθρο 8
Υποβολή αίτησης διόρθωσης και
κοινοποιήσεις - Έκδοση απόφασης
1. Δικαίωμα υποβολής αίτησης διόρθωσης γεωμετρικών στοιχείων έχει κάθε φυσικό ή νομικό πρόσωπο, το
οποίο έχει έννομο συμφέρον, καθώς και κάθε εξουσιοδοτημένο από αυτά πρόσωπο. Η αίτηση συνοδεύεται από
τοπογραφικό διάγραμμα γεωμετρικών μεταβολών, το
οποίο υποβάλλεται ηλεκτρονικά στη βάση δεδοµένων
του Ν.Π.Δ.Δ. «Ελληνικό Κτηματολόγιο» και λαμβάνει Κωδικό Ηλεκτρονικού Διαγράµµατος, βάσει του τελευταίου
τίτλου που είναι καταχωρισμένος στο κτηματολογικό
φύλλο. Στο διάγραμμα αποτυπώνεται η γεωμετρική
μεταβολή που επέρχεται με την αιτούμενη διόρθωση.
Προϋπόθεση για την υποβολή αίτησης διόρθωσης
αποτελεί η μη ύπαρξη εκκρεμούς κρίσης επί αιτήσεων
διόρθωσης του άρθρου 6Α ή ενστάσεων του άρθρου 7
ή αποφάσεων των Επιτροπών Εξέτασης του άρθρου 7Α
του ν. 2308/1995 (Α’ 114), δυνάμει των διατάξεων του
Κεφαλαίου Α’ του παρόντος Μέρους.
2. Αιτήσεις διόρθωσης γεωμετρικών στοιχείων των
κτηματολογικών εγγραφών, υποβάλλονται για περιοχές, οι οποίες έχουν ενταχθεί στην τοπική αρμοδιότητα
κτηματολογικών γραφείων και υποκαταστημάτων του
Ν.Π.Δ.Δ. «Ελληνικό Κτηματολόγιο» και στις οποίες περιοχές υφίσταται λειτουργούν Κτηματολόγιο.
3. Πιστοποιητικά, αντίγραφα και αποσπάσματα που εκδίδονται από τα βιβλία των υποθηκοφυλακείων και των
κτηματολογικών γραφείων, ύστερα από αίτηση όποιου
έχει έννομο συμφέρον και προορίζονται για να συνυποβληθούν με την αίτηση διόρθωσης του παρόντος, καθώς
και οι αιτήσεις που υποβάλλονται για την έκδοσή τους,
απαλλάσσονται από κάθε τέλος και δικαίωμα, πάγιο ή
αναλογικό.
4. Η αίτηση διόρθωσης υποβάλλεται ηλεκτρονικά,
μέσω ειδικής ηλεκτρονικής εφαρμογής διόρθωσης γεωμετρικών στοιχείων που δημιουργείται για τον σκο-
πό αυτόν, κύριος και διαχειριστής της οποίας είναι το
Ν.Π.Δ.Δ. «Ελληνικό Κτηματολόγιο». Ο αιτών συνδέεται
στην εφαρμογή, αυθεντικοποιείται μέσω κωδικών της
Γενικής Γραμματείας Πληροφοριακών Συστημάτων και
Ψηφιακής Διακυβέρνησης του Υπουργείου Ψηφιακής
Διακυβέρνησης και αποτυπώνει στον ψηφιακό χάρτη της
εφαρμογής τα νέα όρια τα οποία αιτείται. Η αίτηση καταχωρίζεται, με ποινή απαραδέκτου, στο κτηματολογικό
φύλλο του ακινήτου του αιτούντος και των ακινήτων των
δικαιούχων που επηρεάζονται από την αποδοχή της. Τα
ακίνητα που επηρεάζονται από την αίτηση διόρθωσης
αποτυπώνονται στον ψηφιακό χάρτη της εφαρμογής
από τον αιτούντα.
5. Αν η αίτηση διόρθωσης, όπως το περιεχόμενό της
αποτυπώνεται στον ψηφιακό χάρτη της εφαρμογής,
επηρεάζει όμορα ακίνητα, ο αιτών μεριμνά για την κοινοποίησή της στους δικαιούχους όμορων ακινήτων των
οποίων τα εμπράγματα δικαιώματα επηρεάζονται από
την αποδοχή της, εντός είκοσι (20) ημερών από την υποβολή της, επί ποινή απαραδέκτου, όπως ειδικότερα ορί-
ζεται στο παρόν άρθρο. Αν η αίτηση διόρθωσης, όπως
το περιεχόμενό της αποτυπώνεται στον ψηφιακό χάρτη
της εφαρμογής, επηρεάζει όμορα ακίνητα, των οποίων
δικαιούχος είναι το Ελληνικό Δημόσιο ή φορέας της Γενικής Κυβέρνησης, κατά την έννοια της περ. β) της παρ. 1
του άρθρου 14 του ν. 4270/2014 (Α’ 143), η κοινοποίηση
γίνεται, εφόσον η σχετική δυνατότητα υφίσταται, ψηφιακά, μέσω της εφαρμογής, προς την αρμόδια υπηρεσία,
με διαλειτουργική πιστοποίηση λήψης της κοινοποίησης.
6. Αν ο αιτών δεν έχει πλήρες δικαίωμα κυριότητας,
μεριμνά για την κοινοποίηση της αίτησης διόρθωσης
στους συγκυρίους του υπό διόρθωση ακινήτου εντός
είκοσι (20) ημερών από την υποβολή της, επί ποινή απαραδέκτου.
7. Κοινοποίηση της αίτησης στους δικαιούχους επηρεαζόμενων ακινήτων των οποίων τα εμπράγματα δι-
καιώματα επηρεάζονται από την αποδοχή της, ή προς
συγκυρίους, δεν απαιτείται, εφόσον αυτοί συγκατατίθενται ή έχουν ήδη πριν από την έναρξη της διαδικασίας
του παρόντος συγκατατεθεί με την αιτούμενη διόρθωση, όπως αυτή αποτυπώνεται στο συνυποβαλλόμενο
με την αίτηση τοπογραφικό διάγραμμα γεωμετρικών
μεταβολών, είτε με σχετική δήλωσή τους ενώπιον συμβολαιογράφου, είτε με υπεύθυνη δήλωσή τους επί της
οποίας βεβαιώνεται αρμοδίως το γνήσιο της υπογραφής τους, είτε με δήλωση συγκατάθεσής τους μέσω της
εφαρμογής. Στις τελευταίες περιπτώσεις η δήλωσή τους
περιλαμβάνει ρητά την αποδοχή της αιτούμενης γεωμετρικής διόρθωσης, όπως αυτή αποτυπώνεται στο συνυ-
ποβαλλόμενο με την αίτηση τοπογραφικό διάγραμμα
γεωμετρικών μεταβολών. Στην περίπτωση επηρεαζόμενων ακινήτων με την ένδειξη «αγνώστου ιδιοκτήτη», η
αίτηση κοινοποιείται στο Ελληνικό Δημόσιο, εκτός εάν
αυτό συγκατατίθεται σύμφωνα με την παρούσα.
8. Οι δικαστικοί επιμελητές που διενεργούν τις κοινοποιήσεις του παρόντος εγγράφονται υποχρεωτικά στην
εφαρμογή με την υποβολή σχετικής ηλεκτρονικής αίτησης. Ο αιτών δύναται μέσω της εφαρμογής να αναθέτει
τη διενέργεια των κοινοποιήσεων του παρόντος σε εγγεγραμμένο στην εφαρμογή δικαστικό επιμελητή.
9. Ο δικαστικός επιμελητής, αφού αποδεχτεί την ανάθεση, αποκτά πρόσβαση στο σύνολο των δεδομένων
των κτηματολογικών βιβλίων του Ν.Π.Δ.Δ. «Ελληνικό
Κτηματολόγιο» επί της αιτούμενης μεταβολής και των
επηρεαζόμενων ακινήτων.
10. Αν ο δικαιούχος εμπράγματου δικαιώματος είναι
φυσικό ή νομικό πρόσωπο, το οποίο δεν ανήκει στους
φορείς της Γενικής Κυβέρνησης, κατά την έννοια της
περ. β) της παρ. 1 του άρθρου 14 του ν. 4270/2014, διενεργείται ψηφιακή κοινοποίηση απευθείας μέσω της
εφαρμογής, με καταχώριση στην ψηφιακή θυρίδα του
πολίτη και με ειδοποίηση στη διεύθυνση ηλεκτρονικής
αλληλογραφίας ή στον αριθμό κινητού τηλεφώνου που
το πρόσωπο αυτό έχει δηλώσει στο Εθνικό Μητρώο Επικοινωνίας (Ε.Μ.Επ.) με εξακρίβωση του ακριβούς χρόνου,
κατά τον οποίο έλαβαν χώρα η αποστολή, η παραλαβή
και η πρόσβαση. Τεκμαίρεται ότι το πρόσωπο προς το
οποίο διενεργείται η κοινοποίηση αποκτά πρόσβαση
στο περιεχόμενο αυτής δέκα (10) εργάσιμες ημέρες από
την κοινοποίηση, εκτός εάν το πρόσωπο αυτό αποδείξει
τη συνδρομή λόγων ανωτέρας βίας που δεν επέτρεψαν
την πρόσβαση στο περιεχόμενο του εγγράφου ή εφόσον αυτή η αδυναμία οφείλεται σε λόγους που αφορούν
στο Ν.Π.Δ.Δ. «Ελληνικό Κτηματολόγιο». Αν δεν υφίσταται
δήλωση διεύθυνσης ηλεκτρονικής αλληλογραφίας στο
Ε.Μ.Επ. ή δεν πραγματοποιηθεί η σύνδεση του προηγούμενου εδαφίου, η επίδοση διενεργείται από δικαστικό
επιμελητή.
11. Για την ολοκλήρωση κάθε κοινοποίησης που διενεργείται από τον ίδιο, ο δικαστικός επιμελητής υπο-
βάλλει την οικεία έκθεση επίδοσης ψηφιακά, μέσω της
εφαρμογής, συμπληρώνει σε ειδικό πεδίο την ημεροχρονολογία της κοινοποίησης και επιλέγει το είδος αυτής,
ανά επηρεαζόμενο δικαιούχο εμπράγματου δικαιώματος.
12. Μετά από την κοινοποίηση, κάθε επηρεαζόμενος
δικαιούχος ή συνδικαιούχος εμπράγματου δικαιώματος
δύναται ψηφιακά, μέσω της εφαρμογής, να συναινέσει
στην αίτηση διόρθωσης ή να υποβάλει αιτιολογημένες
αντιρρήσεις, εντός τριάντα (30) ημερών, άλλως τεκμαίρεται η συναίνεσή του. Κατά την υποβολή της συναίνε-
σης ή των αντιρρήσεων ο επηρεαζόμενος δικαιούχος
επιβεβαιώνει ή καταχωρίζει τη διεύθυνση ηλεκτρονικής
αλληλογραφίας του στην οποία γίνονται όλες οι τυχόν
μεταγενέστερες κοινοποιήσεις.
13. Σε περίπτωση ρητής ή τεκμαιρόμενης συναίνεσης, ή μη ύπαρξης επηρεαζόμενων ακινήτων, και μη
υπέρβασης της αποδεκτής απόκλισης εμβαδού που
ορίζεται στην απόφαση της παρ. 1 του άρθρου 13Α του
ν. 2664/1998 (Α’ 275), οι οριζόμενες στην εν λόγω απόφαση υπηρεσίες του Ν.Π.Δ.Δ. «Ελληνικό Κτηματολόγιο»
προβαίνουν στην έκδοση απόφασης η οποία καταχωρίζεται προσωρινά στα κτηματολογικά διαγράμματα και
βιβλία της βάσης δεδομένων του, υπό την προϋπόθεση
ότι δεν θίγονται δικαιώματα τρίτων για τους οποίους δεν
υπάρχει ρητή ή τεκμαιρόμενη συναίνεση, και οριστικά
υπό τις προϋποθέσεις της παρ. 14. Η απόφαση κοινοποιείται μέσω της εφαρμογής στον αιτούντα και σε κάθε
επηρεαζόμενο δικαιούχο ή συνδικαιούχο εμπράγματου
δικαιώματος.
14. Αντιρρήσεις κατά της απόφασης της παρ. 13 υποβάλλονται με προσφυγή από τον έχοντα έννομο συμ-
φέρον ενώπιον του Κτηματολογικού Δικαστή εντός
προθεσμίας δύο (2) μηνών από την κοινοποίηση της
απόφασης, και η προσφυγή εγγράφεται στο κτηματολογικό φύλλο του ακινήτου. Ο Κτηματολογικός Δικαστής,
που δικάζει κατά τη διαδικασία της εκούσιας δικαιοδοσίας, ελέγχει αν η αντίρρηση έχει εγγραφεί στο κτηματο-
λογικό φύλλο του ακινήτου και σε αρνητική περίπτωση
την απορρίπτει ως απαράδεκτη. Κατά τα λοιπά εφαρμόζονται αναλόγως οι παρ. 2, 4 και 5 του άρθρου 791
του Κώδικα Πολιτικής Δικονομίας (π.δ. 503/1985, Α’ 182).
Εντός προθεσμίας δεκαπέντε (15) ημερών από την κατάθεση της προσφυγής και επί ποινή απαραδέκτου, η
προσφυγή καταχωρίζεται στα κτηματολογικά φύλλα των
ακινήτων, όπου έχει καταχωρισθεί η αίτηση επί της οποίας εκδόθηκε η προσβαλλόμενη απόφαση. Η διόρθωση
των κτηματολογικών εγγραφών αναστέλλεται έως την
έκδοση οριστικής απόφασης επί της προσφυγής από τον
Κτηματολογικό Δικαστή. Η προθεσμία και η άσκηση των
ενδίκων μέσων κατά της απόφασης του Κτηματολογικού Δικαστή δεν έχουν ανασταλτικό αποτέλεσμα. Μετά
από την άπρακτη παρέλευση της προθεσμίας άσκησης
προσφυγής, οριστικοποιείται η καταχώριση της απόφασης της παρ. 13 και διενεργείται η διόρθωση στα
κτηματολογικά διαγράμματα. Σε περίπτωση άσκησης
προσφυγής, αναστέλλεται η διόρθωση των κτηματολογικών εγγραφών, κατά τα οριζόμενα στην παρούσα. Ο
Προϊστάμενος του αρμόδιου κτηματολογικού γραφείου
ή υποκαταστήματος τρέπει, σύμφωνα με την απόφαση του Κτηματολογικού Δικαστή επί της προσφυγής,
την προσωρινή καταχώριση της απόφασής του σε οριστική, σημειώνοντας την τροπή στην οικεία θέση του
κτηματολογικού φύλλου. Ως ημερομηνία της οριστικής
καταχώρισης θεωρείται η ημερομηνία της προσωρινής
καταχώρισης. Μετά από την προσωρινή καταχώριση της
απόφασης, ο Προϊστάμενος του αρμόδιου Κτηματολογικού Γραφείου ή Υποκαταστήματος δεν επιτρέπεται να
προβεί σε καταχώριση μεταγενέστερης εγγραφής, πριν
οριστικοποιηθεί στο κτηματολογικό φύλλο του ακινήτου
η προσωρινή καταχώριση. Η υποβολή αίτησης διόρθωσης του παρόντος δεν συνιστά αναγκαία προδικασία για
την υποβολή και συζήτηση ενώπιον του δικαστηρίου
αγωγών και αιτήσεων διόρθωσης των κτηματολογικών
εγγραφών, αρχικών και μεταγενέστερων.
15. Έως ότου ορισθεί Κτηματολογικός Δικαστής οι
αντιρρήσεις της παρ. 14 υποβάλλονται στο Μονομελές
Πρωτοδικείο της περιφέρειας του αρμόδιου κτηματολογικού γραφείου, το οποίο δικάζει κατά τη διαδικασία
της εκούσιας δικαιοδοσίας, εφαρμόζοντας και τις παρ. 2
έως 5 του άρθρου 791 του Κώδικα Πολιτικής Δικονομίας.
Άρθρο 9
Έκδοση απόφασης επί αιτήσεων διόρθωσης
κατόπιν υποβολής αντιρρήσεων
1. Σε περίπτωση εμπρόθεσμης υποβολής αιτιολογημένων αντιρρήσεων σύμφωνα με την παρ. 12 του άρθρου 8
ή υπέρβασης της αποδεκτής απόκλισης εμβαδού που
ορίζεται στην απόφαση της παρ. 1 του άρθρου 13Α του
ν. 2664/1998 (Α’ 275), αποφασιστική αρμοδιότητα επί
των αιτήσεων του άρθρου 8 έχει ο Πιστοποιημένος Μηχανικός του άρθρου 7.
2. Η ανάθεση αιτήσεων σε Πιστοποιημένο Μηχανικό
γίνεται μέσω αλγοριθμικής κληρωτίδας της ειδικής ηλεκτρονικής εφαρμογής διόρθωσης γεωμετρικών στοιχεί-
ων, με βάση την αρχή της τυχαιότητας. Προϋποθέσεις
ανάληψης αποτελούν: α) η υπεύθυνη δήλωση του Πιστοποιημένου Μηχανικού ότι για την υπόθεση που του
ανατίθεται δεν συντρέχει στο πρόσωπό του περίπτωση
σύγκρουσης συμφέροντος, που ανάγεται, ιδίως: αα) σε
ύπαρξη συζυγικής σχέσης ή συμφώνου συμβίωσης κατά
την έννοια του άρθρου 1 του ν. 4356/2015 (Α’ 181) ή σε
ύπαρξη συγγένειας, εξ αίματος ή εξ αγχιστείας, κατ’ ευθεία γραμμή απεριόριστα, εκ πλαγίου δε, έως και δευτέ-
ρου βαθμού, ή αβ) επαγγελματικών συμφερόντων, ιδίως
στη μη συμμετοχή του στη σύνταξη και υπογραφή των
συνυποβαλλόμενων με την αίτηση ή τις αντιρρήσεις τοπογραφικών διαγραμμάτων, και β) ότι το ακίνητο δεν βρί-
σκεται στην περιοχή της επαγγελματικής έδρας αυτού.
3. Ο Πιστοποιημένος Μηχανικός, αφού αποδεχθεί την
ανάθεση, αποκτά πρόσβαση στο σύνολο των δεδομένων
των κτηματολογικών στοιχείων του Ν.Π.Δ.Δ. «Ελληνικό
Κτηματολόγιο» επί της αιτούμενης μεταβολής και των
επηρεαζόμενων δικαιούχων εμπραγμάτων δικαιωμάτων.
4. Για τη λήψη της απόφασής του ο Πιστοποιημένος
Μηχανικός λαμβάνει υπόψη το σύνολο των υποβληθέντων στοιχείων, καθώς και των διαθέσιμων στη βάση
δεδομένων του Ν.Π.Δ.Δ. «Ελληνικό Κτηματολόγιο» πληροφοριών. Δύναται να απευθύνεται προς τις αρμόδιες
νομικές υπηρεσίες του Ν.Π.Δ.Δ. «Ελληνικό Κτηματολόγιο» για τη διευκρίνιση ερωτημάτων νομικής φύσης.
5. Η απόφαση του Πιστοποιημένου Μηχανικού κοινοποιείται μέσω της εφαρμογής της παρ. 2 στον αιτούντα
και στους επηρεαζόμενους δικαιούχους εμπραγμάτων
δικαιωμάτων. Αν η προθεσμία προσφυγής κατά της
απόφασης του Πιστοποιημένου Μηχανικού, ενώπιον
του δευτεροβάθμιου οργάνου του άρθρου 10, παρέλθει
άπρακτη, οι οριζόμενες στην απόφαση της περ. δ) της
παρ. 2 του άρθρου 31 υπηρεσίες του Ν.Π.Δ.Δ. «Ελληνικό
Κτηματολόγιο» προβαίνουν, βάσει του περιεχομένου της
απόφασης, στην ενσωμάτωση των μεταβολών στα κτηματολογικά διαγράμματα και βιβλία της βάσης δεδομέ-
νων του. Η απόφαση κοινοποιείται μέσω της εφαρμογής
στον αιτούντα και σε κάθε επηρεαζόμενο δικαιούχο ή
συνδικαιούχο εμπράγματου δικαιώματος.
Άρθρο 10
Δευτεροβάθμια κρίση
επί αιτήσεων διόρθωσης
1. Αν η αίτηση διόρθωσης απορριφθεί ολικά ή μερικά,
ο αιτών έχει δικαίωμα να προσφύγει κατά της απόρριψης, εντός τριάντα (30) ημερών από την κοινοποίηση
αυτής. Αν γίνει δεκτή αίτηση διόρθωσης για την οποία
έχουν υποβληθεί εμπροθέσμως αιτιολογημένες αντιρρήσεις, κάθε επηρεαζόμενος δικαιούχος ο οποίος είχε
υποβάλει εμπροθέσμως αιτιολογημένες αντιρρήσεις,
έχει δικαίωμα να προσφύγει κατά της αποδοχής, εντός
τριάντα (30) ημερών από την κοινοποίηση αυτής.
2. Κάθε προσφυγή κρίνεται από δευτεροβάθμιο όργανο κρίσης, το οποίο συγκροτείται στο Ν.Π.Δ.Δ. «Ελληνικό
Κτηματολόγιο» και αποτελείται από: α) έναν Πιστοποιημένο Μηχανικό, υπάλληλο κλάδου Μηχανικών του
Ν.Π.Δ.Δ. «Ελληνικό Κτηματολόγιο», και β) έναν δικηγόρο
με έμμισθη εντολή ή υπάλληλο Κλάδου ΠΕ Διοικητικού -
Οικονομικού, Ειδικότητας ΠΕ Διοικητικού (Νομικών) του
Ν.Π.Δ.Δ. «Ελληνικό Κτηματολόγιο» με αποφασιστική αρμοδιότητα επί υποβαλλομένων πράξεων. Τα μέλη του
δευτεροβάθμιου οργάνου κρίσης επιλέγονται μέσω αλγοριθμικής κληρωτίδας της ειδικής ηλεκτρονικής εφαρ-
μογής διόρθωσης γεωμετρικών στοιχείων, με βάση την
αρχή της τυχαιότητας. Πιστοποιημένος Μηχανικός που
εξέδωσε την απόφαση κατά της οποίας έχει ασκηθεί η
κρινόμενη προσφυγή ή δικηγόρος με έμμισθη εντολή
που γνωμοδότησε επί ερωτήματος του μηχανικού σύμφωνα με την παρ. 4 του άρθρου 9 δεν μετέχει στη συ-
γκρότηση του δευτεροβάθμιου οργάνου κρίσης.
3. Αν αμφότερα τα μέλη του δευτεροβάθμιου οργάνου
κρίσης συμφωνήσουν την αποδοχή της προσφυγής, οι
οριζόμενες στην απόφαση της περ. δ) της παρ. 2 του
άρθρου 31 υπηρεσίες του Ν.Π.Δ.Δ. «Ελληνικό Κτηματολόγιο» προβαίνουν στην προσωρινή καταχώρηση
της απόφασης επί της προσφυγής στα κτηματολογικά
διαγράμματα και βιβλία της βάσης δεδομένων του. Αν
αμφότερα τα μέλη του δευτεροβάθμιου οργάνου κρίσης δεν συμφωνήσουν, η προσφυγή απορρίπτεται και
οι οριζόμενες στην απόφαση της περ. δ) της παρ. 2 του
άρθρου 31 υπηρεσίες του Ν.Π.Δ.Δ. «Ελληνικό Κτηματολόγιο» προβαίνουν στην προσωρινή καταχώρηση της
απόφασης κατά της οποίας στρέφεται η προσφυγή στα
κτηματολογικά διαγράμματα και βιβλία της βάσης δεδομένων του. Η καταχώριση τρέπεται σε οριστική υπό
τις προϋποθέσεις της παρ. 5.
4. Η απόφαση του δευτεροβάθμιου οργάνου κρίσης
κοινοποιείται στον αιτούντα τη διόρθωση και στους επηρεαζόμενους δικαιούχους.
5. Αντιρρήσεις κατά της απόφασης του δευτεροβάθμιου οργάνου κρίσης υποβάλλονται με προσφυγή από τον
έχοντα έννομο συμφέρον ενώπιον του Κτηματολογικού
Δικαστή, εντός προθεσμίας δύο (2) μηνών από την κοινοποίηση της απόφασης, και η προσφυγή εγγράφεται στο
κτηματολογικό φύλλο του ακινήτου. Ο Κτηματολογικός
Δικαστής, που δικάζει κατά τη διαδικασία της εκούσιας
δικαιοδοσίας, ελέγχει αν η αντίρρηση έχει εγγραφεί στο
κτηματολογικό φύλλο του ακινήτου και σε αρνητική περίπτωση την απορρίπτει ως απαράδεκτη. Κατά τα λοιπά
εφαρμόζονται αναλόγως οι παρ. 2, 4 και 5 του άρθρου 791
του Κώδικα Πολιτικής Δικονομίας (π.δ. 503/1985, Α’ 182).
Εντός προθεσμίας δεκαπέντε (15) ημερών από την κατάθεση της προσφυγής και επί ποινή απαραδέκτου, η
προσφυγή καταχωρίζεται στα κτηματολογικά φύλλα των
ακινήτων, όπου έχει καταχωρισθεί η αίτηση επί της οποίας
εκδόθηκε η προσβαλλόμενη απόφαση. Η διόρθωση των
κτηματολογικών εγγραφών αναστέλλεται έως την έκδοση
οριστικής απόφασης επί της προσφυγής από τον Κτηματολογικό Δικαστή. Η προθεσμία και η άσκηση των ενδίκων
μέσων κατά της απόφασης του Κτηματολογικού Δικαστή δεν έχουν ανασταλτικό αποτέλεσμα. Μετά από την
άπρακτη παρέλευση της προθεσμίας άσκησης προσφυγής, οριστικοποιείται η καταχώριση της απόφασης της
παρ. 3 και διενεργείται η διόρθωση στα κτηματολογικά
διαγράμματα. Σε περίπτωση άσκησης προσφυγής, αναστέλλεται η διόρθωση των κτηματολογικών εγγραφών,
κατά τα οριζόμενα στην παρούσα. Ο Προϊστάμενος του
αρμόδιου κτηματολογικού γραφείου ή υποκαταστήματος
τρέπει, σύμφωνα με την απόφαση του Κτηματολογικού
Δικαστή επί της προσφυγής, την προσωρινή καταχώριση της απόφασης του δευτεροβάθμιου οργάνου σε
οριστική, σημειώνοντας την τροπή στην οικεία θέση του
κτηματολογικού φύλλου. Ως ημερομηνία της οριστικής
καταχώρισης θεωρείται η ημερομηνία της προσωρινής
καταχώρισης. Μετά από την προσωρινή καταχώριση της
απόφασης, ο Προϊστάμενος του αρμόδιου Κτηματολογικού Γραφείου ή Υποκαταστήματος δεν επιτρέπεται να
προβεί σε καταχώριση μεταγενέστερης εγγραφής, πριν
οριστικοποιηθεί στο κτηματολογικό φύλλο του ακινήτου
η προσωρινή καταχώριση. Η υποβολή αίτησης διόρθωσης του παρόντος δεν συνιστά αναγκαία προδικασία για
την υποβολή και συζήτηση ενώπιον του δικαστηρίου
αγωγών και αιτήσεων διόρθωσης των κτηματολογικών
εγγραφών, αρχικών και μεταγενέστερων.
6. Έως ότου ορισθεί Κτηματολογικός Δικαστής οι
αντιρρήσεις υποβάλλονται στο Μονομελές Πρωτοδικείο
της περιφέρειας του αρμόδιου Κτηματολογικού Γραφείου, το οποίο δικάζει κατά τη διαδικασία της εκούσιας
δικαιοδοσίας, εφαρμόζοντας και τις παρ. 2 έως 5 του
άρθρου 791 του Κώδικα Πολιτικής Δικονομίας.
ΜΕΡΟΣ Γ’
ΑΠΛΟΠΟΙΗΣΗ ΔΙΑΔΙΚΑΣΙΩΝ ΚΑΙ ΜΕΙΩΣΗ
ΓΡΑΦΕΙΟΚΡΑΤΙΑΣ ΣΤΟ Ν.Π.Δ.Δ.
«ΕΛΛΗΝΙΚΟ ΚΤΗΜΑΤΟΛΟΓΙΟ»
Άρθρο 11
Εισήγηση νομικού ελέγχου με τη χρήση
συστήματος τεχνητής νοημοσύνης
1. Για την υποστήριξη της διαδικασίας ελέγχου πράξεων Κτηματολογίου, το Ν.Π.Δ.Δ. «Ελληνικό Κτηματολόγιο»
δύναται να χρησιμοποιεί σύστημα τεχνητής νοημοσύνης. Ειδικότερα, η Εφαρμογή Πλατφόρμας Νομικού
Ελέγχου Εγγραπτέων Πράξεων με τη χρήση συστήματος
τεχνητής νοημοσύνης, μέσω της λήψης, επεξεργασίας
και καταχώρισης στοιχείων επί υποβληθεισών πράξεων
προς καταχώριση στις υπηρεσίες του Ν.Π.Δ.Δ. «Ελληνικό
Κτηματολόγιο», καταρτίζει εισηγήσεις προς τα αρμόδια
όργανα, με αντικείμενο τον έλεγχο των προϋποθέσεων
καταχώρισης της αιτούμενης πράξης. Η εισήγηση δεν
δεσμεύει κατ’ ουδένα τρόπο την κρίση του αποφασίζοντος οργάνου, το οποίο δεν απαιτείται να αιτιολογεί
ενδεχόμενη αποκλίνουσα απόφασή του.
2. Το σύστημα τεχνητής νοημοσύνης της παρ. 1 λειτουργεί σύμφωνα με τον Κανονισμό (ΕΕ) 2024/1689 του
Ευρωπαϊκού Κοινοβουλίου και του Συμβουλίου της 13ης
Ιουνίου 2024, για τη θέσπιση εναρμονισμένων κανόνων
σχετικά με την τεχνητή νοημοσύνη και την τροποποίηση των Κανονισμών (ΕΚ) 300/2008, (ΕΕ) 167/2013,
(ΕΕ) 168/2013, (ΕΕ) 2018/858, (ΕΕ) 2018/1139 και (ΕΕ)
2019/2144 και των Οδηγιών 2014/90/ΕΕ, (ΕΕ) 2016/797
και (ΕΕ) 2020/1828 (Κανονισμός για την τεχνητή νοημοσύνη) (L 2024/1689), τον Κανονισμό (ΕΕ) 2016/679 του
Ευρωπαϊκού Κοινοβουλίου και του Συμβουλίου, της 27ης
Απριλίου 2016, για την προστασία των φυσικών προσώπων έναντι της επεξεργασίας των δεδομένων προ-
σωπικού χαρακτήρα και για την ελεύθερη κυκλοφορία
των δεδομένων αυτών και την κατάργηση της Οδηγίας
95/46/ΕΚ (L 119) και τον ν. 4624/2019 (Α’ 137).
Άρθρο 12
Δυνατότητα εικοσιτετράωρης ψηφιακής
υποβολής πράξεων στο Ν.Π.Δ.Δ. «Ελληνικό
Κτηματολόγιο» - Τροποποίηση παρ. 1
άρθρου 14 ν. 2664/1998
Στην παρ. 1 του άρθρου 14 του ν. 2664/1998 (Α’ 275),
περί αιτήσεων εγγραφής και συνυποβαλλόμενων δικαιολογητικών, επέρχονται οι ακόλουθες τροποποιήσεις: α)
στο τέταρτο εδάφιο, αα) μετά από τις λέξεις «Με απόφαση του Δ.Σ. του», η λέξη «Φορέα» αντικαθίσταται από τις
λέξεις «Ν.Π.Δ.Δ. «Ελληνικό Κτηματολόγιο»» και αβ) η λέξη
«Φορέα» αντικαθίσταται από το αρκτικόλεξο «Ν.Π.Δ.Δ.»,
β) προστίθεται πέμπτο εδάφιο και η παρ. 1 διαμορφώνεται ως εξής:
«1. Για την καταχώριση στα κτηματολογικά φύλλα των
πράξεων του άρθρου 12 απαιτείται, πλην των περιπτώσεων που ορίζονται διαφορετικά στον νόμο, υποβολή
αιτήσεως και ταυτόχρονη καταβολή των τελών και δικαιωμάτων της παραγράφου 2 του άρθρου 4.
Η αίτηση που απευθύνεται στο Κτηματολογικό Γραφείο και τα συνυποβαλλόμενα σε αυτήν έγγραφα, όπως
αυτά ορίζονται στις επόμενες παραγράφους και στην
κείμενη νομοθεσία, επιτρέπεται να υποβάλλονται και
να διακινούνται με ηλεκτρονικά μέσα. Με όμοιο τρόπο
είναι δυνατόν να καταβάλλονται τα τέλη και δικαιώματα
της παρ. 2 του άρθρου 4.
Με απόφαση του Δ.Σ. του Ν.Π.Δ.Δ. «Ελληνικό Κτηματολόγιο» καθορίζεται η ημερομηνία από την οποία η
υποβολή των εγγραπτέων πράξεων του πρώτου εδαφίου
στα Κτηματολογικά Γραφεία και Υποκαταστήματα του
Ν.Π.Δ.Δ. «Ελληνικό Κτηματολόγιο» διενεργείται υποχρεωτικά μόνο ηλεκτρονικά. Με όμοια απόφαση καθορίζε-
ται η ημερομηνία κατά την οποία οι εγγραπτέες πράξεις,
που υποβάλλονται υποχρεωτικά ηλεκτρονικά, δύνανται
να υποβάλλονται επί εικοσιτετράωρης βάσης, σύμφωνα με την αρχή της χρονικής προτεραιότητας κατά την
επεξεργασία αυτών.»
Άρθρο 13
Διαδικασία διόρθωσης πρόδηλων
σφαλμάτων των κτηματολογικών εγγραφών -
Τροποποίηση υποπερ. αα) περ. β) παρ. 1
άρθρου 18 ν. 2664/1998
Στην υποπερ. αα) του τέταρτου εδαφίου της περ. β)
της παρ. 1 του άρθρου 18 του ν. 2664/1998 (Α’ 275), περί
της διαδικασίας διόρθωσης πρόδηλων σφαλμάτων των
κτηματολογικών εγγραφών, επέρχονται οι ακόλουθες
τροποποιήσεις: α) προστίθεται νέο, δεύτερο, εδάφιο, β)
στο ένατο εδάφιο, οι λέξεις «και από τον συσχετισμό του
προσκομιζόμενου τίτλου κτήσης του αιτούντος και των
δικαιοπαρόχων του προς την πράξη σύστασης της οριζόντιας ή κάθετης, αντίστοιχα, ιδιοκτησίας, διαπιστώνεται
ότι εξαντλείται το σύνολο των εξ αδιαιρέτου ποσοστών
του εγγραπτέου δικαιώματος επί της οριζόντιας ή κάθετης αυτής ιδιοκτησίας» αντικαθίστανται από τις λέξεις
«ή το ακίνητο βρίσκεται εντός εγκεκριμένου σχεδίου
πόλεως ή οικισμού» και η υποπερ. αα) διαμορφώνεται
ως εξής:
«αα) Προκύπτει από δημόσιο έγγραφο που καταχωρίσθηκε στα βιβλία του Υποθηκοφυλακείου πριν από την
ανάρτηση των στοιχείων της κτηματογράφησης, η οποία
προηγείται της έκδοσης της διαπιστωτικής πράξης του
άρθρου 11 του ν. 2308/1995, ή και μετά από αυτήν, εφόσον στηρίζεται σε προηγούμενη πράξη καταχωρισθείσα
στα βιβλία του Υποθηκοφυλακείου πριν από την εν λόγω
ανάρτηση, υπό την προϋπόθεση ότι μέσω της διορθώ
σεως δεν αντικαθίσταται (εκτοπίζεται) δικαίωμα τρίτου,
εκτός αν ο τρίτος συναινεί στη διόρθωση, συνυπογράφοντας την αίτηση, η συναίνεση δε αυτή δεν υποκρύπτει
άτυπη μεταβίβαση ή μεταβολή τίτλου του ακινήτου. Σε
κάθε περίπτωση, ο έλεγχος επί της αίτησης περιορίζεται
στην ύπαρξη του δημόσιου εγγράφου ως καταχωρισθέντος στα βιβλία αυτού υπό τις περιγραφόμενες στο πα-
ρόν προϋποθέσεις και δεν εκτείνεται στην αξιολόγηση
της περιγραφόμενης σε αυτό διαδοχής δικαιοπαρόχων
ή των αναφερόμενων σε αυτό τίτλων κτήσης.
Εκτοπισμός δεν υφίσταται και δεν απαιτείται συναίνεση, εάν ο τρίτος συμπεριλήφθηκε ως δικαιούχος, ο
οποίος αναγράφεται στις κτηματολογικές εγγραφές,
λόγω σφάλματος που εμφιλοχώρησε κατά την επεξεργασία της δήλωσης και των δημοσίων εγγράφων που
συνυπέβαλε κατά τη διαδικασία κτηματογράφησης του
ν. 2308/1995 (Α’ 114) και τούτο προκύπτει από το αρχείο
κτηματογράφησης και τα δημόσια βιβλία του Υποθηκοφυλακείου.
Στην περίπτωση ακινήτου με την ένδειξη «άγνωστου
ιδιοκτήτη», η αίτηση επιδίδεται υποχρεωτικά εντός δέκα
(10) ημερών από την κατάθεσή της στο Ελληνικό Δημόσιο.
Το Ελληνικό Δημόσιο τεκμαίρεται ότι συναινεί στην
αίτηση και ο προϊστάμενος οφείλει να προβεί στην αιτούμενη διόρθωση, εάν δεν αποσταλεί από την αρμόδια
υπηρεσία αρνητική απάντηση που απευθύνεται στον
προϊστάμενο του αρμόδιου κτηματολογικού γραφείου
εντός εξήντα (60) ημερών από την επίδοση της αίτησης στο Ελληνικό Δημόσιο. Σε περίπτωση αρνητικής
απάντησης, ακόμη και χωρίς ειδική αιτιολογία, ο προϊστάμενος οφείλει να απορρίψει την αίτηση. Η παραπά-
νω επίδοση δεν απαιτείται εάν πρόκειται για δημόσιο
έγγραφο, με βάση το οποίο έχουν καταχωρισθεί στο
κτηματολογικό φύλλο του ακινήτου δικαιώματα συνδικαιούχων.
Επίδοση στο Ελληνικό Δημόσιο δεν απαιτείται και στην
περίπτωση που το δημόσιο έγγραφο, με βάση το οποίο
ζητείται η διόρθωση της εγγραφής, αποτελεί τίτλο εγγραπτέου δικαιώματος επί άλλου κτηματογραφηθέντος
ακινήτου της ίδιας κτηματογραφηθείσας περιοχής, το
οποίο δηλώθηκε και καταχωρίσθηκε στο κτηματολόγιο,
καθώς και όταν ο τίτλος του αιτούντος τη διόρθωση ή
των δικαιοπαρόχων του (άμεσων ή απώτερων) είναι παραχωρητήριο του Ελληνικού Δημοσίου ή Ν.Π.Δ.Δ.. Το
ίδιο ισχύει επίσης όταν το ακίνητο με την ένδειξη «άγνωστου ιδιοκτήτη», για το οποίο ζητείται η διόρθωση, είναι
οριζόντια ή κάθετη ιδιοκτησία ή το ακίνητο βρίσκεται
εντός εγκεκριμένου σχεδίου πόλεως ή οικισμού.
Το προηγούμενο εδάφιο εφαρμόζεται και στην περίπτωση που στην οριζόντια ή κάθετη ιδιοκτησία δεν
αντιστοιχεί αυτοτελές κτηματολογικό φύλλο, αλλά το
αντιστοιχούν σε αυτήν ποσοστό συγκυριότητας επί του
γεωτεμαχίου εμφανίζεται με την ένδειξη «άγνωστου ιδιοκτήτη». Στην περίπτωση αυτή, εφόσον συντρέχουν οι
προϋποθέσεις της διορθώσεως της αρχικής εγγραφής με
τη διαδικασία του πρόδηλου σφάλματος, δημιουργείται
αυτοτελές κτηματολογικό φύλλο για την οριζόντια ή κάθετη, αντίστοιχα, ιδιοκτησία,».
Άρθρο 14
Παράδοση αρχείων υποθηκοφυλακείων
σε δήμους - Δυνατότητα έκδοσης
ακριβούς αντιγράφου από δήμους
1. Το αρχείο των υποθηκοφυλακείων της επικράτειας
που έχει παραδοθεί στο Ν.Π.Δ.Δ. «Ελληνικό Κτηματολόγιο» βάσει του άρθρου 38 του ν. 4512/2018 (Α’ 5), περί
της παράδοσης και της παραλαβής αρχείων έμμισθων
και άμισθων υποθηκοφυλακείων, και έχει ψηφιοποιηθεί, δύναται, με απόφαση του Διοικητικού Συμβουλίου
του Ν.Π.Δ.Δ. «Ελληνικό Κτηματολόγιο», να παραχωρείται κατά κυριότητα και να παραδίδεται στον δήμο της
τοποθεσίας του αρχείου, κατόπιν αιτήματος του οικείου
δημοτικού συμβουλίου. Για τον προσδιορισμό του προς
παράδοση αρχείου εφαρμόζεται αναλόγως η παρ. 1 του
άρθρου 38 του ν. 4512/2018. Στο αίτημα του δημοτικού συμβουλίου τεκμηριώνονται η καταλληλότητα και η
προσβασιμότητα του χώρου στον οποίο φυλάσσεται το
αρχείο, καθώς και τα μέτρα συντήρησης και προστασίας
του έγχαρτου αρχείου και βεβαιώνεται η ύπαρξη του
αναγκαίου προσωπικού και των απαιτούμενων οικονομικών πόρων για την ανάληψη της υποχρέωσης της παρ. 5.
Το Ν.Π.Δ.Δ. «Ελληνικό Κτηματολόγιο» δύναται να ζητεί
από τον δήμο περαιτέρω διευκρινίσεις επί των στοιχείων
του προηγούμενου εδαφίου, καθώς και να θέτει επιπλέον
προϋποθέσεις σχετικά με αυτά.
2. Στην απόφαση του πρώτου εδαφίου της παρ. 1 πιστοποιείται η ολοκλήρωση της ψηφιοποίησης του αρ-
χείου που παραχωρείται, ορίζονται οι προϋποθέσεις του
τέταρτου εδαφίου της παρ. 1, ο χρόνος της παράδοσης,
καθώς και κάθε άλλη αναγκαία λεπτομέρεια για την παράδοση και παραλαβή του αρχείου.
3. Για την παράδοση και παραλαβή του αρχείου συντάσσεται πρωτόκολλο που υπογράφεται μεταξύ υπαλ-
λήλων που εξουσιοδοτούνται για τον σκοπό αυτόν από
το Διοικητικό Συμβούλιο του Ν.Π.Δ.Δ. «Ελληνικό Κτηματολόγιο» και από το δημοτικό συμβούλιο του οικείου
δήμου, αντίστοιχα. Στο πρωτόκολλο καταγράφονται η
ημερομηνία παράδοσης και παραλαβής, η επωνυμία του
υποθηκοφυλακείου του οποίου το αρχείο παραδίδεται, ο
δήμος που το παραλαμβάνει, το ονοματεπώνυμο αυτού
που παραδίδει και αυτού που παραλαμβάνει, ο αριθμός
και το είδος των βιβλίων και αρχείων που παραδίδονται,
καθώς και τυχόν προβλήματα στην κατάστασή τους.
4. Αντίγραφα του πρωτοκόλλου παράδοσης και παραλαβής παραδίδονται από τον υπάλληλο του δήμου που
υπογράφει το πρωτόκολλο: α) στο οικείο Κτηματολογικό
Γραφείο ή στο υποκατάστημα του κτηματολογικού γραφείου και στον οικείο δήμο προς αρχειοθέτηση, και β)
στο Ν.Π.Δ.Δ. «Ελληνικό Κτηματολόγιο».
5. Από την παράδοση του αρχείου, ο δήμος αναλαμβάνει την υποχρέωση: α) λειτουργίας των υπηρεσιών
αρχειοφυλακείων με διασφάλιση της πρόσβασης και
έρευνας των προσώπων που έχουν το σχετικό δικαίωμα
βάσει του άρθρου 21 του ν. 2664/1998 (Α’ 275), περί του
δικαιώματος πρόσβασης στα κτηματολογικά στοιχεία,
β) φύλαξης των σχετικών αρχείων, καθώς και γ) παροχής
δυνατότητας λήψης πιστοποιημένων αντιγράφων από
τα εν λόγω αρχεία.
6. Τα δικαιώματα του Ν.Π.Δ.Δ. «Ελληνικό Κτηματολόγιο» στην πρόσβαση και στη χρήση των αρχείων δεν
θίγονται. Το Ν.Π.Δ.Δ. «Ελληνικό Κτηματολόγιο» διατηρεί
το δικαίωμα ανάκλησης της απόφασης παραχώρησης,
σε περίπτωση διαπίστωσης μη τήρησης των προϋποθέσεων καταλληλότητας και προσβασιμότητας του χώρου,
καθώς και των μέτρων συντήρησης του έγχαρτου αρχείου. Στην περίπτωση αυτή το αρχείο επιστρέφεται. Για την
επιστροφή εφαρμόζεται αναλόγως το παρόν.
Άρθρο 15
Διόρθωση κτηματολογικής εγγραφής σε
περίπτωση απόφασης αποδοχής αντιρρήσεων
κατά του δασικού χάρτη - Προσθήκη παρ. 5
στο άρθρο 19 του ν. 2664/1998
Στο άρθρο 19 του ν. 2664/1998 (Α’ 275), περί της διόρθωσης των κτηματολογικών εγγραφών, προστίθεται
παρ. 5 ως εξής:
«5. Αν για το ακίνητο, σωρευτικά:
α) υφίσταται στα κτηματολογικά βιβλία εγγραφή με
εμφαινόμενο ως ιδιοκτήτη το Ελληνικό Δημόσιο ή τη
Διεύθυνση Δασών του Υπουργείου Περιβάλλοντος και
Ενέργειας,
β) υφίσταται απόφαση Επιτροπής Εξέτασης Αντιρρήσεων με την οποία έγινε δεκτή προβληθείσα αντίρρηση
κατά του δασικού χάρτη, σύμφωνα με το άρθρο 15 του
ν. 3889/2010 (Α’ 182), και έχει παρέλθει χρονικό διάστημα
δύο (2) μηνών από την έκδοση αυτής, ή το ακίνητο βρίσκεται εκτός των περιοχών κυρωμένου δασικού χάρτη,
ή υφίσταται βεβαίωση της παρ. 41 του άρθρου 7 του
ν. 1160/1981 (Α’ 147), περί συνδρομής των προϋποθέσεων του άρθρου 19 του ν. 719/1977 (Α’ 301),
γ) προκύπτει εμπράγματο δικαίωμα φυσικού ή νομικού προσώπου ή δικαιοπαρόχου αυτών, από δημόσιο
έγγραφο που καταχωρίσθηκε στα βιβλία του οικείου
υποθηκοφυλακείου πριν από την περαίωση της κτηματογράφησης ή και μετά από αυτή, εφόσον στηρίζεται σε
προηγούμενη πράξη, καταχωρισθείσα στα βιβλία του
υποθηκοφυλακείου πριν από την περαίωση, και
δ) η κτηματολογική εγγραφή ερείδεται αποκλειστικά
στο τεκμήριο κυριότητας του δημοσίου επί δασικών
εκτάσεων ή των εκτάσεων που περιγράφονται στην
υπ’ αρ. 1151/1872 απόφαση του Εφετείου Αθηνών, στις
υπ’ αρ. 116/1868 και 698/1876 αποφάσεις του Εφετείου Ναυπλίου και στην υπ’ αρ. 110/1878 απόφαση του
Αρείου Πάγου,
το φυσικό ή νομικό πρόσωπο ή ο δικαιοπάροχος αυτών, των οποίων το εμπράγματο δικαίωμα προκύπτει
από δημόσιο έγγραφο σύμφωνα με την περ. γ), δύναται
να αιτηθεί τη διόρθωση της κτηματολογικής εγγραφής
υπέρ του ιδίου. Το αρμόδιο όργανο του Ν.Π.Δ.Δ. «Ελληνικό Κτηματολόγιο» προβαίνει στην καταχώριση της
σχετικής μεταβολής στα οικεία κτηματολογικά βιβλία,
κατόπιν ελέγχου των προϋποθέσεων των περ. α) έως δ)
του πρώτου εδαφίου, επιτρεπόμενης μόνο της αιτιολογημένης απόρριψης της αίτησης λόγω μη συνδρομής
των προϋποθέσεων αυτών. Επίδοση της αίτησης στο
Ελληνικό Δημόσιο δεν απαιτείται. Κατά τα λοιπά εφαρμόζεται αναλόγως η παρ. 2.»
Άρθρο 16
Δυνατότητα μονομερούς διόρθωσης
στοιχείων συμβολαίων - Προϋποθέσεις και
επιτρεπτές αποκλίσεις εμβαδομετρήσεων -
Άρση ακυρότητας μεταβίβασης ή σύστασης
εμπράγματου δικαιώματος επί μεταγενέστερης
υπαγωγής αυθαιρεσιών - Τροποποίηση περ. α)
της παρ. 1 άρθρου 82 ν. 4495/2017
1.α) Ο κύριος οριζοντίου ή καθέτου ιδιοκτησίας δύναται
να προβαίνει μονομερώς σε συμβολαιογραφική πράξη
τροποποίησης της οριζόντιας ή καθέτου ιδιοκτησίας, καθώς και των παρακολουθημάτων ή των χώρων αποκλειστι-
κής χρήσης αυτών, ως προς την επιφάνεια, το περίγραμμα
και τη χρήση της οριζόντιας ή κάθετης ιδιοκτησίας, όπως
αυτά έχουν αποτυπωθεί ή περιγραφεί στη σύσταση οριζοντίων/καθέτων ιδιοκτησιών, εφόσον η σημερινή πραγματι-
κή κατάσταση έχει δημιουργηθεί από τον χρόνο κατασκευής της οικοδομής και αποτυπώνεται στην Ηλεκτρονική
Ταυτότητα Κτιρίου ή Αυτοτελούς Διηρημένης Ιδιοκτησίας
του άρθρου 53 του ν. 4495/2017, υπό τις εξής προϋποθέσεις: αα) δεν θίγονται υφιστάμενα συνολικά ποσοστά
συνιδιοκτησίας της οριζόντιας ή κάθετης ιδιοκτησίας επί
του γεωτεμαχίου και κατανομής κοινοχρήστων δαπανών,
καθώς και τα δικαιώματα και οι υποχρεώσεις όλων των
οριζοντίων ιδιοκτησιών του κτιρίου, αβ) έχει καταβληθεί ο
οφειλόμενος εκ της μεταβολής φόρος, και αγ) υφίστανται
νομίμως ή έχουν υπαχθεί στις διατάξεις του ν. 4495/2017.
β) Σε περιπτώσεις οικοπέδων ή γηπέδων, επί των
οποίων έχουν συσταθεί οριζόντιες ή κάθετες ιδιοκτησίες, μετρήσεις με απόκλιση εμβαδού έως δύο τοις εκατό
(2%) από τις αναγραφόμενες στις πράξεις σύστασης
μετρήσεις θεωρούνται αποδεκτές και δεν απαιτείται η
τροποποίηση ή διόρθωση των πράξεων σύστασης και
των τίτλων κτήσης, προκειμένου για τη μεταβίβαση των
οριζοντίων ή καθέτων ιδιοκτησιών ή για τη σύσταση
εμπραγμάτων δικαιωμάτων επί αυτών. Η παρούσα εφαρμόζεται και για τις αποκλίσεις οριζοντίων ιδιοκτησιών και
τμημάτων αποκλειστικής χρήσης καθέτων ιδιοκτησιών
που δεν υπερβαίνουν το ποσοστό του πρώτου εδαφίου.
γ) Κύριος οριζοντίου ιδιοκτησίας δύναται να προβαίνει
μονομερώς σε συμβολαιογραφική πράξη τροποποίησης
της σύστασης οριζόντιας ιδιοκτησίας ως προς τη μεταφορά του δικαιώματος αποκλειστικής χρήσης της συ-
γκεκριμένης οριζόντιας ιδιοκτησίας σε έτερη οριζόντια
ιδιοκτησία δικής του κυριότητας, υπό την προϋπόθεση,
ότι η έτερη οριζόντια ιδιοκτησία στην οποία μεταφέρεται
το δικαίωμα αποκλειστικής χρήσης βρίσκεται επί της
ιδίας οικοδομής και δεν διαθέτει, ήδη, δικαίωμα αποκλειστικής χρήσης ιδίου σκοπού.
2. Στην περ.  α) της παρ.  1 του άρθρου  82 του
ν. 4495/2017 (Α’ 167), περί απαγόρευσης δικαιοπραξιών
σε ακίνητα με αυθαίρετες κατασκευές ή πολεοδομικές
παραβάσεις, προστίθενται εδάφια, τρίτο, τέταρτο, πέμπτο
και έκτο, και η περ. α) της παρ. 1 του άρθρου 82, κατόπιν
νομοτεχνικών βελτιώσεων, διαμορφώνεται ως εξής:
«α) Απαγορεύεται και είναι απολύτως άκυρη η μεταβίβαση ή η σύσταση εμπράγματου δικαιώματος σε ακίνη-
το στο οποίο έχει εκτελεστεί αυθαίρετη κατασκευή κατά
την παράγραφο 1α του άρθρου 81, ή έχει εγκατασταθεί
αυθαίρετη αλλαγή χρήσης κατά την παράγραφο 1β του
άρθρου 81, ή έχει εκτελεστεί πολεοδομική παράβαση
των περιπτώσεων β), γ), δ) της παραγράφου 3 του άρθρου 81. Στην ανωτέρω απαγόρευση εμπίπτουν και τα
ακίνητα τα οποία εισφέρονται σε εταιρεία.
Η ανωτέρω ακυρότητα των μεταβιβάσεων και των συστάσεων εμπράγματων δικαιωμάτων που έχουν πραγμα-
τοποιηθεί προ της 1ης.5.2024 αίρεται με μεταγενέστερη
υπαγωγή στις διατάξεις του παρόντος των αυθαιρεσιών
ή των ανωτέρω πολεοδομικών παραβάσεων που είχαν
εγκατασταθεί προ των ανωτέρω πράξεων, εφόσον αυτή
είναι επιτρεπτή, και υπό την προϋπόθεση σύνταξης Ηλεκτρονικής Ταυτότητας Κτιρίου ή Αυτοτελούς Διηρημένης
Ιδιοκτησίας του άρθρου 53. Σε περίπτωση που η συμβολαιογραφική πράξη που καταρτίστηκε κατά παράβα-
ση του πρώτου εδαφίου χρήζει διόρθωσης ως προς τα
στοιχεία του ακινήτου, αυτή δύναται να διορθωθεί από
τον τελευταίο αποκτώντα το εμπράγματο δικαίωμα, μονομερώς, ενεργούντα για λογαριασμό του και για λογαρια-
σμό του μεταβιβάζοντος, τεκμαιρομένου ότι ο αποκτών
ενεργεί δυνάμει των διατάξεων των άρθρων 235, 223 και
726 του Αστικού Κώδικα (π.δ. 456/1984, Α’ 164). Κατά τη
σχετική διόρθωση της οικείας πράξης προσαρτώνται μόνον το Πιστοποιητικό ΕΝΦΙΑ του τελευταίου αποκτώντος,
το Πιστοποιητικό Πληρότητας Ηλεκτρονικής Ταυτότητας
Κτιρίου ή της Ηλεκτρονικής Ταυτότητας Αυτοτελούς Διηρημένης Ιδιοκτησίας της παρ. 3 του άρθρου 53, η βε-
βαίωση υπαγωγής, το σχεδιάγραμμα της κάτοψης, και
το απόσπασμα κτηματολογικού διαγράμματος. Τυχόν
απαιτούμενη δήλωση φόρου υποβάλλεται μονομερώς.»
Άρθρο 17
Υποβολή τοπογραφικών διαγραμμάτων
στο Ν.Π.Δ.Δ. «Ελληνικό Κτηματολόγιο» για τη
χορήγηση οικοδομικής άδειας -
Τροποποίηση περ. ιθ) πρώτου εδαφίου
παρ. 1 άρθρου 40 ν. 4495/2017
Στην περ. ιθ) του πρώτου εδαφίου της παρ. 1 του άρθρου 40 του ν. 4495/2017 (Α’ 167), περί των δικαιολο-
γητικών για τη χορήγηση της οικοδομικής άδειας, προστίθενται οι λέξεις «το οποίο έχει υποβληθεί στη βάση
δεδομένων του Ν.Π.Δ.Δ. «Ελληνικό Κτηματολόγιο» και
έχει λάβει Κωδικό Ηλεκτρονικού Διαγράμματος,» και η
περ. ιθ) διαμορφώνεται ως εξής:
«ιθ) τοπογραφικό διάγραμμα εξαρτημένο από το κρατικό σύστημα συντεταγμένων, σύμφωνα με τις ισχύου-
σες προδιαγραφές, το οποίο έχει υποβληθεί στη βάση
δεδομένων του Ν.Π.Δ.Δ. «Ελληνικό Κτηματολόγιο» και
έχει λάβει Κωδικό Ηλεκτρονικού Διαγράμματος,».
Άρθρο 18
Σύνταξη με αυτοσύμβαση οριστικών
συμβολαίων μεταβίβασης ακινήτων με επαχθή
αιτία σε εκτέλεση προσυμφώνων, χωρίς την
προσκόμιση πιστοποιητικών - Αντικατάσταση
παρ. 5 άρθρου 18 ν. 1587/1950
Η παρ. 5 του άρθρου 18 του ν. 1587/1950 (Α’ 294), περί
μεταβατικών διατάξεων, αντικαθίσταται ως εξής:
«5. Κατά τη σύνταξη με αυτοσύμβαση οριστικών
συμβολαίων μεταβίβασης ακινήτων με επαχθή αιτία σε
εκτέλεση προσυμφώνων, που έχουν συνταχθεί μέχρι και
την 31η Αυγούστου 2004, επιτρέπονται η σύνταξη και
η υπογραφή των οριστικών συμβολαίων χωρίς προηγούμενη πρόσκληση προς τον πωλητή ή τους καθολι-
κούς διαδόχους αυτού και η υποβολή δήλωσης φόρου
μεταβίβασης ακινήτων μόνο από τον αγοραστή ή τους
ειδικούς ή καθολικούς διαδόχους αυτού. Κατά τη σύνταξη
των συμβολαίων αυτών δεν απαιτείται η προσκόμιση
του αποδεικτικού ενημερότητας του άρθρου 12 του Κώδικα Φορολογικής Διαδικασίας (ν. 5104/2024, Α’ 58) και
αποδεικτικού ασφαλιστικής ενημερότητας. Ειδικά για
τις περιπτώσεις σύνταξης με αυτοσύμβαση οριστικών
συμβολαίων μεταβίβασης ακινήτων σε εκτέλεση εργολαβικών και προσυμφώνων πώλησης από τον εργολάβο
προς τρίτο, σύμφωνα με τα οριζόμενα στο πρώτο εδάφιο,
δεν απαιτείται η προσκόμιση του πιστοποιητικού ΕΝΦΙΑ
του άρθρου 60 του Κώδικα Φορολογικής Διαδικασίας. Για
τα προσύμφωνα που έχουν συνταχθεί μέχρι και την 29η
Ιουνίου 1999, δεν απαιτείται η αναγραφή του αριθμού
φορολογικού μητρώου του πωλητή. Αντίγραφα των οριστικών συμβολαίων, που καταρτίζονται κατά την παρού-
σα, αποστέλλονται, με ευθύνη του συμβολαιογράφου, και
στην αρμόδια για τη φορολογία του εισοδήματος του πωλητή υπηρεσία της φορολογικής διοίκησης. Για οριστικά
συμβόλαια που έχουν συνταχθεί δυνάμει της παρούσας,
το τρίτο εδάφιο ισχύει από την 1η.1.2014. Αγοραστής ή
ειδικοί ή καθολικοί διάδοχοι αυτού σε οριστικό συμβόλαιο, το οποίο συντάσσεται σε εκτέλεση προσυμφώνου
που έχει συνταχθεί υπό τις προϋποθέσεις της παρούσας,
δύνανται: α) να ορίζουν εξουσιοδοτημένο μηχανικό, ο
οποίος συμπληρώνει τα στοιχεία της Ηλεκτρονικής Ταυτότητας του Κτιρίου ή της διηρημένης ιδιοκτησίας, και
β) να λαμβάνουν από τον εξουσιοδοτημένο μηχανικό
τον μοναδικό ηλεκτρονικό κωδικό Πιστοποιητικού Πληρότητας Ταυτότητας Κτιρίου σύμφωνα με τις παρ. 2 και
5 του άρθρου 56 του ν. 4495/2017 (Α’ 167).»
Άρθρο 19
Παράταση προθεσμίας επικύρωσης
ανώμαλων δικαιοπραξιών
Οι προθεσμίες των παρ. 1 και 2 του άρθρου 31 του
ν. 4061/2012 (Α’ 66) για την επικύρωση των ανώμαλων
δικαιοπραξιών, όπως παρατάθηκαν με την παρ. 3 του
άρθρου 39 του ν. 4673/2020 (Α’ 52), παρατείνονται από
τη λήξη τους, την 22α Μαρτίου 2024, έως την 31η Δεκεμβρίου 2027.
ΜΕΡΟΣ Δ’
ΔΙΑΤΑΞΕΙΣ ΓΙΑ ΤΗ ΛΕΙΤΟΥΡΓΙΑ ΤΟΥ Ν.Π.Δ.Δ.
«ΕΛΛΗΝΙΚΟ ΚΤΗΜΑΤΟΛΟΓΙΟ»
Άρθρο 20
Ανάθεση έκδοσης απόφασης επί καταχώρισης
πράξεων σε δικηγόρους με σχέση έμμισθης
εντολής που υπηρετούν στο Ν.Π.Δ.Δ. «Ελληνικό
Κτηματολόγιο» - Τροποποίηση παρ. 9
άρθρου 18 ν. 4512/2018
Στην παρ. 9 του άρθρου 18 του ν. 4512/2018 (Α’ 5),
περί της σύστασης κλάδου και θέσεων προϊσταμένων
Κτηματολογικών Γραφείων και προσόντων διορισμού,
επέρχονται οι ακόλουθες τροποποιήσεις: α) στο πρώτο
εδάφιο, αα) μετά από τις λέξεις «του άρθρου 14» η λέξη
«και» αντικαθίσταται από το σημείο στίξης «,» και αβ)
προστίθενται οι λέξεις «και σε υπηρετούντες στον Φορέα
δικηγόρους με σχέση έμμισθης εντολής», β) προστίθεται
τρίτο εδάφιο και η παρ. 9 διαμορφώνεται ως εξής:
«9. Με απόφαση του Δ.Σ. του Φορέα, που λαμβάνεται
μετά από εισήγηση του Γενικού Διευθυντή του Φορέα,
δύναται να ανατίθενται, στους Αναπληρωτές Προϊσταμένους Κτηματολογικών Γραφείων ή Υποκαταστημά-
των, στον Προϊστάμενο της Διεύθυνσης Νομικού Έργου Λειτουργούντος Κτηματολογίου της παρ. 11 του
άρθρου 14, σε υπαλλήλους κλάδου ΠΕ Διοικητικού Οικονομικού Ειδικότητας ΠΕ Διοικητικού (Νομικών) του
Φορέα και σε υπηρετούντες στον Φορέα δικηγόρους
με σχέση έμμισθης εντολής, ο νομικός έλεγχος των εγγραπτέων πράξεων και η έκδοση απόφασης σύμφωνα
με τον ν. 2664/1998 για την αποδοχή ή την απόρριψη
της καταχώρισής τους, ή οι εξαλείψεις καταχωρίσεων
της παρ. 4 του άρθρου 16 του ν. 2664/1998, ιδίως για τη
διεκπεραίωση εκκρεμοτήτων, είτε πρόκειται για το Κτηματολογικό Γραφείο ή Υποκατάστημα στο οποίο υπηρε-
τούν είτε για οιοδήποτε άλλο Κτηματολογικό Γραφείο ή
Υποκατάστημα. Στην περίπτωση αυτή, οι αποφάσεις που
εκδίδονται ή οι εξαλείψεις καταχωρίσεων της παρ. 4 του
άρθρου 16 του ν. 2664/1998 που διενεργούνται από τα
αναφερόμενα στο πρώτο εδάφιο πρόσωπα προσβάλλονται ενώπιον του κατά τόπον αρμόδιου κτηματολογικού
δικαστή της περιφέρειας του Κτηματολογικού Γραφείου
ή του Υποκαταστήματος όπου υποβλήθηκε η προς έλεγχο και καταχώριση εγγραπτέα πράξη σύμφωνα με τον
ν. 2664/1998. Στους υπαλλήλους κλάδου ΠΕ Διοικητικού
Οικονομικού Ειδικότητας ΠΕ Διοικητικού (Νομικών) του
Φορέα, σε υπηρετούντες στον Φορέα δικηγόρους με
σχέση έμμισθης εντολής που ασκούν τα καθήκοντα του
πρώτου εδαφίου και σε υπαλλήλους της παρ. 1Α του
άρθρου 17, στους οποίους έχουν ανατεθεί τα καθήκοντα νομικού ελέγχου βάσει της παρ. 3 του άρθρου 14Α,
καταβάλλεται από τους πόρους του Φορέα επιμίσθιο
ύψους διακοσίων (200) ευρώ μηνιαίως.»
Άρθρο 21
Πρόσληψη προσωπικού
στο Ν.Π.Δ.Δ. «Ελληνικό Κτηματολόγιο»
για την κάλυψη έκτακτων αναγκών
1. Ανάγκες σε προσωπικό Κτηματολογικών Γραφείων
και Υποκαταστημάτων του Ν.Π.Δ.Δ. «Ελληνικό Κτηματολόγιο», που βρίσκονται σε νησιωτικούς δήμους κατά την
έννοια των περ. ε) και στ) της παρ. 1 του άρθρου 2α του
ν. 3852/2010 (Α’ 87) ή παραμεθόριες περιοχές κατά την
έννοια του άρθρου 24 του ν. 1892/1990 (Α’ 101) ή σε Κτηματολογικό Γραφείο ή Υποκατάστημα του Φορέα όπου
δεν πληρούται καμία από τις οργανικές θέσεις αυτού, δύναται να καλύπτονται, αποκλειστικά έως τις 31.12.2025,
με πρόσληψη υπαλλήλων με σχέση εργασίας Ιδιωτικού
Δικαίου Ορισμένου Χρόνου σε κατηγορία, κλάδο και ειδικότητα των αντίστοιχων θέσεων. Η διάρκεια της απα-
σχόλησης του προσωπικού αυτού δύναται να ανέρχεται
σε έως δώδεκα (12) μήνες. Η ισχύς των συμβάσεων του
πρώτου εδαφίου παύει αυτοδικαίως με την πλήρωση
των θέσεων κατά τις ισχύουσες διατάξεις πρόσληψης.
2. Ειδικά για την πρόσληψη προσωπικού σύμφωνα με
την παρ. 1 στον κλάδο Προϊσταμένων Κτηματολογικών
Γραφείων και Υποκαταστημάτων Ν.Π.Δ.Δ. «Ελληνικό
Κτηματολόγιο», ισχύουν τα προσόντα της παρ. 2 του
άρθρου 18 του ν. 4512/2018 (Α’ 5), με εξαίρεση την προϋπηρεσία της περ. γ) του δεύτερου εδαφίου της παρ. 1, η
οποία ορίζεται σε πέντε (5) έτη συνολικά. Οι υπάλληλοι
που προσλαμβάνονται για την κάλυψη των αναγκών του
κλάδου αυτού έχουν τα ίδια δικαιώματα υπογραφής με
τους υπαλλήλους που διορίζονται στον κλάδο αυτόν για
όσο χρόνο διαρκεί η σύμβασή τους.
3. Για τις αποδοχές και την ένταξη σε μισθολογικά κλιμάκια του προσωπικού που προσλαμβάνεται σύμφωνα
με τις παρ. 1 και 2 εφαρμόζονται οι ισχύουσες διατάξεις
για τους αντίστοιχους κλάδους του Ν.Π.Δ.Δ. «Ελληνικό
Κτηματολόγιο».
4. Η μετατροπή των συμβάσεων που συνάπτονται σύμφωνα με την παρ. 1, σε συμβάσεις αορίστου χρόνου,
απαγορεύεται.
5. Οι υποψήφιοι υποβάλλουν τις αιτήσεις τους στο
Ν.Π.Δ.Δ. «Ελληνικό Κτηματολόγιο». Επιτροπή, η οποία
ορίζεται με απόφαση του Διοικητικού Συμβουλίου του
Ν.Π.Δ.Δ. «Ελληνικό Κτηματολόγιο», αξιολογεί τις αιτήσεις
και συντάσσει τον πίνακα προσληπτέων.
6. Η διαδικασία του παρόντος υπόκειται σε έλεγχο σύμφωνα με το άρθρο 42 του ν. 4765/2021 (Α’ 6).
Άρθρο 22
Πάγια προκαταβολή κτηματολογικών
γραφείων και υποκαταστημάτων του Ν.Π.Δ.Δ.
«Ελληνικό Κτηματολόγιο» - Τροποποίηση
παρ. 5 άρθρου 26 ν. 4512/2018
Στην παρ. 5 του άρθρου 26 του ν. 4512/2018 (Α’ 5), περί
του τρόπου πληρωμής των δαπανών και προπληρωμών,
επέρχονται οι ακόλουθες τροποποιήσεις: α) στο πρώτο
εδάφιο, αα) οι λέξεις «και των Υποκαταστημάτων τους»
αντικαθίστανται από τις λέξεις «και Υποκαταστημάτων
του νομικού προσώπου δημοσίου δικαίου με την επωνυμία «Ελληνικό Κτηματολόγιο» (εφεξής ο Φορέας)» και
αβ) προστίθενται οι λέξεις «και Υποκατάστημα», β) τα
εδάφια δεύτερο και τρίτο αντικαθίστανται, γ) στο τέταρτο εδάφιο οι λέξεις «κατατίθενται για κάθε Κτηματολο-
γικό Γραφείο» αντικαθίστανται από τις λέξεις «για κάθε
Κτηματολογικό Γραφείο και Υποκατάστημα του Φορέα
κατατίθενται», δ) στο πέμπτο εδάφιο προστίθενται οι
λέξεις «για τα Κτηματολογικά Γραφεία» και η παρ. 5, κατόπιν νομοτεχνικών βελτιώσεων, διαμορφώνεται ως εξής:
«5. Για την εκπλήρωση άμεσων αναγκών λειτουργίας των Κτηματολογικών Γραφείων και Υποκαταστημά-
των του νομικού προσώπου δημοσίου δικαίου με την
επωνυμία «Ελληνικό Κτηματολόγιο» (εφεξής ο Φορέας)
συστήνεται σε κάθε Κτηματολογικό Γραφείο και Υποκατάστημα πάγια προκαταβολή χρηματικού σε βάρος του
σχετικού κωδικού αριθμού του προϋπολογισμού του
Φορέα. Το συνολικό ποσό της πάγιας προκαταβολής ανά
Κτηματολογικό Γραφείο ή Υποκατάστημα ορίζεται στο
ποσό των πέντε χιλιάδων (5.000) ευρώ. Το ανώτατο ποσό
του δεύτερου εδαφίου δύναται να αναπροσαρμόζεται
με απόφαση του Διοικητικού Συμβουλίου του Φορέα,
χωρίς να υπερβαίνει σε κάθε περίπτωση το ποσό των
δέκα χιλιάδων (10.000) ευρώ.
Τα ποσά της πάγιας προκαταβολής για κάθε Κτηματολογικό Γραφείο και Υποκατάστημα του Φορέα κατατίθε-
νται σε πιστωτικά ιδρύματα, σε λογαριασμούς ειδικού
σκοπού που ανήκουν στον Φορέα.
Διαχειριστής της πάγιας προκαταβολής και υπεύθυνος
κίνησης των λογαριασμών ορίζεται για τα Κτηματολογικά
Γραφεία ο εκάστοτε προϊστάμενος του Τμήματος Διοικητικής και Οικονομικής Υποστήριξης του Κτηματολογικού
Γραφείου, στο όνομα του οποίου εκδίδεται το ένταλμα και
ο οποίος ενεργεί τις πληρωμές σύμφωνα με τις έγγραφες
εντολές του προϊσταμένου Κτηματολογικού Γραφείου.
Μέχρι τη σύσταση και πλήρη στελέχωση των Κτηματολογικών Γραφείων τα παραπάνω διενεργούνται από τον
ίδιο τον Προϊστάμενο Κτηματολογικού Γραφείου, κατά
περίπτωση, όταν δεν έχει συσταθεί το Κτηματολογικό
Γραφείο, τον Προϊστάμενο ενός από τα Υποκαταστήματα
που υπάγονται σε αυτό, με σχετική απόφαση του Διοικητικού Συμβουλίου του Φορέα. Για τις προμήθειες, ερ-
γασίες, μελέτες και υπηρεσίες που πληρώνονται από την
πάγια προκαταβολή αξίας μέχρι πεντακόσια (500) ευρώ
χωρίς Φ.Π.Α., εφαρμόζεται αναλογικά το πρώτο εδάφιο
του άρθρου 117Α του ν. 4412/2016 (Α’ 147), χωρίς να
απαιτείται η σύνταξη μελέτης ή τεχνικών προδιαγραφών.
Με απόφαση του Διοικητικού Συμβουλίου καθορίζονται οι λεπτομέρειες σχετικά με τη διαχείριση, τις υπο-
χρεώσεις των διαχειριστών, τον έλεγχο της πάγιας προκαταβολής και κάθε άλλο σχετικό θέμα για την εφαρμογή
του παρόντος.»
Άρθρο 23
Επιστροφή αχρεωστήτως καταβληθέντων
τελών Υποθηκοφυλακείων - Τροποποίηση
παρ. 1α άρθρου 38 ν. 4512/2018
Στην παρ. 1α του άρθρου 38 του ν. 4512/2018 (Α’ 5),
περί παράδοσης και παραλαβής αρχείων έμμισθων και
άμισθων υποθηκοφυλακείων, επέρχονται οι ακόλουθες
τροποποιήσεις: α) στο πέμπτο εδάφιο προστίθενται οι
λέξεις «υπέρ του Ελληνικού Δημοσίου, του ΤΑ.Χ.ΔΙ.Κ. και
του Ν.Π.Δ.Δ. «Ελληνικό Κτηματολόγιο»», β) προστίθεται
νέο, έκτο εδάφιο, γ) στο όγδοο εδάφιο, γα) η λέξη «καθορίζονται» αντικαθίσταται από τη λέξη «καθορίζεται»,
γβ) οι λέξη «επιστροφής» αντικαθίσταται από τη λέξη
«απόδοσης» και γγ) οι λέξεις «και απόδοσής τους» διαγράφονται, και η παρ. 1α διαμορφώνεται ως εξής:
«1α. Οι Προϊστάμενοι των έμμισθων Υποθηκοφυλακείων, οι άμισθοι Υποθηκοφύλακες και οι εκτελούντες ή
αναπληρούντες στα έργα Υποθηκοφύλακα, Συμβολαιογράφοι ή Προϊστάμενοι ή Αναπληρωτές Τμημάτων Γραμ-
ματείας Ειρηνοδικείων, των Υποθηκοφυλακείων που καταργούνται με την παρ. 5 του άρθρου 1, υποχρεούνται
να διεκπεραιώσουν το σύνολο των αιτήσεων που έχουν
υποβληθεί στο Υποθηκοφυλακείο για την καταχώριση
εγγραπτέων πράξεων στα τηρούμενα βιβλία μεταγραφών, υποθηκών, κατασχέσεων και διεκδικήσεων ή στα
κτηματολογικά βιβλία, κατά περίπτωση, και να προβούν
σε σχετικές εγγραφές και καταχωρίσεις στα ίδια βιβλία
οπωσδήποτε μέχρι και την τελευταία ημέρα λειτουργίας
της υπηρεσίας του οικείου Υποθηκοφυλακείου, όπως
αυτή ορίζεται στην απόφαση της παρ. 7 του άρθρου 1,
εκδίδοντας και τα σχετικά πιστοποιητικά. Σε κάθε περίπτωση, εφόσον διαπιστώνεται από τον Φορέα τεχνική
αδυναμία έγκαιρης διεκπεραίωσης των εκκρεμοτήτων
νομικού ελέγχου εντός της προθεσμίας του πρώτου
εδαφίου, οι σχετικές εκκρεμότητες καταγράφονται στο
πρωτόκολλο της παρ. 2 και διεκπεραιώνονται από το
κατά τόπον αρμόδιο Κτηματολογικό Γραφείο ή Υποκατάστημα, όπως αυτό προσδιορίζεται στην απόφαση της
παρ. 7 του άρθρου 1, τηρούμενης της αρχής της χρονικής προτεραιότητας. Τα προβλεπόμενα στο πρώτο και
το δεύτερο εδάφιο ισχύουν και για το Κτηματολογικό
Γραφείο Θεσσαλονίκης κατά την κατάργησή του σύμφωνα με την παρ. 5 του άρθρου 1. Με απόφαση του Δ.Σ.
του Φορέα, καθορίζονται η διαδικασία μεταφοράς των
εκκρεμοτήτων, καθώς και κάθε συναφές θέμα τεχνικού
ή λεπτομερειακού χαρακτήρα.
Τέλη που καταβλήθηκαν κατά τον χρόνο λειτουργίας
του καταργηθέντος έμμισθου ή άμισθου Υποθηκοφυλακείου υπέρ του Ελληνικού Δημοσίου, του ΤΑ.Χ.ΔΙ.Κ.
και του Ν.Π.Δ.Δ. «Ελληνικό Κτηματολόγιο» για την καταχώριση εγγραπτέων πράξεων στα τηρούμενα βιβλία
του συστήματος μεταγραφών και υποθηκών ή στα κτηματολογικά βιβλία, κατά περίπτωση, εφόσον οι σχετικές
πράξεις διεκπεραιώθηκαν, σύμφωνα με τα ανωτέρω, από
το κατά τόπον αρμόδιο Κτηματολογικό Γραφείο ή Υποκατάστημα, επιστρέφονται από τον Φορέα, σε περίπτωση
απόρριψης του αιτήματος εγγραφής τους, ως αχρεωστήτως καταβληθέντα. Οι προϋποθέσεις και η διαδικασία
επιστροφής των τελών καθορίζονται με την απόφαση
της περ. β) της παρ. 9 του άρθρου 40.
Το Ελληνικό Δημόσιο και κάθε τρίτος, προς τον οποίο
έχουν αποδοθεί τα σχετικά ποσά από τον πρώην Προϊστάμενο του καταργηθέντος έμμισθου ή άμισθου Υπο-
θηκοφυλακείου, υποχρεούνται σε περαιτέρω απόδοσή
τους προς τον Φορέα.
Με κοινή απόφαση των Υπουργών Εθνικής Οικονομίας και Οικονομικών, Δικαιοσύνης και Ψηφιακής Δια-
κυβέρνησης καθορίζεται η διαδικασία απόδοσης των
προαναφερόμενων ποσών από το Ελληνικό Δημόσιο και
κάθε τρίτο στον Φορέα, καθώς και κάθε συναφές θέμα
τεχνικού ή λεπτομερειακού χαρακτήρα.»
Άρθρο 24
Έκδοση βεβαιώσεων επί ακινήτων -
Τροποποίηση παρ. 2 άρθρου 36
Κώδικα Δικηγόρων
Στην περ. β) της παρ. 2 του άρθρου 36 του Κώδικα Δικηγόρων (ν. 4194/2013, Α’ 208), περί της περιγραφής του
έργου του δικηγόρου επέρχονται οι ακόλουθες τροποποιήσεις: α) στο πρώτο εδάφιο, οι λέξεις «που υπάγονται
στην τοπική αρμοδιότητα εμμίσθου υποθηκοφυλακείου»
αντικαθίστανται από τις λέξεις «για το χρονικό διάστημα
που αυτά υπάγονται ή υπάγονταν στην τοπική αρμοδιότητα υποθηκοφυλακείων ή Κτηματολογικών Γραφείων
αρμοδιότητας του Υπουργείου Δικαιοσύνης, οι αρμοδι
ότητες των οποίων έχουν περιέλθει σε Κτηματολογικά
Γραφεία και Υποκαταστήματα του Ν.Π.Δ.Δ. «Ελληνικό
Κτηματολόγιο»», β) στο δεύτερο εδάφιο, η λέξη «υποθηκοφυλακείο» αντικαθίσταται από τις λέξεις «Κτηματο-
λογικό Γραφείο ή Υποκατάστημα» και η περ. β), κατόπιν
νομοτεχνικών βελτιώσεων, διαμορφώνεται ως εξής:
«β) Η έκδοση βεβαιώσεων που αφορούν στη μεταγραφή, την ιδιοκτησία, τα βάρη και τις διεκδικήσεις επί
ακινήτων, για το χρονικό διάστημα που αυτά υπάγονται
ή υπάγονταν στην τοπική αρμοδιότητα υποθηκοφυλακείων ή Κτηματολογικών Γραφείων αρμοδιότητας του
Υπουργείου Δικαιοσύνης, οι αρμοδιότητες των οποίων
έχουν περιέλθει σε Κτηματολογικά Γραφεία και Υποκαταστήματα του Ν.Π.Δ.Δ. «Ελληνικό Κτηματολόγιο». Οι
βεβαιώσεις της παρούσας επέχουν, ως προς όλες τις έννομες συνέπειες, θέση πιστοποιητικού μεταγραφής, ιδι-
οκτησίας, βαρών ή διεκδικήσεων, αντίστοιχα, ισόκυρου
προς εκείνο που εκδίδεται από το αρμόδιο Κτηματολογικό Γραφείο ή Υποκατάστημα. Οι ισχύουσες διατάξεις για
τη δυνατότητα έκδοσης πιστοποιητικών από τα υποθηκοφυλακεία και τα Κτηματολογικά Γραφεία δεν θίγονται.»
ΜΕΡΟΣ Ε’
ΛΟΙΠΕΣ ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ
ΨΗΦΙΑΚΗΣ ΔΙΑΚΥΒΕΡΝΗΣΗΣ
Άρθρο 25
Ανακύκλωση αρχείων μετά από την περαίωση
της διαδικασίας κτηματογράφησης
του ν. 2308/1995
1. Μετά από την περαίωση της κτηματογράφησης του
ν. 2308/1995 (Α’ 114), με απόφαση του Ν.Π.Δ.Δ. «Ελληνικό
Κτηματολόγιο» συστήνονται τριμελείς Επιτροπές Εκκαθάρισης, με αντικείμενο εργασίας την καταγραφή των
εγγράφων (δηλώσεις, τίτλοι εγγραπτέων δικαιωμάτων,
πιστοποιητικά, τοπογραφικά διαγράμματα, μελέτες) που
έχουν προσκομιστεί σε έγχαρτη μορφή στο πλαίσιο της
διαδικασίας κτηματογράφησης, τα οποία έχουν καταστεί
ημιενεργά ή ανενεργά, κατά την έννοια του άρθρου 161
του ν. 4610/2019 (Α’ 70).
2. Οι Επιτροπές Εκκαθάρισης της παρ. 1 καταγράφουν
σε πίνακες τα προς εκκαθάριση αρχεία και συντάσσουν
σχετικά πρακτικά, τα οποία υπογράφονται και διαβιβάζονται στο Ν.Π.Δ.Δ. «Ελληνικό Κτηματολόγιο». Τα πρα-
κτικά του πρώτου εδαφίου παραμένουν στο αρχείο του
Ν.Π.Δ.Δ. «Ελληνικό Κτηματολόγιο».
3. Τα αρχεία του παρόντος, υπό την προϋπόθεση ότι
έχουν ψηφιοποιηθεί, ανακυκλώνονται, κατόπιν χορήγησης άδειας των Γενικών Αρχείων του Κράτους σύμφωνα
με την παρ. 5 του άρθρου 162 του ν. 4610/2019 (Α’ 70)
και του Διοικητικού Συμβουλίου του Ν.Π.Δ.Δ. «Ελληνικό
Κτηματολόγιο».
Άρθρο 26
Υποχρεωτικά στοιχεία εγγραφής πολιτών
στο Εθνικό Μητρώο Επικοινωνίας -
Τροποποίηση παρ. 1 άρθρου 17 ν. 4704/2020
Στην παρ. 1 του άρθρου 17 του ν. 4704/2020 (Α’ 133),
περί του Εθνικού Μητρώου Επικοινωνίας (Ε.Μ.Επ.),
επέρχονται οι ακόλουθες τροποποιήσεις: α) στο πρώτο
εδάφιο, αα) οι λέξεις «και ιδίως της ταχυδρομικής διεύθυνσης διαμονής, διεύθυνσης επικοινωνίας, αριθμού
κινητού τηλεφώνου και διεύθυνσης ηλεκτρονικού ταχυδρομείου» διαγράφονται, και αβ) οι λέξεις «του άρθρου 3
του ν. 3979/2011» αντικαθίστανται από τις λέξεις «του
άρθρου 2 του ν. 4727/2020 (Α’ 184)», β) προστίθεται νέο,
δεύτερο, εδάφιο και η παρ. 1 διαμορφώνεται ως εξής:
«1. Στη Γενική Γραμματεία Πληροφοριακών Συστημάτων και Ψηφιακής Διακυβέρνησης (Γ.Γ.Π.Σ.Ψ.Δ.) του
Υπουργείου Ψηφιακής Διακυβέρνησης λειτουργεί κεντρική βάση μοναδικής καταχώρισης των στοιχείων
επικοινωνίας όλων των πολιτών, αποκλειστικά μέσω
της οποίας ενημερώνονται τα αντίστοιχα δεδομένα των
πληροφοριακών συστημάτων των φορέων του δημόσιου και του ευρύτερου δημόσιου τομέα κατά την έννοια
του άρθρου 2 του ν. 4727/2020 (Α’ 184). Κάθε πολίτης
καταχωρεί υποχρεωτικά στη βάση κατ’ ελάχιστον τον
αριθμό κινητού τηλεφώνου, εφόσον υφίσταται, και είτε
τη διεύθυνση ηλεκτρονικού ταχυδρομείου είτε την ταχυδρομική διεύθυνση διαμονής ή τη διεύθυνση επικοι-
νωνίας του. Οι διατάξεις του παρόντος δεν επηρεάζουν
τις διατάξεις της φορολογικής νομοθεσίας σχετικά με
την κατοικία των φορολογουμένων.»
Άρθρο 27
Επικοινωνία και ηλεκτρονική διακίνηση
εγγράφων μεταξύ δημοσίων φορέων και
φυσικών ή νομικών προσώπων ή νομικών
οντοτήτων - Τροποποίηση άρθρων 29, 105
και 107 ν. 4727/2020
1. Στην παρ. 3 του άρθρου 29 του ν. 4727/2020 (Α’ 184),
περί της ηλεκτρονικής διακίνησης εγγράφων μεταξύ δημοσίων φορέων και φυσικών ή νομικών προσώπων ή
νομικών οντοτήτων, επέρχονται οι ακόλουθες τροποποιήσεις: α) στο δεύτερο εδάφιο, οι λέξεις «μόνο όταν
ο ενδιαφερόμενος έχει προηγουμένως επιλέξει την
ηλεκτρονική επίδοση εγγράφων στο Εθνικό Μητρώο
Επικοινωνίας Πολιτών» αντικαθίστανται από τις λέξεις
«εκτός αν ο ενδιαφερόμενος έχει προηγουμένως επιλέξει
στο Εθνικό Μητρώο Επικοινωνίας Πολιτών να μην του
επιδίδονται ηλεκτρονικά έγγραφα», β) προστίθεται νέο,
τρίτο, εδάφιο και η παρ. 3 διαμορφώνεται ως εξής:
«3. Η αποστολή στον ενδιαφερόμενο με χρήση ΤΠΕ
δημοσίου εγγράφου, το οποίο έχει εκδοθεί μετά από
αίτησή του, επέχει θέση επίδοσης ή κοινοποίησης. Η
αποστολή στον ενδιαφερόμενο με χρήση ΤΠΕ δημοσίου εγγράφου, το οποίο έχει εκδοθεί χωρίς αίτησή του,
επέχει θέση επίδοσης ή κοινοποίησης, εκτός αν ο ενδιαφερόμενος έχει προηγουμένως επιλέξει στο Εθνικό
Μητρώο Επικοινωνίας Πολιτών να μην του επιδίδονται
ηλεκτρονικά έγγραφα. Στην ανωτέρω περίπτωση, και
με την επιφύλαξη ειδικότερων διατάξεων, οι επιδόσεις
ή κοινοποιήσεις εγγράφων μπορούν να πραγματοποιούνται μέσω των Κέντρων Εξυπηρέτησης Πολιτών. Οι
φορείς του δημόσιου τομέα που επιδίδουν ή κοινοποιούν έγγραφα σε φυσικά ή νομικά πρόσωπα ή νομικές
οντότητες με χρήση ΤΠΕ υποχρεούνται να αντλούν τα
στοιχεία επικοινωνίας των ανωτέρω προσώπων από το
Εθνικό Μητρώο Επικοινωνίας Πολιτών.»
2. Στο άρθρο 105 του ν. 4727/2020, περί των μεταβατικών διατάξεων για την Ενιαία Ψηφιακή Πύλη της
Δημόσιας Διοίκησης, προστίθεται παρ. 4 ως εξής:
«4. Όσοι πολίτες έχουν ήδη καταχωρίσει τα στοιχεία
που προβλέπονται στην παρ. 1 του άρθρου 17, περί
Εθνικού Μητρώου Επικοινωνίας (Ε.Μ.Επ.), μέχρι την
30ή.9.2024, και δεν έχουν επιλέξει την ηλεκτρονική
επίδοση εγγράφων στο Εθνικό Μητρώο Επικοινωνίας
Πολιτών, δύνανται να αντιταχθούν στην ηλεκτρονική
κοινοποίηση πράξεων με βάση την παρ. 3 του άρθρου 29
μέχρι την 31η.12.2024, άλλως τεκμαίρεται ότι επιθυμούν
να λαμβάνουν επιδόσεις και κοινοποιήσεις στο Εθνικό
Μητρώο Επικοινωνίας Πολιτών, εφαρμοζομένης της
παρ. 3 του άρθρου 29.»
3. Στην παρ. 20 του άρθρου 107 του ν. 4727/2020, περί
των εξουσιοδοτικών διατάξεων ψηφιακής διακυβέρνησης, επέρχονται οι ακόλουθες τροποποιήσεις: α) οι λέξεις
«Με απόφαση του Υπουργού» αντικαθίστανται από τις
λέξεις «Με κοινή απόφαση των Υπουργών», β) προστίθενται οι λέξεις «και Εσωτερικών», γ) προστίθενται οι
λέξεις «η διαδικασία επιδόσεων ή κοινοποιήσεων μέσω
των Κέντρων Εξυπηρέτησης Πολιτών,», και η παρ. 20
διαμορφώνεται ως εξής:
«20. Με κοινή απόφαση των Υπουργών Ψηφιακής
Διακυβέρνησης και Εσωτερικών ορίζεται κάθε τεχνικό
θέμα ως προς τις προδιαγραφές και τα πρότυπα για τον
σχεδιασμό και την υλοποίηση του συστήματος επίδοσης
ή κοινοποίησης με χρήση ΤΠΕ δημοσίου εγγράφου, με
τρόπο ώστε να ανταποκρίνεται στον σκοπό της εξακρίβωσης του ακριβούς χρόνου αποστολής και παραλαβής
ενός εγγράφου και πρόσβασης στο περιεχόμενό του, η
διαδικασία επιδόσεων ή κοινοποιήσεων μέσω των Κέντρων Εξυπηρέτησης Πολιτών, καθώς και κάθε ειδικό-
τερο θέμα για την εφαρμογή του άρθρου 29.»
Άρθρο 28
Σύστημα Αυθεντικοποίησης και
Εξουσιοδότησης Προσώπων - Προσθήκη
άρθρου 24Α στον ν. 4727/2020 και προσθήκη
παρ. 15Α στο άρθρο 107 του ν. 4727/2020
1. Στον ν. 4727/2020 (Α’ 184), μετά από το άρθρο 24,
προστίθεται άρθρο 24Α ως εξής:
«Άρθρο 24Α
Σύστημα Αυθεντικοποίησης
και Εξουσιοδότησης Προσώπων
1. Δημιουργείται πληροφοριακό σύστημα με τίτλο «Σύστημα Αυθεντικοποίησης και Εξουσιοδότησης
Προσώπων (Σ.Α.Ε.Π.)». Σκοπός του Σ.Α.Ε.Π. είναι η αυθεντικοποίηση φυσικών προσώπων κατά την πρόσβασή
τους σε ψηφιακά συστήματα φορέων του Δημοσίου κατά
την έννοια της περ. α) της παρ. 1 του άρθρου 14 του
ν. 4270/2014 (Α’ 143) και φορέων του ιδιωτικού τομέα,
καθώς και η εξουσιοδότηση τρίτου προσώπου για τη
χρήση των συστημάτων αυτών για λογαριασμό τους.
2. Η Γενική Γραμματεία Πληροφοριακών Συστημάτων
και Ψηφιακής Διακυβέρνησης του Υπουργείου Ψηφιακής
Διακυβέρνησης είναι αρμόδια για την παραγωγική λειτουργία και την τεχνολογική υποστήριξη του Σ.Α.Ε.Π.. Το
Σ.Α.Ε.Π. εγκαθίσταται στο Κυβερνητικό Νέφος Δημόσιου
Τομέα (G-Cloud) της Γενικής Γραμματείας Πληροφοριακών Συστημάτων και Ψηφιακής Διακυβέρνησης.
3. Κάθε φυσικό πρόσωπο δύναται να εγγραφεί και να
δημιουργήσει λογαριασμό στο Σ.Α.Ε.Π. για τον σκοπό
της παρ. 1.
4. Για τη λειτουργία του Σ.Α.Ε.Π. συστήνονται κατ’ ελάχιστον τα κάτωθι υποσυστήματα:
α) Υποσύστημα Καταλόγου Χρηστών,
β) Ψηφιακή Πύλη (Portal),
γ) Υποσύστημα Υπηρεσιών Αυθεντικοποίησης,
δ) Υποσύστημα Διοικητικής Πληροφόρησης,
ε) Υποσύστημα Καταγραφής Ενεργειών Χρηστών,
στ) Υποσύστημα Εξουσιοδοτήσεων Τρίτου Προσώπου.»
2. Στο άρθρο 107 του ν. 4727/2020, περί των εξουσιοδοτικών διατάξεων για την ψηφιακή διακυβέρνηση,
προστίθεται παρ. 15Α ως εξής:
«15Α. α) Με κοινή απόφαση των Υπουργών Ψηφιακής
Διακυβέρνησης, Εθνικής Οικονομίας και Οικονομικών,
Εσωτερικών και Προστασίας του Πολίτη, ρυθμίζονται
οι προϋποθέσεις και η διαδικασία για την εγγραφή και
τη δημιουργία λογαριασμού Έλληνα πολίτη στο Σύστημα Αυθεντικοποίησης και Εξουσιοδότησης Προσώπων
(Σ.Α.Ε.Π.), ζητήματα σχετικά με τη διασύνδεσή του με
άλλα πληροφοριακά συστήματα και μητρώα και σχετικά με την ασφάλεια της επεξεργασίας των δεδομένων
προσωπικού χαρακτήρα, ο τρόπος χρήσης του από τους
φορείς του ιδιωτικού τομέα, και οι προϋποθέσεις ένταξής τους σε αυτό, ο χρόνος έναρξης της παραγωγικής
του λειτουργίας, καθώς και κάθε τεχνικό ή άλλο σχετικό
ζήτημα.
β) Με κοινή απόφαση των Υπουργών Ψηφιακής Διακυβέρνησης και Μετανάστευσης και Ασύλου ρυθμίζο-
νται οι προϋποθέσεις, η διαδικασία και οι όροι για την
εγγραφή πολιτών τρίτης χώρας στο Σ.Α.Ε.Π. και για τη
δημιουργία λογαριασμού τους, ζητήματα σχετικά με την
ασφάλεια της επεξεργασίας των δεδομένων προσωπικού χαρακτήρα καθώς και κάθε τεχνικό ή άλλο σχετικό
ζήτημα.
γ) Με απόφαση του Υπουργού Ψηφιακής Διακυβέρνησης καθορίζεται ο τρόπος λειτουργίας εκάστου υπο-
συστήματος της παρ. 4 του άρθρου 24Α, οι τρόποι αυθεντικοποίησης που υποστηρίζονται, τα αναλυτικά ανά
κατηγορία δεδομένα που δύνανται να διαβιβάζονται και
να τηρούνται, καθώς και η μορφή και το περιεχόμενό
τους, ο χρόνος έναρξης της παραγωγικής λειτουργίας
εκάστου υποσυστήματος, τα οργανωτικά και τεχνικά
μέτρα ασφαλείας, καθώς και κάθε τεχνικό ή άλλο σχετικό ζήτημα για τη λειτουργία τους. Για την έκδοση της
απόφασης της περ. α) δεν απαιτείται να έχει εκκινήσει η
παραγωγική λειτουργία όλων των υποσυστημάτων της
παρ. 4 του άρθρου 24Α.»
Άρθρο 29
Προστασία εκπομπών ραδιοφωνικών
προγραμμάτων Ε.Ρ.Τ. Α.Ε. - Προσθήκη
άρθρου 16Β στον ν. 4173/2013
Στον ν. 4173/2013 (Α’ 169), μετά από το άρθρο 16Α,
προστίθεται άρθρο 16Β ως εξής:
«Άρθρο 16Β
Προστασία εκπομπών ραδιοφωνικών
προγραμμάτων Ε.Ρ.Τ. Α.Ε.
1. Για τον σκοπό της διασφάλισης της υποχρέωσης της
Ε.Ρ.Τ. Α.Ε. για συνεχή και αδιάλειπτη γεωγραφική κάλυψη
όλης της επικράτειας στη μετάδοση του συνόλου των
ραδιοφωνικών προγραμμάτων της και την εκπλήρωση
της αποστολής της σύμφωνα με το άρθρο 2, επιτρέπεται,
μέχρι την επικαιροποίηση και έκδοση του νέου χάρτη
συχνοτήτων και τη νέα απονομή συχνοτήτων, και πάντως
όχι πέραν της 31ης.12.2025, η διατήρηση ως έχουν των
λειτουργούντων μέχρι την έναρξη ισχύος του παρόντος,
υφισταμένων υποδομών λειτουργίας, εγκατάστασης, εκπομπής και μετάδοσης των ραδιοφωνικών πομπών της
Ε.Ρ.Τ. Α.Ε. και των συχνοτήτων με τη διαμόρφωση εύρους
και την ισχύ τους ανά σημείο εκπομπής και μετάδοσης,
εφόσον κατά τη μετάδοση από αυτές δεν προκαλούνται
επιζήμιες παρεμβολές στις επικοινωνίες των Ενόπλων
Δυνάμεων, των Σωμάτων Ασφαλείας και της Υπηρεσίας
Πολιτικής Αεροπορίας, καθώς και σε κάθε άλλο νομίμως
λειτουργούντα σταθμό, δίκτυο ή υπηρεσία.
2. Στις περιπτώσεις υφιστάμενων θέσεων μετάδοσης
και εκπομπής και συχνοτήτων εκπομπής των ραδιοφωνικών σταθμών της Ε.Ρ.Τ. Α.Ε. της παρ. 1, μέχρι την επι-
καιροποίηση και έκδοση του νέου χάρτη συχνοτήτων
σύμφωνα με την παρ. 9 του άρθρου 13 του ν. 3592/2007
(Α’ 161), και πάντως όχι πέραν της 31ης.12.2025, παύουν
οι διαδικασίες επιβολής και εκτέλεσης παντός είδους κυρώσεων και προστίμων εις βάρος της Ε.Ρ.Τ. Α.Ε., των νόμι-
μων εκπροσώπων της και του προσωπικού της, εφόσον
δεν έχουν εκτελεστεί μέχρι την έκδοση του παρόντος.
3. Οι διατάξεις των παρ. 1 και 2 εφαρμόζονται για τις
εν λειτουργία υφιστάμενες θέσεις μετάδοσης και εκπομπής και τις υφιστάμενες συχνότητες εκπομπής του
ραδιοφωνικού προγράμματος της Ε.Ρ.Τ. Α.Ε., οι οποίες
δεν έχουν δηλωθεί ή προβλεφθεί στον ισχύοντα χάρτη
συχνοτήτων και για τις οποίες δεν έχει εκδοθεί μέχρι την
έναρξη ισχύος του παρόντος απόφαση αποξήλωσης του
Δ.Σ. της Ε.Ρ.Τ. Α.Ε. ή απόφαση του Δ.Σ. της Ε.Ρ.Τ. Α.Ε. περί
οριστικής διακοπής λειτουργίας αυτών με την οποία
να χαρακτηρίζονται ως ανενεργές, εφόσον υποβληθεί
μέχρι την 31η Δεκεμβρίου 2024 δήλωση ενώπιον της
Γενικής Γραμματείας Τηλεπικοινωνιών και Ταχυδρομείων
για τις υφιστάμενες θέσεις μετάδοσης και συχνότητες
εκπομπής, στην οποία αναφέρονται κατ’ ελάχιστον η
υφιστάμενη συχνότητα κάθε ραδιοφωνικού προγράμματος και οι πρωτεύουσες και τυχόν δευτερεύουσες θέσεις
μετάδοσης και εκπομπής με τις ακριβείς συντεταγμένες
τους (ΕΓΣΑ’ 87).
4. Μέχρι την έκδοση του νέου χάρτη συχνοτήτων, και
πάντως όχι πέραν της 31ης.12.2025, οι ραδιοφωνικοί
σταθμοί της Ε.Ρ.Τ. Α.Ε. δύνανται να χρησιμοποιούν και
δευτερεύουσες θέσεις μετάδοσης και εκπομπής, πέραν
των προβλεπόμενων στον ισχύοντα χάρτη συχνοτήτων,
εφόσον λόγω γεωμορφολογικών ή άλλων ιδιομορφιών
ή λόγω παρεμβολών από αλλοδαπά δίκτυα δεν είναι τεχνικώς εφικτή η ικανοποιητική κάλυψη όλης της επικρά-
τειας και εφόσον από τη χρήση αυτών δεν προκαλούνται
επιζήμιες παρεμβολές στους διαύλους συχνοτήτων των
Ενόπλων Δυνάμεων, των Σωμάτων Ασφαλείας και της
Υπηρεσίας Πολιτικής Αεροπορίας.
Για τον σκοπό αυτό εφαρμόζονται αναλογικά και για
τους ραδιοφωνικούς σταθμούς της Ε.Ρ.Τ. Α.Ε. οι διατάξεις των άρθρων 65 του ν. 4155/2013 (Α’ 120) και 61 του
ν. 4313/2014 (Α’ 261).
5. Με κοινή απόφαση του Υπουργού Ψηφιακής Διακυβέρνησης και του αρμόδιου για θέματα της Ε.Ρ.Τ. Α.Ε.
Υπουργού δύναται να καθορίζονται οι ειδικότεροι όροι,
οι τεχνικές προϋποθέσεις και τυχόν περαιτέρω στοιχεία
που απαιτούνται για τη δήλωση της παρ. 3.»
Άρθρο 30
Προϊόν του Μνημονίου Συνεργασίας
μεταξύ Ελλάδας και Κύπρου στον τομέα
του ψηφιακού μετασχηματισμού
Το προϊόν της υποπαρ. 6.1 της παρ. 6 του από 19.6.2024
Μνημονίου Συνεργασίας μεταξύ του Υπουργείου Ψηφιακής Διακυβέρνησης της Ελληνικής Δημοκρατίας και
του Υφυπουργείου Έρευνας, Καινοτοµίας και Ψηφιακής
Πολιτικής της Κυπριακής Δημοκρατίας στον τομέα του
ψηφιακού µετασχηµατισµού, το οποίο κυρώθηκε με το
άρθρο πρώτο τον ν. 5133/2024 (Α’ 142), και μέχρι του
ποσού των ενός εκατομμυρίου πεντακοσίων χιλιάδων
(1.500.000) ευρώ, εισέρχεται μέσω τραπεζικού λογαριασμού που συστήνεται στην Τράπεζα της Ελλάδος στα
έσοδα του κρατικού προϋπολογισμού, προκειμένου να
διατεθεί στην Κοινωνία της Πληροφορίας Α.Ε., μέσω
ισόποσης πίστωσης του τακτικού προϋπολογισμού του
Υπουργείου Ψηφιακής Διακυβέρνησης, κατ’ εφαρμογή
του άρθρου 74 του ν. 4270/2014 (Α’ 143).
ΜΕΡΟΣ ΣΤ’
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 31
Εξουσιοδοτικές διατάξεις
1. Με κοινή απόφαση των Υπουργών Ψηφιακής Διακυβέρνησης και Εθνικής Οικονομίας και Οικονομικών, κα-
τόπιν γνώμης του Ν.Π.Δ.Δ. «Ελληνικό Κτηματολόγιο», καθορίζονται τα πάγια και αναλογικά τέλη για την εγγραφή
πράξεων και την έκδοση και τη χορήγηση αντιγράφων,
πιστοποιητικών και διαγραμμάτων από τις υπηρεσίες
του Ν.Π.Δ.Δ. «Ελληνικό Κτηματολόγιο».
2. Με απόφαση του Διοικητικού Συμβουλίου του
Ν.Π.Δ.Δ. «Ελληνικό Κτηματολόγιο» καθορίζονται:
α) οι ειδικότερες προϋποθέσεις της διαδικασίας πιστοποίησης μηχανικών του άρθρου 7, οι υπηρεσίες του
Ν.Π.Δ.Δ. οι οποίες επιφορτίζονται με τη διενέργειά της
και ρυθμίζεται ο τρόπος υποβολής των αιτήσεων εγγραφής, καθώς και των διαδικασιών διαγραφής από το
μητρώο πιστοποιημένων μηχανικών,
β) το ύψος του ειδικού τέλους της παρ. 5 του άρθρου 7
για την ολοκλήρωση έκδοσης κάθε απόφασης, καθώς
και το ύψος της αμοιβής του ιδιώτη πιστοποιημένου
μηχανικού,
γ) τα ειδικότερα ζητήματα σχετικά με την ανάπτυξη
και λειτουργία της ειδικής ηλεκτρονικής εφαρμογής
διόρθωσης γεωμετρικών στοιχείων, οι αναγκαίες δια
λειτουργικότητες με πληροφοριακά συστήματα, η διαδικασία εξουσιοδότησης των χρηστών, τα οργανωτικά
και τεχνικά μέτρα ασφαλείας και κάθε τεχνική ή άλλη
λεπτομέρεια για την εφαρμογή του άρθρου 8,
δ) η διαδικασία υποβολής αίτησης για διόρθωση γεωμετρικών στοιχείων ακινήτων, η διαδικασία κοινοποί-
ησης της αίτησης και της απόφασης που εκδίδεται επ’
αυτής, η διαδικασία λήψης απόφασης επί της αίτησης,
η διαδικασία ανάθεσης υποθέσεων σε πιστοποιημένους
μηχανικούς και παράδοσης αποφάσεων από αυτούς, η
διαδικασία ελέγχου των αποφάσεων, η διαδικασία αντιμετώπισης κωλυμάτων, οι διαδικασίες προσφυγών και
αντιρρήσεων των άρθρων 8 και 10, οι υπηρεσίες του
Ν.Π.Δ.Δ. οι οποίες ενσωματώνουν τις αποφάσεις της
παρ. 13 του άρθρου 8, της παρ. 5 του άρθρου 9 και της
παρ. 3 του άρθρου 10, και η διαδικασία ενσωμάτωσης
στη βάση δεδομένων του Ν.Π.Δ.Δ. «Ελληνικό Κτηματολόγιο» των αποφάσεων: δα) της παρ. 13 του άρθρου 8,
δβ) των Πιστοποιημένων Μηχανικών και δγ) του δευτεροβάθμιου οργάνου κρίσης, καθώς και κάθε αναγκαία
λεπτομέρεια για τη διαδικασία διόρθωσης των γεωμετρικών στοιχείων ακινήτων του Κεφαλαίου Β’ του Μέρους Β’,
ε) η ημερομηνία έναρξης ισχύος του Κεφαλαίου Β’ του
Μέρους Β’.
3. Με απόφαση του Διοικητικού Συμβουλίου του
Ν.Π.Δ.Δ. «Ελληνικό Κτηματολόγιο», καθορίζονται ο
τρόπος και ο χρόνος τήρησης των αρχείων κτηματογράφησης, η διαδικασία ψηφιοποίησης του έγχαρτου
αρχείου και ο χρόνος διατήρησης αυτού μετά από την
ψηφιοποίηση, η διαδικασία καταστροφής και κάθε άλλο
θέμα σχετικό με την ασφαλή εκκαθάριση και ανακύκλωση των αρχείων του άρθρου 25.
4. Με κοινή απόφαση του Υπουργού Εθνικής Οικονομίας και Οικονομικών και των κατά περίπτωση αρμοδί-
ων Υπουργών, που δημοσιεύεται στην Εφημερίδα της
Κυβερνήσεως, δύναται να μεταβιβάζεται η κυριότητα
ακινήτων του Ελληνικού Δημοσίου ιδιοκτησίας φορέων
της Γενικής Κυβέρνησης, κατά την έννοια της περ. β) της
παρ. 1 του άρθρου 14 του ν. 4270/2014 (Α’ 143), σε άλλους φορείς της Γενικής Κυβέρνησης. Ειδικά για τη μετα-
βίβαση της κυριότητας ακινήτων ιδιοκτησίας των Οργανισμών Τοπικής Αυτοδιοίκησης α’ ή β’ βαθμού απαιτείται
η προηγούμενη σύμφωνη γνώμη του οικείου δημοτικού
ή περιφερειακού συμβουλίου. Για τη μεταβίβαση της
κυριότητας ακινήτων κυριότητας νομικών προσώπων
δημόσιου και ιδιωτικού δικαίου του Μητρώου Φορέων
Γενικής Κυβέρνησης, απαιτείται η προηγούμενη σύμφωνη γνώμη του αρμόδιου κατά το καταστατικό οργάνου
τους, με την επιφύλαξη του Κεφαλαίου ΙΓ’ του Μέρους
Τέταρτου του ν. 4389/2016 (Α’ 94). Στην απόφαση του
πρώτου εδαφίου περιγράφεται το ακίνητο και αναφέρονται ο Κωδικός Αριθμός Eθνικού Kτηματολογίου του,
ο μεταβιβάζων φορέας, ο αποδεχόμενος τη μεταβίβαση φορέας, η αιτία κτήσης και μεταβίβασης, καθώς και
κάθε άλλο αναγκαίο στοιχείο για την πραγματοποίηση
της μεταβίβασης. Η απόφαση μεταβίβασης καταχωρίζεται ατελώς στα κτηματολογικά φύλλα ως πράξη του
άρθρου 12 του ν. 2664/1998 (Α’ 275), περί των πράξεων
που καταχωρίζονται στα κτηματολογικά φύλλα.
5. Με απόφαση του Διοικητικού Συμβουλίου του
Ν.Π.Δ.Δ. «Ελληνικό Κτηματολόγιο», ρυθμίζονται τα
ειδικότερα ζητήματα σχετικά με την ανάπτυξη και τη
λειτουργία της εφαρμογής εισήγησης νομικού ελέγχου
με τη χρήση συστήματος τεχνητής νοημοσύνης του άρθρου 11, όπως τα αντλούμενα έγγραφα ή πληροφορίες,
οι αναγκαίες διαλειτουργικότητες με πληροφοριακά συστήματα και τα οργανωτικά και τεχνικά μέτρα ασφαλείας.
6. Με απόφαση του Διοικητικού Συμβουλίου του
Ν.Π.Δ.Δ. «Ελληνικό Κτηματολόγιο» εκδίδεται προκήρυξη
για την πλήρωση των θέσεων της παρ. 1 του άρθρου 21,
στην οποία καθορίζονται: α) ο αριθμός ανά ειδικότητα
του προσωπικού που θα προσληφθεί, β) τα απαιτούμενα
ανά ειδικότητα προσόντα (κύρια, πρόσθετα ή επικουρικά), γ) τα κριτήρια κατάταξης, δ) η προθεσμία υποβολής
αιτήσεων των υποψηφίων και ο τρόπος υποβολής τους,
ε) τα απαιτούμενα δικαιολογητικά, στ) η διάρκεια των
συμβάσεων, καθώς και κάθε άλλη σχετική λεπτομέρεια. Η
προκήρυξη εγκρίνεται ή τροποποιείται μέσα σε τρεις (3)
εργάσιμες ημέρες από την περιέλευση του αντίστοιχου
σχεδίου στο Ανώτατο Συμβούλιο Επιλογής Προσωπικού
(Α.Σ.Ε.Π.). Εάν παρέλθει άπρακτη η ως άνω προθεσμία,
τεκμαίρεται η σύμφωνη γνώμη του Α.Σ.Ε.Π.. Η προκήρυξη δημοσιεύεται στην ιστοσελίδα του Ν.Π.Δ.Δ..
7. Με απόφαση του Διοικητικού Συμβουλίου του
Ν.Π.Δ.Δ. «Ελληνικό Κτηματολόγιο» ρυθμίζονται:
α) ο τρόπος, οι όροι άσκησης του δικαιώματος πρόσβασης στα προσωρινά κτηματολογικά στοιχεία της
ανάρτησης του άρθρου 4 του ν. 2308/1995 (Α’ 114), τα
οποία έχουν αναρτηθεί στην ιστοσελίδα του Ν.Π.Δ.Δ.
«Ελληνικό Κτηματολόγιο», καθώς και τα πρόσωπα που
έχουν δικαίωμα να έχουν πρόσβαση σε αυτά, όπως και
κάθε άλλο σχετικό θέμα τεχνικού και λεπτομερειακού
χαρακτήρα,
β) ζητήματα τεχνικού και λεπτομερειακού χαρακτήρα
που αφορούν στη διαδικασία κτηματογράφησης των
ακινήτων, τα οποία εμπίπτουν στην τοπική αρμοδιότητα του Κτηματολογίου Πρωτευούσης, καθώς και στην
κατάργηση του Γραφείου Κτηματολογίου Πρωτευούσης,
γ) διαδικαστικά ζητήματα και τεχνικές λεπτομέρειες
για την εφαρμογή των ρυθμίσεων του Κεφαλαίου Α’ του
Μέρους Β’.
Άρθρο 32
Μεταβατική διάταξη
Όπου στον ν. 2664/1998 (Α’ 275) ορίζεται ανάλογη
εφαρμογή της παρ. 2 του άρθρου 19 νοείται ανάλογη
εφαρμογή του άρθρου 8 του παρόντος.
Άρθρο 33
Καταργούμενες διατάξεις
Καταργούνται:
α) Από τη δημοσίευση της απόφασης της παρ. 1 του
άρθρου 31 του παρόντος, περί καθορισμού του ύψους
πάγιων και αναλογικών τελών, τα άρθρα 6 και 7 του
ν. 4512/2018 (Α’ 5), περί των πάγιων και αναλογικών τελών για την εγγραφή πράξεων και περί των τελών για την
έκδοση και τη χορήγηση αντιγράφων, πιστοποιητικών
και διαγραμμάτων.
β) Από τη δημοσίευση της απόφασης της περ. ε) της παρ. 2 του άρθρου 31, περί της έναρξης ισχύος του Κεφαλαίου Β’ του Μέρους Β’ του παρόντος, η παρ. 2 του άρθρου 19 του ν. 2664/1998 (Α’ 275), περί διόρθωσης γεωμετρικών
στοιχείων των κτηματολογικών εγγραφών, και η περ. γ) της παρ. 1 του άρθρου 18 του ν. 2664/1998, περί πρόδηλου
σφάλματος που αφορά σε γεωμετρικά στοιχεία γεωτεμαχίου.
γ) Από τη δημοσίευση του παρόντος το δεύτερο εδάφιο της παρ. 3 του άρθρου 6, περί αιτήσεων διόρθωσης κτηματολογικής εγγραφής, το δεύτερο εδάφιο της παρ. 3 του άρθρου 6Α, περί αιτήσεων διόρθωσης κτηματολογικών στοιχείων
πινάκων και διαγραμμάτων και το δεύτερο εδάφιο της περ. β) της παρ. 1 του άρθρου 7, περί ενστάσεων, του ν. 2308/1995
(Α’ 114), πλην των περιοχών στις οποίες έχει ήδη εκκινήσει η προθεσμία υποβολής αιτήσεων διόρθωσης ή ενστάσεων.
ΜΕΡΟΣ Ζ’
ΕΝΑΡΞΗ ΙΣΧΥΟΣ
Άρθρο 34
Έναρξη ισχύος
1. Με την επιφύλαξη της παρ. 2, η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
2. Η ισχύς του Κεφαλαίου Β’ του Μέρους Β’ αρχίζει από τη δημοσίευση της απόφασης της περ. ε) της παρ. 2 του
άρθρου 31.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου
του Κράτους.
Αθήνα, 4 Οκτωβρίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί

Αναπληρωτής Υπουργός

Εθνικής Οικονομίας
Εθνικής Οικονομίας

και Οικονομικών
και Οικονομικών
Εξωτερικών
ΚΩΝΣΤΑΝΤΙΝΟΣ ΧΑΤΖΗΔΑΚΗΣ
NIKOΛAOΣ ΠΑΠΑΘΑΝΑΣΗΣ
ΓΕΩΡΓΙΟΣ ΓΕΡΑΠΕΤΡΙΤΗΣ


Παιδείας, Θρησκευμάτων
Εθνικής Άμυνας
Εσωτερικών
και Αθλητισμού
ΝΙΚΟΛΑΟΣ - ΓΕΩΡΓΙΟΣ ΔΕΝΔΙΑΣ
ΘΕΟΔΩΡΟΣ ΛΙΒΑΝΙΟΣ
ΚΥΡΙΑΚΟΣ ΠΙΕΡΡΑΚΑΚΗΣ
Προστασίας του Πολίτη
Υποδομών και Μεταφορών
Περιβάλλοντος και Ενέργειας
ΜΙΧΑΗΛ ΧΡΥΣΟΧΟΪΔΗΣ
XΡΗΣΤΟΣ ΣΤΑΪΚΟΥΡΑΣ
ΘΕΟΔΩΡΟΣ ΣΚΥΛΑΚΑΚΗΣ

Εργασίας
Ανάπτυξης
και Κοινωνικής Ασφάλισης
Δικαιοσύνης
ΠΑΝΑΓΙΩΤΗΣ ΘΕΟΔΩΡΙΚΑΚΟΣ
ΝΙΚΗ ΚΕΡΑΜΕΩΣ
ΓΕΩΡΓΙΟΣ ΦΛΩΡΙΔΗΣ

Αγροτικής Ανάπτυξης
Ναυτιλίας
Μετανάστευσης και Ασύλου
και Τροφίμων
και Νησιωτικής Πολιτικής
ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ
ΚΩΝΣΤΑΝΤΙΝΟΣ ΤΣΙΑΡΑΣ
ΧΡΗΣΤΟΣ ΣΤΥΛΙΑΝΙΔΗΣ

Κλιματικής Κρίσης
Υφυπουργός
Ψηφιακής Διακυβέρνησης
και Πολιτικής Προστασίας
στον Πρωθυπουργό
ΔΗΜΗΤΡΙΟΣ ΠΑΠΑΣΤΕΡΓΙΟΥ
ΒΑΣΙΛΕΙΟΣ ΚΙΚΙΛΙΑΣ
ΠΑΥΛΟΣ ΜΑΡΙΝΑΚΗΣ
Θεωρήθηκε και τέθηκε η Μεγάλη Σφραγίδα του Κράτους.
Αθήνα, 4 Οκτωβρίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ
