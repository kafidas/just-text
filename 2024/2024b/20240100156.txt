NOMOΣ ΥΠ’ ΑΡΙΘΜ. 5141
Κύρωση Σύμβασης Παραχώρησης Υπηρεσιών
για τη χρηματοδότηση, λειτουργία, συντήρηση
και εκμετάλλευση της Αττικής Οδού.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΕΡΙΕΧΟΜΕΝΑ
ΚΕΦΑΛΑΙΟ Α’
ΚΥΡΩΣΗ ΣΥΜΒΑΣΗΣ ΠΑΡΑΧΩΡΗΣΗΣ ΥΠΗΡΕΣΙΩΝ ΓΙΑ
ΤΗ ΧΡΗΜΑΤΟΔΟΤΗΣΗ, ΛΕΙΤΟΥΡΓΙΑ, ΣΥΝΤΗΡΗΣΗ ΚΑΙ
ΕΚΜΕΤΑΛΛΕΥΣΗ ΤΗΣ ΑΤΤΙΚΗΣ ΟΔΟΥ
Άρθρο πρώτο Κύρωση Σύμβασης Παραχώρησης
ΠΡΟΟΙΜΙΟ
Άρθρο 1 Εισαγωγή - Συμβαλλόμενοι
Άρθρο 2 Νομιμότητα και ακρίβεια υποβληθέντων
στοιχείων - Δηλώσεις και εγγυήσεις
Άρθρο 3 Ορισμοί - Ερμηνεία της Σύμβασης - Παραρτήματα
Άρθρο 4 Ισχύς της Σύμβασης - Ημερομηνία έναρξης
παραχώρησης - Περίοδος παραχώρησης
Άρθρο 5 Συμβατικό αντικείμενο
Άρθρο 6 Γνώση συνθηκών του έργου - Κατανομή κινδύνων - Ανταγωνισμός
Άρθρο 7 Χώρος εκτέλεσης του έργου παραχώρησης -
Μεταβίβαση περιουσιακών στοιχείων
Άρθρο 8 Λειτουργία - Συντήρηση του έργου παραχώρησης - Επιδόσεις
Άρθρο 9 Μελέτες - Κατασκευές
Άρθρο 10 Ανεξάρτητος μηχανικός
Άρθρο 11 Προστασία του περιβάλλοντος
Άρθρο 12 Αρχαιολογικά ευρήματα - Προστασία αρχαιοτήτων
Άρθρο 13 Άδειες
Άρθρο 14 Συμβάσεις με υπεργολάβους
Άρθρο 15 Χρηματοδότηση του έργου - Αναχρηματοδότηση
Άρθρο 16 Εταιρεία - Μετοχικό κεφάλαιο - Μέτοχοι
Άρθρο 17 Χρηματοοικονομικό μοντέλο
Άρθρο 18 Εκμετάλλευση του έργου παραχώρησης -
Διόδια Τέλη
Άρθρο 19 Πληρωμές
Άρθρο 20 Εγγυήσεις καλής εκτέλεσης
Άρθρο 21 Ασφάλιση
Άρθρο 22 Αποζημιώσεις
Άρθρο 23 Παρέμβαση του Δημοσίου
Άρθρο 24 Ανωτέρα βία
Άρθρο 25 Καταγγελία εκ μέρους του Δημοσίου - Συνέπειες
Άρθρο 26 Καταγγελία εκ μέρους του Παραχωρησιούχου - Συνέπειες
Άρθρο 27 Επανόρθωση - Συνεχιζόμενη εκτέλεση
Άρθρο 28 Εκχώρηση και μεταβίβαση
Άρθρο 29 Δικαιώματα πνευματικής και βιομηχανικής
ιδιοκτησίας
Άρθρο 30 Προσωπικά δεδομένα
Άρθρο 31 Επιστροφή του έργου παραχώρησης στο
Δημόσιο
Άρθρο 32 Επίλυση διαφορών
Άρθρο 33 Φορολογικά ζητήματα
Άρθρο 34 Τροποποιήσεις
Άρθρο 35 Τροποποίηση της Σύμβασης Παραχώρησης
Άρθρο 36 Εφαρμοστέο δίκαιο - Μεταβολή νομοθεσίας
Άρθρο 37 Επικοινωνία - Γνωστοποιήσεις - Λοιποί όροι
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΤΗΝ ΟΛΟΚΛΗΡΩΣΗ ΤΗΣ ΠΑΡΑΧΩΡΗΣΗΣ
Άρθρο δεύτερο Υποκατάσταση
Άρθρο τρίτο Προσωπικά δεδομένα
Άρθρο τέταρτο Συνδρομητικές συμβάσεις διέλευσης
και Διόδια Τέλη
Άρθρο πέμπτο Ευθύνη
Άρθρο έκτο Τελικές διατάξεις
ΚΕΦΑΛΑΙΟ Γ’
ΕΝΑΡΞΗ ΙΣΧΥΟΣ
Άρθρο έβδομο Έναρξη ισχύος
ΚΕΦΑΛΑΙΟ Α’
ΚΥΡΩΣΗ ΣΥΜΒΑΣΗΣ ΠΑΡΑΧΩΡΗΣΗΣ
ΥΠΗΡΕΣΙΩΝ ΓΙΑ ΤΗ ΧΡΗΜΑΤΟΔΟΤΗΣΗ,
ΛΕΙΤΟΥΡΓΙΑ, ΣΥΝΤΗΡΗΣΗ ΚΑΙ ΕΚΜΕΤΑΛΛΕΥΣΗ
ΤΗΣ ΑΤΤΙΚΗΣ ΟΔΟΥ
Άρθρο πρώτο
Κύρωση Σύμβασης Παραχώρησης
Κυρώνεται και αποκτά ισχύ νόμου, με την εξαίρεση των
Προσαρτημάτων αυτής, η Σύμβαση Παραχώρησης Υπηρεσιών για τη χρηματοδότηση, λειτουργία, συντήρηση
και εκμετάλλευση της Αττικής Οδού (εφεξής: Σύμβαση
Παραχώρησης), η οποία υπογράφηκε στις 12 Σεπτεμβρίου 2024 μεταξύ, αφενός του Ελληνικού Δημοσίου
και της ανώνυμης εταιρείας με την επωνυμία «Ταμείο
Αξιοποίησης Ιδιωτικής Περιουσίας του Δημοσίου Α.Ε.»
(εφεξής: ΤΑΙΠΕΔ), αφετέρου της ανώνυμης εταιρείας με
την επωνυμία «Νέα Αττική Οδός Παραχώρηση Μονοπρόσωπη Ανώνυμη Εταιρεία» και, εκ τρίτου, της ανώνυμης εταιρείας με την επωνυμία «ΓΕΚ ΤΕΡΝΑ ΑΝΩΝΥΜΗ
ΕΤΑΙΡΕΙΑ», το κείμενο της οποίας έχει ως εξής:
ΚΕΦΑΛΑΙΟ Β
ΡΥΘΜΙΣΕΙΣ ΓΙΑ ΤΗΝ ΟΛΟΚΛΗΡΩΣΗ ΤΗΣ
ΠΑΡΑΧΩΡΗΣΗΣ
Άρθρο δεύτερο
Υποκατάσταση
1. Κατά την Ημερομηνία Έναρξης Παραχώρησης της
Σύμβασης Παραχώρησης, ο Παραχωρησιούχος ή ο Βασικός Υπεργολάβος που ο Παραχωρησιούχος θα υποδείξει
έως την Ημερομηνία Έναρξης Παραχώρησης σύμφωνα
με την παρ. 2, υπεισέρχεται αυτοδίκαια στα δικαιώματα,
συμπεριλαμβανομένων τυχόν παρεπόμενων δικαιωμάτων, και τις υποχρεώσεις της ανώνυμης εταιρείας «Αττική Οδός Α.Ε.» ή/και κατά περίπτωση, της ανώνυμης
εταιρείας «Αττικές Διαδρομές Α.Ε.», που απορρέουν από
τις συμβάσεις που ορίζονται σύμφωνα με τη διαδικασία
της παρ. 2.
2. Η εταιρεία «Αττική Οδός Α.Ε.» παραδίδει αμελλητί
στον Παραχωρησιούχο, με ταυτόχρονη κοινοποίηση στο
Δημόσιο και τον Παραχωρητή, τις συμβάσεις που έχει
συνάψει, είτε η ίδια, είτε η εταιρεία «Αττικές Διαδρομές
Α.Ε.», και οι οποίες αφορούν στη λειτουργία και εκμετάλλευση του αυτοκινητοδρόμου, ο δε Παραχωρησιούχος
εντός μίας (1) εργάσιμης ημέρας από τη γνωστοποίηση
αυτή, προσδιορίζει με σχετική δήλωσή του προς το Δημόσιο και τον Παραχωρητή, κοινοποιούμενη και προς
τις εταιρείες «Αττική Οδός Α.Ε.» και «Αττικές Διαδρομές
Α.Ε.» κατά περίπτωση, τις συμβάσεις, ως προς τις οποίες
προτίθεται να υποκατασταθεί στα δικαιώματα και τις
υποχρεώσεις της εταιρείας «Αττική Οδός Α.Ε.» ή της εταιρείας «Αττικές Διαδρομές Α.Ε.», είτε ο ίδιος, είτε Βασικός
Υπεργολάβος αυτού, σύμφωνα με τον παρόντα (εφεξής:
οι Μεταβιβαζόμενες Συμβάσεις). Ο Παραχωρησιούχος,
έως την Ημερομηνία Έναρξης Παραχώρησης, γνωστοποιεί με σχετική έγγραφη δήλωσή του στους αντισυμβαλλομένους των Μεταβιβαζόμενων Συμβάσεων, την
υποκατάσταση αυτού ή του Βασικού Υπεργολάβου που
αυτός θα υποδείξει, ως συμβαλλόμενου μέρους στις Μεταβιβαζόμενες Συμβάσεις, σύμφωνα με τον παρόντα.
3. Όροι των Μεταβιβαζόμενων Συμβάσεων, καθώς και
προβλέψεις της κείμενης νομοθεσίας περί εμπορικού και
επιχειρηματικού απορρήτου, σύμφωνα με τους οποίους
δεν επιτρέπεται ή τίθεται υπό όρο ή έγκριση ή άλλη συναφή προϋπόθεση, η προβλεπόμενη δια του παρόντος
υποκατάσταση ή η εκχώρηση δικαιωμάτων εκ μέρους
της ανώνυμης εταιρείας «Αττική Οδός Α.Ε.» ή της ανώνυμης εταιρείας «Αττικές Διαδρομές Α.Ε.», δεν εμποδίζουν
την υποκατάσταση των ως άνω ανωνύμων εταιρειών από
τον Παραχωρησιούχο ή τον Βασικό Υπεργολάβο που θα
υποδείξει σύμφωνα με τον παρόντα.
4. Μεταβιβαζόμενες Συμβάσεις, οι οποίες λήγουν κατά
την Ημερομηνία Έναρξης Παραχώρησης ή την προτεραία αυτής, παρατείνονται αυτοδικαίως για χρονικό διάστημα τεσσάρων (4) μηνών από την Ημερομηνία Έναρξης Παραχώρησης, δυνάμενου του Παραχωρησιούχου ή
του υποδειχθέντος Βασικού Υπεργολάβου να προβούν
οποτεδήποτε εντός της ανωτέρω περιόδου σε καταγγελία οποιασδήποτε εκ των συμβάσεων αυτών αζημίως.
Κάθε αντισυμβαλλόμενος του Παραχωρησιούχου ή του
Βασικού Υπεργολάβου δύναται να προβεί οποτεδήποτε
εντός της περιόδου αυτής σε καταγγελία της σύμβασης
αζημίως, εφόσον έχει γίνει έγγραφη γνωστοποίηση προς
τον Παραχωρησιούχο εξήντα (60) ημέρες νωρίτερα. Με
την πάροδο της περιόδου αυτοδίκαιης παράτασης, οι
Μεταβιβαζόμενες Συμβάσεις λύονται αυτοδικαίως, με
την επιφύλαξη νεότερης έγγραφης συμφωνίας μεταξύ
των συμβαλλομένων μερών.
5. Ο Παραχωρησιούχος και οι Βασικοί Υπεργολάβοι
αυτού δεν ενέχονται για απαιτήσεις ή αξιώσεις αντισυμβαλλομένων ή καθολικών ή ειδικών διαδόχων των αντισυμβαλλομένων ή τρίτων, που απορρέουν ή σχετίζονται
με τις Μεταβιβαζόμενες Συμβάσεις και γεννήθηκαν έως
την Ημερομηνία Έναρξης Παραχώρησης, για τις οποίες
εξακολουθούν να ενέχονται αποκλειστικά οι ανώνυμες
εταιρείες «Αττική Οδός Α.Ε.» ή/και «Αττικές Διαδρομές
Α.Ε.», κατά περίπτωση.
Άρθρο τρίτο
Προσωπικά δεδομένα
Για τους σκοπούς της Σύμβασης Παραχώρησης και
προκειμένου:
α) να διασφαλιστεί η απρόσκοπτη, εύρυθμη και ομαλή
λειτουργία του αυτοκινητόδρομου από τον νέο Παραχωρησιούχο προς όφελος των χρηστών αυτού,
β) να εξυπηρετηθούν προφανείς σκοποί προάσπισης
υπέρτερου δημόσιου συμφέροντος και γ) να διασφαλιστεί η προστασία των προσωπικών δεδομένων των
χρηστών του αυτοκινητοδρόμου, ορίζονται τα εξής:
γα) Από την Ημερομηνία Έναρξης Ισχύος της Σύμβασης Παραχώρησης και για χρονικό διάστημα πέντε
(5) μηνών, το Υπουργείο Υποδομών και Μεταφορών,
το ΤΑΙΠΕΔ υπό την ιδιότητά του ως Παραχωρητή και ο
Παραχωρησιούχος καθίστανται αυτοτελώς Υπεύθυνοι
Επεξεργασίας σύμφωνα με τον ν. 4624/2019 (Α’ 137) για
την επεξεργασία προσωπικών δεδομένων στο πλαίσιο
της Σύμβασης Παραχώρησης.
γβ) Από την Ημερομηνία Έναρξης Ισχύος της Σύμβασης
Παραχώρησης και για χρονικό διάστημα πέντε (5) μηνών,
το Υπουργείο Υποδομών και Μεταφορών, το ΤΑΙΠΕΔ, ο
Παραχωρησιούχος και οποιοσδήποτε τρίτος εντέλλεται
από τον Παραχωρησιούχο, αποκτούν πρόσβαση και διαβιβάζονται προς αυτούς, ανάλογα με την περίπτωση
και τις ειδικότερες ανάγκες τεχνικής ή άλλης φύσεως,
το σύνολο των προσωπικών δεδομένων πάσης φύσεως
και παντός φυσικού προσώπου που διατηρούνται και
για τα οποία εκτελείται επεξεργασία στο πλαίσιο της
από 23.5.1996 Σύμβασης Παραχώρησης της Μελέτης,
Κατασκευής Αυτοχρηματοδότησης και Εκμετάλλευσης
της Ελεύθερης Λεωφόρου Ελευσίνας - Σταυρού - Αεροδρομίου Σπάτων και Δυτικής Περιφερειακής Λεωφόρου
Υμηττού (εφεξής: η από 23.5.1996 Σύμβασης Παραχώρησης), που κυρώθηκε με τον ν. 2445/1996 (Α’ 274).
γγ) Η δημοσίευση του παρόντος στην Εφημερίδα της
Κυβερνήσεως, σύμφωνα με το άρθρο έβδομο, επέχει
θέση ενημέρωσης των υποκειμένων προσωπικών δεδομένων ως προς την, κατά την υποπερ. γβ), πρόσβαση ή
διαβίβαση των δεδομένων τους, κατά τα άρθρα 53 και
54 του ν. 4624/2019 (Α’ 137).
γδ) Η επεξεργασία των προσωπικών δεδομένων εκτελείται σύμφωνα με τις σχετικές διατάξεις του ΓΚΠΔ και
της ισχύουσας εφαρμοστέας νομοθεσίας εν γένει.
γε) Ο Υπεύθυνος Επεξεργασίας των εν λόγω προσωπικών δεδομένων της από 23.5.1996 Σύμβασης Παραχώρησης, συνεργάζεται με το Υπουργείο Υποδομών
και Μεταφορών, το ΤΑΙΠΕΔ, τον Παραχωρησιούχο και
οποιονδήποτε τρίτο εντέλλεται από τον Παραχωρησιούχο για τη διασφάλιση της αδιάλειπτης, απρόσκοπτης
και εύρυθμης λειτουργίας του αυτοκινητοδρόμου από
τον νέο Παραχωρησιούχο και την προάσπιση υπέρτερου
δημόσιου συμφέροντος, συμμορφώνεται δε με όλες τις
εκ του νόμου υποχρεώσεις του σε σχέση με τη νόμιμη
επεξεργασία των προσωπικών δεδομένων.
Άρθρο τέταρτο
Συνδρομητικές συμβάσεις
διέλευσης και Διόδια Τέλη
1. Κατά την Ημερομηνία Έναρξης Παραχώρησης της
Σύμβασης Παραχώρησης, ο Παραχωρησιούχος υπεισέρχεται αυτοδίκαια στα δικαιώματα και τις υποχρεώσεις
των ανωνύμων εταιρειών «Αττική Οδός Α.Ε.» και «Αττικές Διαδρομές Α.Ε.» που απορρέουν από τις συμβάσεις
συνδρομητικής διέλευσης που οι εταιρείες αυτές έχουν
συνάψει με χρήστες του αυτοκινητοδρόμου, με την επιφύλαξη των προβλέψεων του παρόντος.
2. Η δημοσίευση του παρόντος στην Εφημερίδα της
Κυβερνήσεως, σύμφωνα με το άρθρο έβδομο, επέχει
θέση αναγγελίας του άρθρου 460 του Αστικού Κώδικα
(π.δ. 456/84, Α’ 164), καθώς και θέση δημόσιας ανακοίνωσης προς ενημέρωση των συνδρομητών για τις αναπροσαρμογές του Τιμοκαταλόγου Διοδίων Τελών και του
Τιμοκαταλόγου Συνδρομητικών Προγραμμάτων, υπό
την έννοια των συμβάσεων συνδρομητικής διέλευσης
της παρ. 1.
3. Κατά την Ημερομηνία Έναρξης Παραχώρησης της
Σύμβασης Παραχώρησης και ώρα 00.00, η εταιρεία «Αττική Οδός Α.Ε.» υποχρεούται:
α) Να μεριμνήσει για την ομαλή μετάπτωση του συνόλου των συστημάτων τιμολόγησης και συνδρομητικών υπηρεσιών του αυτοκινητοδρόμου στον αριθμό
φορολογικού μητρώου του Παραχωρησιούχου για τη
διασφάλιση της αδιάλειπτης εξυπηρέτησης και απρόσκοπτης διέλευσης όσων συνδρομητών έχουν σύμβαση
διέλευσης σε ισχύ και σύμφωνα με τα χρηματικά υπόλοιπα των συνδρομητικών λογαριασμών τους κατά τον
χρόνο αυτόν.
β) Να μεριμνήσει για την εξαγωγή από το σύστημα
τιμολόγησης και να παραδώσει στο Δημόσιο και στον
Παραχωρησιούχο κατάσταση των υπολοίπων των συνδρομητικών λογαριασμών από προκαταβολές ή χρηματικές εγγυήσεις των συνδρομητών.
γ) Να προβεί στη μεταφορά του συνολικού ποσού που
αντιστοιχεί στα χρηματικά υπόλοιπα των συνδρομητικών
λογαριασμών από προκαταβολές ή χρηματικές εγγυήσεις
των συνδρομητών, όπως εμφανίζεται στην κατάσταση υπολοίπων της περ. β, σε τραπεζικό λογαριασμό που τηρείται
στο όνομα του Παραχωρησιούχου, τον οποίο αυτός θα της
έχει γνωστοποιήσει, πριν από την Ημερομηνία Έναρξης
Παραχώρησης. Αν η Ημερομηνία Έναρξης Παραχώρησης
της Σύμβασης Παραχώρησης δεν είναι τραπεζική εργάσιμη
ημέρα, η υποχρέωση του πρώτου εδαφίου μεταφέρεται την
αμέσως επομένη τραπεζική εργάσιμη ημέρα. Η μεταφορά
πραγματοποιείται χωρίς να απαιτείται η έκδοση φορολογικού στοιχείου, απαλλάσσεται κάθε φόρου, τέλους, εισφοράς, κράτησης και κάθε προμήθειας τραπεζικών εργασιών
και δεν θεωρείται δάνειο, δωρεά ή εν γένει προσαύξηση
περιουσίας χωρίς νόμιμη αιτία.
δ) Κατά τη μεταφορά των χρηματικών υπολοίπων σύμφωνα με το παρόν ή το αργότερο εντός δέκα (10) ημερών
από την Ημερομηνία Έναρξης Παραχώρησης, η «Αττική
Οδός Α.Ε.», βάσει της κατάστασης υπολοίπων των συνδρομητικών λογαριασμών, εκκαθαρίζει τη σχετική χρηματική κατάθεση, σε συμφωνία με τον Παραχωρησιούχο.
ε) Εντός δύο (2) μηνών από την Ημερομηνία Έναρξης
Παραχώρησης, η εταιρεία «Αττική Οδός Α.Ε.» προβαίνει
στη χρηματική κατάθεση των ποσών από χρηματικές
εγγυήσεις συνδρομητών, αφού προηγουμένως λάβουν
χώρα σχετική εκκαθάριση και συμψηφισμός των χρηματικών εγγυήσεων με ληξιπρόθεσμα υπόλοιπα συνδρομητών, για οφειλές συνδρομητών από διελεύσεις έως
την Ημερομηνία Έναρξης Παραχώρησης. Η εκκαθάριση
λαμβάνει χώρα σε συμφωνία με τον Παραχωρησιούχο,
εντός της ίδιας προθεσμίας.
4.α) Από την Ημερομηνία Έναρξης Παραχώρησης της
Σύμβασης Παραχώρησης, τα διόδια τέλη που επιβάλλονται στον αυτοκινητόδρομο «Αττική Οδός», εκπτώσεις
επ’ αυτών, καθώς και απαλλαγές από την καταβολή αυτών ρυθμίζονται αποκλειστικά σύμφωνα με τις ειδικότερες προβλέψεις της Σύμβασης Παραχώρησης, κατά
παρέκκλιση κάθε αντίθετης πρόβλεψης.
β) Η δημοσίευση του παρόντος στην Εφημερίδα της
Κυβερνήσεως, σύμφωνα με το άρθρο έβδομο, επέχει
θέση γνωστοποίησης των επιβαλλόμενων διοδίων τελών
προς τους χρήστες.
5. Οι χρήστες που έχουν συνάψει συνδρομητικές
συμβάσεις διέλευσης της παρ. 1 του παρόντος άρθρου
δύνανται να καταγγείλουν αζημίως και οποτεδήποτε
τις συμβάσεις αυτές, τηρουμένων κατά τα λοιπά των
ειδικότερων συμβατικών όρων. Στην περίπτωση αυτή,
αναλαμβάνουν τυχόν μη αναλωμένο υπόλοιπο της συνδρομής τους.
6. Ο Παραχωρησιούχος δεν ευθύνεται για απαιτήσεις ή αξιώσεις συνδρομητών που απορρέουν από ή
σχετίζονται με τις συμβάσεις της παρ. 1 και γεννήθηκαν έως την Ημερομηνία Έναρξης Παραχώρησης, ως
προς τις οποίες αποκλειστικά υπεύθυνες παραμένουν,
κατά περίπτωση, οι ανώνυμες εταιρείες «Αττική Οδός
Α.Ε.» ή/και «Αττικές Διαδρομές Α.Ε.». Αντίστοιχα, οι
ανώνυμες εταιρείες «Αττική Οδός Α.Ε.» και «Αττικές
Διαδρομές Α.Ε.» δεν ευθύνονται για απαιτήσεις ή αξιώσεις συνδρομητών που απορρέουν από ή σχετίζονται με τις συμβάσεις της παρ. 1 και γεννήθηκαν από
την Ημερομηνία Έναρξης Παραχώρησης και εφεξής,
ως προς τις οποίες αποκλειστικά υπεύθυνος είναι ο
Παραχωρησιούχος.
7. Δυνάμει του παρόντος, η κυριότητα και η νομή
επί του κινητού εξοπλισμού ο οποίος έχει χορηγηθεί
σε συνδρομητές βάσει των συμβάσεων της παρ. 1,
όπως ιδίως πομποδέκτες και κάρτες διελεύσεων, και
οι οποίες μεταβιβάζονται από τις ανώνυμες εταιρείες
«Αττική Οδός Α.Ε.» και «Αττικές Διαδρομές Α.Ε.» στο
Δημόσιο κατά τη λήξη της Περιόδου Παραχώρησης της
από 23.5.1996 Σύμβασης Παραχώρησης, μεταβιβάζονται κατά την Ημερομηνία Έναρξης Παραχώρησης δια
του Δημοσίου και του ΤΑΙΠΕΔ στον Παραχωρησιούχο,
χωρίς παράδοση του εν λόγω κινητού εξοπλισμού. Οι
συνδρομητές παραμένουν στην κατοχή του εν λόγω
εξοπλισμού σύμφωνα με τους όρους των συμβάσεων
της παρ. 1, όπως εκάστοτε ισχύουν και με την επιφύλαξη του παρόντος άρθρου. Η δημοσίευση του παρόντος
επέχει θέση γνωστοποίησης έναντι των κατόχων, κατά
την έννοια του δεύτερου εδαφίου του άρθρου 977 του
Αστικού Κώδικα.
Άρθρο πέμπτο
Ευθύνη
Ο Παραχωρησιούχος και το Ελληνικό Δημόσιο δεν
ευθύνονται έναντι οιουδήποτε δανειστή της ανώνυμης
εταιρείας «Αττική Οδός Α.Ε.» και της ανώνυμης εταιρείας «Αττικές Διαδρομές Α.Ε.» για χρέη ή οφειλές αυτών,
εκτός αν πρόκειται για αξιώσεις ή απαιτήσεις που γεννήθηκαν μετά την Ημερομηνία Έναρξης Παραχώρησης
και απορρέουν από τις Μεταβιβαζόμενες Συμβάσεις ή
από τις συμβάσεις συνδρομητών της παρ. 1 του άρθρου
έκτου του παρόντος, για τις οποίες ευθύνεται ο Παραχωρησιούχος, αποκλειομένης πάντως της εφαρμογής του
άρθρου 479 του Αστικού Κώδικα.
Άρθρο έκτο
Τελικές διατάξεις
1. Εάν η Ημερομηνία Έναρξης Παραχώρησης είναι
εξαιρετέα ημέρα, η διαδικασία υπολογισμού της Αναπροσαρμογής Χρηματοοικονομικού Κλεισίματος, όπως
αυτή ορίζεται στη Σύμβαση Παραχώρησης, λαμβάνει
χώρα την αμέσως προηγούμενη εργάσιμη ημέρα.
2. Με τη Σύμβαση Παραχώρησης, ο Παραχωρησιούχος δεν καθίσταται διάδοχος της εταιρείας «ΑΤΤΙΚΗ
ΟΔΟΣ Α.Ε.» και των υπεργολάβων αυτής και δεν μεταβιβάζονται σε αυτόν δικαιώματα και υποχρεώσεις της
εταιρείας «ΑΤΤΙΚΗ ΟΔΟΣ Α.Ε.» και των υπεργολάβων
αυτής και δεν ευθύνεται για απαιτήσεις ή αξιώσεις
που απορρέουν από οποιαδήποτε εργασιακή σύμβαση ή σχέση που συνδέεται με την υλοποίηση της από
23.5.1996 Σύμβασης Παραχώρησης και αποκλείεται η
εφαρμογή οποιασδήποτε άλλης αντίθετης πρόβλεψης
της ισχύουσας νομοθεσίας, με την επιφύλαξη του ενωσιακού δικαίου.
3. Οι ρυθμίσεις της Σύμβασης Παραχώρησης και του
παρόντος νόμου υπερισχύουν κάθε άλλης γενικής ή ειδικής διάταξης.
ΚΕΦΑΛΑΙΟ Γ’
ΕΝΑΡΞΗ ΙΣΧΥΟΣ
Άρθρο έβδομο
Έναρξη ισχύος
Η έναρξη ισχύος αρχίζει από τη δημοσίευσή του στην
Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου 
του Κράτους.
Αθήνα, 3 Οκτωβρίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
Εθνικής Οικονομίας 
Υποδομών
και Οικονομικών 
Εσωτερικών 
και Μεταφορών
ΚΩΝΣΤΑΝΤΙΝΟΣ ΧΑΤΖΗΔΑΚΗΣ 
ΘΕΟΔΩΡΟΣ ΛΙΒΑΝΙΟΣ 
ΧΡΗΣΤΟΣ ΣΤΑΪΚΟΥΡΑΣ
Περιβάλλοντος 
Εργασίας και Κοινωνικής
και Ενέργειας 
Ανάπτυξης 
Ασφάλισης
ΘΕΟΔΩΡΟΣ ΣΚΥΛΑΚΑΚΗΣ 
ΠΑΝΑΓΙΩΤΗΣ ΘΕΟΔΩΡΙΚΑΚΟΣ 
ΝΙΚΗ ΚΕΡΑΜΕΩΣ
Κλιματικής Κρίσης 
Δικαιοσύνης 
και Πολιτικής Προστασίας
ΓΕΩΡΓΙΟΣ ΦΛΩΡΙΔΗΣ 
ΒΑΣΙΛΕΙΟΣ ΚΙΚΙΛΙΑΣ
Θεωρήθηκε και τέθηκε η Μεγάλη Σφραγίδα του Κράτους.
Αθήνα, 3 Οκτωβρίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ