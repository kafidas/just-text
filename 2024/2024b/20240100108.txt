ΝΟΜΟΣ ΥΠ’ ΑΡΙΘΜ. 5122
Ενσωμάτωση του άρθρου 1 της Οδηγίας (ΕΕ) 2019/
1151 κατά το μέρος που αφορά τους αποκλεισμένους διευθυντές και άλλες επείγουσες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΚΕΦΑΛΑΙΟ Α’: ΑΠΟΚΛΕΙΣΜΕΝΟΙ ΔΙΕΥΘΥΝΤΕΣ  -
ΤΡΟΠΟΠΟΙΗΣΗ Ν. 4919/2022
Άρθρο 1 Σκοπός
Άρθρο 2 Αντικείμενο
Άρθρο 3 Αποκλεισμένοι διευθυντές - Προσθήκη άρθρου 56α στον ν. 4919/2022 (παρ. 4 άρθρου 1 Οδηγίας
2019/1151/ΕΕ)
Άρθρο 4 Διάρκεια αποκλεισμού των διευθυντών - Προσθήκη άρθρου 56β στον ν. 4919/2022 (παρ. 4 άρθρου 1
Οδηγίας 2019/1151/ΕΕ)
Άρθρο 5 Μητρώο Αποκλεισμένων Διευθυντών - Προσθήκη άρθρου 56γ στον ν. 4919/2022 (παρ. 4 άρθρου 1
Οδηγίας 2019/1151/ΕΕ)
Άρθρο 6 Χρήση πληροφοριακών συστημάτων για
τους αποκλεισμένους διευθυντές και διαδικασία αποκλεισμού - Προσθήκη άρθρου 56δ στον ν. 4919/2022
(παρ. 4 άρθρου 1 Οδηγίας 2019/1151/ΕΕ)
Άρθρο 7 Πρόβλεψη ανταλλαγής στοιχείων με μητρώα
άλλων κρατών μελών - Προσθήκη άρθρου 56ε στον
ν. 4919/2022 (παρ. 4 άρθρου 1 Οδηγίας 2019/1151/ΕΕ)
Άρθρο 8 Διαχείριση προσωπικών δεδομένων των αποκλεισμένων διευθυντών - Προσθήκη άρθρου 56στ στον
ν. 4919/2022 (παρ. 4 άρθρου Οδηγίας 2019/1151/ΕΕ)
Άρθρο 9 Κυρώσεις για τους αποκλεισμένους διευθυντές - Προσθήκη άρθρου 56ζ στον ν. 4919/2022
Άρθρο 10 Εξουσιοδοτικές διατάξεις για το Μητρώο
Αποκλεισμένων Διευθυντών - Προσθήκη παρ. 22 στο
άρθρο 57 του ν. 4919/2022
ΚΕΦΑΛΑΙΟ Β’: ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 11 Αξιοποίηση κινήτρου φορολογικής απαλλαγής σε επενδυτικά σχέδια που υπάγονται στα καθεστώτα
ενισχύσεων των νόμων 4399/2016 και 3908/2011
Άρθρο 12 Ρύθμιση θεμάτων σχετικά με την παραχώρηση χρήσης ακινήτου της «Πανελλήνιας Έκθεσης Λαμίας» - Τροποποίηση άρθρου 64 ν. 4605/2019
Άρθρο 13 Ρύθμιση θεμάτων σχετικά με τη διαδικασία
κατάργησης της «Πανελλήνιας Έκθεσης Λαμίας» και τη
μεταφορά των σχετικών αρμοδιοτήτων - Τροποποίηση
άρθρου 65 και 66 ν. 4605/2019
Άρθρο 14 Προσωρινή Συνεισφορά Αλληλεγγύης στις
επιχειρήσεις του άρθρου 14 του Κανονισμού (ΕΕ) 2022/
1854 με βάση τα πλεονάζοντα κέρδη φορολογικού έτους
2023
Άρθρο 15 Παράταση αποσπάσεων στο Υπουργείο
Εθνικής Οικονομίας και Οικονομικών
Άρθρο 16 Αναγραφή δυνατότητας πληρωμής μέσω
κάρτας σε συγκεκριμένους Κωδικούς Αριθμούς Δραστηριότητας - Προσθήκη παρ. 9α και 9β στο άρθρο 66
του ν. 4446/2016
Άρθρο 17 Χορήγηση οικονομικής ενίσχυσης στη «SKY
EXPRESS A.E.»
ΚΕΦΑΛΑΙΟ Γ’: ΕΝΑΡΞΗ ΙΣΧΥΟΣ
Άρθρο 18 Έναρξη ισχύος
ΚΕΦΑΛΑΙΟ Α’
ΑΠΟΚΛΕΙΣΜΕΝΟΙ ΔΙΕΥΘΥΝΤΕΣ -
ΤΡΟΠΟΠΟΙΗΣΗ Ν. 4919/2022
Άρθρο 1
Σκοπός
Σκοπός του παρόντος είναι η προστασία των προσώπων που αλληλεπιδρούν με εταιρείες ή υποκαταστήματα
εταιρειών, μέσω της αποτροπής οποιασδήποτε δόλιας ή
καταχρηστικής συμπεριφοράς που εξασφαλίζεται μέσω
της απόρριψης διορισμού φυσικού προσώπου ως διαχειριστή εταιρικών υποθέσεων (αποκλεισμένος διευθυντής), λαμβάνοντας υπόψη όχι μόνο την προηγούμενη
συμπεριφορά του εν λόγω προσώπου στην επικράτεια,
αλλά αξιοποιώντας και πληροφορίες που παρέχονται
από άλλα κράτη μέλη της Ευρωπαϊκής Ένωσης.
Άρθρο 2
Αντικείμενο
Αντικείμενο του παρόντος αποτελεί η ενσωμάτωση
του άρθρου 1 της Οδηγίας (ΕΕ) 2019/1151 του Ευρωπαϊκού Κοινοβουλίου και του Συμβουλίου της 20ής Ιουνίου
2019, όσον αφορά στη χρήση ψηφιακών εργαλείων και
διαδικασιών στον τομέα του εμπορικού δικαίου (L 186)
και ειδικότερα ως προς τον αποκλεισμό φυσικών προσώπων από τη διαχείριση εταιρικών υποθέσεων (αποκλεισμένοι διευθυντές).
Άρθρο 3
Αποκλεισμένοι διευθυντές -
Προσθήκη άρθρου 56α στον ν. 4919/2022
(παρ. 4 άρθρου 1 Οδηγίας 2019/1151/ΕΕ)
Μετά το άρθρο 56 του ν. 4919/2022 (Α’ 71), προστίθενται Κεφάλαιο ΘΑ’ και άρθρο 56α ως εξής:
«ΚΕΦΑΛΑΙΟ ΘΑ’
ΠΡΟΣΩΠΑ ΠΟΥ ΑΠΟΚΛΕΙΟΝΤΑΙ ΑΠΟ
ΤΗ ΔΙΑΧΕΙΡΙΣΗ ΕΤΑΙΡΙΚΩΝ ΥΠΟΘΕΣΕΩΝ -
ΑΠΟΚΛΕΙΣΜΕΝΟΙ ΔΙΕΥΘΥΝΤΕΣ
Άρθρο 56α
Αποκλεισμένος διευθυντής
(παρ. 1 και 2 άρθρου 13θ Οδηγίας 2017/1132/ΕΕ)
1. Αποκλεισμένος διευθυντής ορίζεται το φυσικό πρόσωπο που αποκλείεται από τη διαχείριση εταιρικών υποθέσεων επειδή:
α) Έχει αμετακλήτως καταδικαστεί για τις αξιόποινες
πράξεις των άρθρων:
αα) 197 έως 202 του ν. 4738/2020 (Α’ 207), περί παραβίασης των διατάξεων για τη ρύθμιση οφειλών και την
παροχή δεύτερης ευκαιρίας,
αβ) 187, 187Α, 187Β, 236, 237, 372, 374, 375, 380, 385,
386, 386Α, 386Β, 390, 394, 394α, 395, 397, 404 του Ποινικού Κώδικα (ν. 4619/2019, Α’ 95), περί εγκληματικής
οργάνωσης, τρομοκρατικών πράξεων - τρομοκρατικής
οργάνωσης, αξιόποινης υποστήριξης, δωροδοκίας υπαλλήλου, δωροδοκίας δικαστικών λειτουργών, κλοπής, διακεκριμένης κλοπής, υπεξαίρεσης, ληστείας, εκβίασης,
απάτης, απάτης με υπολογιστή, απάτης σχετικής με τις
επιχορηγήσεις, απιστίας, αποδοχής και διάθεσης προϊόντων εγκλήματος, διακεκριμένης αποδοχής και διάθεσης
προϊόντων εγκλήματος, παρακώλυσης συναγωνισμού,
καταδολίευσης δανειστών και τοκογλυφίας αντίστοιχα,
αγ) 28 έως 31 του ν. 4443/2016 (Α’ 232), περί κατάχρησης αγοράς,
αδ) 176 έως 179 του ν. 4548/2018 (Α’ 104), περί παραβίασης του δικαίου των ανωνύμων εταιρειών,
αε) 155 του ν. 2960/2001 (Α’ 265), περί λαθρεμπορίας,
αστ) 2 του ν. 4557/2018 (Α’ 139), περί πρόληψης και
καταστολής της νομιμοποίησης εσόδων από εγκληματικές δραστηριότητες και της χρηματοδότησης της
τρομοκρατίας,
β) έχει κριθεί ως πρόσωπο που εμπίπτει στην κατηγορία του αποκλεισμένου διευθυντή σε άλλο κράτος
μέλος της Ευρωπαϊκής Ένωσης, για τους λόγους που
περιγράφονται στην περ. α).
2. Ο αποκλεισμένος διευθυντής απαγορεύεται, είτε
κατά τη σύσταση της εταιρείας, είτε κατά τη διάρκεια
λειτουργίας της, να διορίζεται:
α) Μέλος του Διοικητικού Συμβουλίου (Δ.Σ.) σε Ανώνυμη Εταιρεία (Α.Ε.),
β) διαχειριστής σε Εταιρεία Περιορισμένης Ευθύνης,
Ιδιωτική Κεφαλαιουχική Εταιρεία και Ετερόρρυθμη Εταιρεία κατά μετοχές,
γ) πληρεξούσιος ή αντίκλητος σε υποκαταστήματα
κεφαλαιουχικών εταιρειών,
δ) εκκαθαριστής,
ε) εκπρόσωπος νομικού προσώπου που συμμετέχει
στο Δ.Σ. Α.Ε. κατά την έννοια της παρ. 4 του άρθρου 77
του ν. 4548/2018,
στ) υποκατάστατος οργάνου κεφαλαιουχικής εταιρίας
και
ζ) ως πρόσωπο που έχει την εξουσία να δεσμεύει την
εταιρεία έναντι τρίτων και να την εκπροσωπεί ενώπιον
δικαστηρίου.
3. Ο διορισμός αποκλεισμένου διευθυντή είναι άκυρος.»
Άρθρο 4
Διάρκεια αποκλεισμού των διευθυντών -
Προσθήκη άρθρου 56β στον ν. 4919/2022
(παρ. 4 άρθρου 1 Οδηγίας 2019/1151/ΕΕ)
Στον ν. 4919/2022 (Α’ 71) προστίθεται άρθρο 56β ως
εξής:
«Άρθρο 56β
Διάρκεια αποκλεισμού
(παρ. 1 άρθρου 13θ Οδηγίας 2017/1132/ΕΕ)
1. Η διάρκεια του αποκλεισμού, που επιβάλλεται με
αμετάκλητη δικαστική απόφαση, είναι ανάλογη της βαρύτητας της παράβασης και ειδικότερα:
α) Σε περίπτωση κακουργήματος της παρ. 1 του άρθρου 56α, δεκαπέντε (15) έτη από τον χρόνο που η απόφαση κατέστη αμετάκλητη,
β) σε περίπτωση πλημμελήματος της παρ. 1 του άρθρου 56α, πέντε (5) έτη από τον χρόνο που η απόφαση
κατέστη αμετάκλητη.
2. Μετά την ολοκλήρωση της διάρκειας αποκλεισμού
της παρ. 1 το αποκλεισμένο φυσικό πρόσωπο διαγράφεται αυτοδίκαια από το Μητρώο Αποκλεισμένων Διευθυντών του άρθρου 56γ.»
Άρθρο 5
Μητρώο Αποκλεισμένων Διευθυντών -
Προσθήκη άρθρου 56γ στον ν. 4919/2022
(παρ. 4 άρθρου 1 Οδηγίας 2019/1151/ΕΕ)
Στον ν. 4919/2022 (Α’ 71) προστίθεται άρθρο 56γ ως εξής:
«Άρθρο 56γ
(παρ. 1 άρθρο 13θ Οδηγίας 2017/1132/ΕΕ)
Μητρώο Αποκλεισμένων Διευθυντών
1. Στο πληροφοριακό σύστημα του Γενικού Εμπορικού
Μητρώου συστήνεται ειδικό Μητρώο Αποκλεισμένων
Διευθυντών του άρθρου 56α.
2. Αρμόδια υπηρεσία για την τήρηση και τη διαχείριση
του μητρώου της παρ. 1 είναι η Υπηρεσία Υποστήριξης
και Ανάπτυξης Πληροφορικών Συστημάτων του Γενικού Εμπορικού Μητρώου - Υπηρεσίες μιας Στάσης της
Κεντρικής Ένωσης Επιμελητηρίων Ελλάδος.
3. Το μητρώο της παρ. 1 είναι προσβάσιμο από τις δημόσιες αρχές του άρθρου 6 του ν. 4557/2018 (Α’ 139), από
την Αρχή Καταπολέμησης της Νομιμοποίησης Εσόδων
από Εγκληματικές Δραστηριότητες και από το Σύστημα Διασύνδεσης Μητρώων Επιχειρήσεων (Σ.ΔΙ.ΜΗ.Ε. B.R.I.S.). Πρόσβαση σε στοιχεία του μητρώου μπορούν
να έχουν και ιδιώτες εφόσον έχουν ειδικό έννομο συμφέρον, σύμφωνα με την παρ. 2 του άρθρου 5 του Κώδικα
Διοικητικής Διαδικασίας (ν. 2690/1999, Α’ 45).»
Άρθρο 6
Χρήση πληροφοριακών συστημάτων
για τους αποκλεισμένους διευθυντές
και διαδικασία αποκλεισμού Προσθήκη άρθρου 56δ στον ν. 4919/2022
(παρ. 4 άρθρου 1 Οδηγίας 2019/1151/ΕΕ)
Στον ν. 4919/2022 (Α’ 71) προστίθεται άρθρο 56δ ως
εξής:
«Άρθρο 56δ
Χρήση πληροφοριακών συστημάτων
για τους αποκλεισμένους διευθυντές
και διαδικασία αποκλεισμού
(παρ. 2 και 6 άρθρου 13θ
Οδηγίας 2017/1132/ΕΕ)
1. Τα δεδομένα για τους αποκλεισμένους διευθυντές
λαμβάνονται ηλεκτρονικά από άλλα μητρώα του Δημοσίου, και, όπου απαιτείται, μέσω του Κέντρου Διαλειτουργικότητας της Γενικής Γραμματείας Πληροφοριακών
Συστημάτων και Ψηφιακής Διακυβέρνησης, και ιδίως
από το Γενικό Εμπορικό Μητρώο (Γ.Ε.ΜΗ.), το Μητρώο
Αφερεγγυότητας του Συστήματος Διαχείρισης Δικαστικών Υποθέσεων και την πύλη «e-justice».
2. Τα πληροφοριακά συστήματα του Γ.Ε.ΜΗ. και της
Υπηρεσίας Μιας Στάσης διασυνδέονται με το Μητρώο
Αποκλεισμένων Διευθυντών του άρθρου 56γ και αποκλείουν τον ορισμό των εγγεγραμμένων στο ως άνω
μητρώο σε οποιαδήποτε από τις ιδιότητες της παρ. 2
του άρθρου 56α.»
Άρθρο 7
Πρόβλεψη ανταλλαγής στοιχείων με μητρώα
άλλων κρατών μελών - Προσθήκη
άρθρου 56ε στον ν. 4919/2022
(παρ. 4 άρθρου 1 Οδηγίας 2019/1151/ΕΕ)
Στον ν. 4919/2022 (Α’ 71) προστίθεται άρθρο 56ε ως
εξής:
«Άρθρο 56ε
Ανταλλαγή στοιχείων με μητρώα κρατών μελών
(παρ. 3 και 4 άρθρου 13θ Οδηγίας 2017/1132/ΕΕ)
Το Γενικό Εμπορικό Μητρώο ανταλλάσσει πληροφορίες με τα άλλα κράτη μέλη της Ευρωπαϊκής Ένωσης
μέσω της πλατφόρμας «e-justice», σχετικά με τα στοιχεία των αποκλεισμένων διευθυντών, τη διάρκεια του
αποκλεισμού, καθώς και τους λόγους του αποκλεισμού
και απαντά ηλεκτρονικά σε αιτήματα των άλλων κρατών
μελών για οποιαδήποτε σχετική πληροφορία.»
Άρθρο 8
Διαχείριση προσωπικών δεδομένων
των αποκλεισμένων διευθυντών - Προσθήκη
άρθρου 56στ στον ν. 4919/2022
(παρ. 4 άρθρου 1 Οδηγίας 2019/1151/ΕΕ)
Στον ν. 4919/2022 (Α’ 71) προστίθεται άρθρο 56στ ως
εξής:
«Άρθρο 56στ
Διαχείριση προσωπικών δεδομένων
αποκλεισμένων διευθυντών
(παρ. 7 άρθρου 13θ Οδηγίας 2017/1132/ΕΕ)
1. Αρμόδια Υπηρεσία για την επεξεργασία των προσωπικών δεδομένων ορίζεται η υπηρεσία της παρ. 1 του
άρθρου 20, η οποία φέρει και την ευθύνη να αξιολογεί ηλεκτρονικά τις απαραίτητες πληροφορίες που σχετίζονται με
τον αποκλεισμό του προσώπου ως διευθυντή, με σκοπό να
αποτρέπεται οποιαδήποτε δόλια ή καταχρηστική συμπεριφορά και να διασφαλίζεται η προστασία όλων των προσώπων που αλληλοεπιδρούν με εταιρείες ή υποκαταστήματα.
2. Τα δεδομένα προσωπικού χαρακτήρα που διαβιβάζονται για τους σκοπούς των άρθρων 56α έως και 56δ,
υποβάλλονται σε επεξεργασία σύμφωνα με τον Κανονισμό (ΕΕ) 2016/679 (Γενικός Κανονισμός για την προστασία δεδομένων, L 119) και τον ν. 4624/2019 (Α’ 137) και
δεν αποθηκεύονται για χρονικό διάστημα μεγαλύτερο
από ό,τι είναι αναγκαίο και, σε κάθε περίπτωση, μεγαλύτερο από την περίοδο αποθήκευσης δεδομένων προσωπικού χαρακτήρα που αφορούν στη σύσταση εταιρείας,
την καταχώριση υποκαταστήματος ή την υποβολή στοιχείων εκ μέρους εταιρείας ή υποκαταστήματος.»
Άρθρο 9
Κυρώσεις για τους αποκλεισμένους διευθυντές -
Προσθήκη άρθρου 56ζ στον ν. 4919/2022
Στο ν. 4919/2022 (Α’ 71) προστίθεται άρθρο 56ζ ως εξής:
«Άρθρο 56ζ
Κυρώσεις για τους αποκλεισμένους
διευθυντές
1. Στον αποκλεισμένο διευθυντή του άρθρου 56α που
διενεργεί εν γνώσει του αποκλεισμού πράξεις διαχείρισης εταιρικών υποθέσεων κατά την έννοια της παρ. 2
του ιδίου άρθρου, επιβάλλεται πρόστιμο ύψους από
είκοσι χιλιάδες (20.000) ευρώ έως πεντακόσιες χιλιάδες
(500.000) ευρώ.
2. Στην εταιρεία που αναθέτει τη διαχείριση των εταιρικών της υποθέσεων σε αποκλεισμένο διευθυντή του
άρθρου 56α, εν γνώσει του αποκλεισμού του, επιβάλλεται πρόστιμο ύψους από πενήντα χιλιάδες (50.000) ευρώ
έως ένα εκατομμύριο (1.000.000) ευρώ.
3. Τα πρόστιμα των παρ.  1 και 2 επιβάλλονται με
απόφαση του Προϊσταμένου της Γενικής Διεύθυνσης
Αγοράς και Προστασίας Καταναλωτή του Υπουργείου
Ανάπτυξης.
4. Κατά της απόφασης επιβολής του προστίμου των
παρ. 2 και 3 δύναται να ασκείται ενδικοφανής προσφυγή
ενώπιον του Γενικού Γραμματέα Εμπορίου του Υπουργείου Ανάπτυξης εντός είκοσι (20) ημερών από την κοινοποίηση της απόφασης.
5. Το ύψος του επιβληθέντος προστίμου μειώνεται στο
ήμισυ εάν ο υπόχρεος, εντός είκοσι (20) ημερών από την
ημερομηνία κοινοποίησης σε αυτόν της σχετικής πράξης, δεν ασκήσει την προσφυγή της παρ. 4 και προβεί σε
καταβολή του προστίμου. Η καταβολή αυτή συνεπάγεται
την αυτοδίκαιη παραίτηση του υπόχρεου από το δικαίωμα άσκησης ενδικοφανούς προσφυγής.»
Άρθρο 10
Εξουσιοδοτικές διατάξεις για το Μητρώο
Αποκλεισμένων Διευθυντών -
Προσθήκη παρ. 22 στο άρθρο 57
του ν. 4919/2022
Στο άρθρο 57 του ν. 4919/2022 (Α’ 71), περί εξουσιοδοτικών διατάξεων, προστίθεται παρ. 22 ως εξής:
«22. Με κοινή απόφαση των Υπουργών Ανάπτυξης,
Εθνικής Οικονομίας και Οικονομικών, Εργασίας και Κοινωνικής Ασφάλισης, Δικαιοσύνης και Ψηφιακής Διακυβέρνησης, καθώς και του Διοικητή της Εθνικής Αρχής
Διαφάνειας δύναται να καθορίζονται ο τρόπος πρόσβασης των ιδιωτών στο μητρώο, τα ζητήματα διαλειτουργικότητας με άλλα μητρώα του δημοσίου, καθώς και κάθε
αναγκαίο ειδικότερο ζήτημα για τη λειτουργία και την
ενημέρωση του Μητρώου Αποκλεισμένων Διευθυντών
του άρθρου 56γ.»
ΚΕΦΑΛΑΙΟ Β’
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 11
Αξιοποίηση κινήτρου φορολογικής απαλλαγής
σε επενδυτικά σχέδια που υπάγονται
στα καθεστώτα ενισχύσεων των ν. 4399/2016
και ν. 3908/2011
Επιχειρήσεις, επενδυτικά σχέδια των οποίων έχουν
υπαχθεί στους ν. 3908/2011 (Α’ 8) και 4399/2016 (Α’ 117),
οι οποίες, μέχρι την 31η Δεκεμβρίου εκάστου έτους,
έχουν υποβάλει αίτηση για την πιστοποίηση υλοποίησης
ποσοστού πενήντα τοις εκατό (50%) ή εξήντα πέντε τοις
εκατό (65%) του φυσικού και οικονομικού αντικειμένου
του επενδυτικού τους σχεδίου ή της ολοκλήρωσής του,
δικαιούνται τη χρήση της ωφέλειας του κινήτρου φορολογικής απαλλαγής για τα εισοδήματα που αποκτήθηκαν
εντός αυτού του φορολογικού έτους, εφόσον η απόφαση
πιστοποίησης εκδοθεί έως την καταληκτική ημερομηνία
υποβολής των δηλώσεων φορολογίας εισοδήματος του
αντίστοιχου φορολογικού έτους.
Άρθρο 12
Ρύθμιση θεμάτων σχετικά με
την παραχώρηση χρήσης ακινήτου
της «Πανελλήνιας Έκθεσης Λαμίας» -
Τροποποίηση άρθρου 64 ν. 4605/2019
Οι παρ. 1 και 3, καθώς και η περ. γ) της παρ. 2 του άρθρου 64 του ν. 4605/2019 (Α’ 52, διόρθωση σφάλματος
Α’ 81), περί παραχώρησης ακινήτου της «Πανελλήνιας
Έκθεσης Λαμίας» (Π.Ε.Λ.), αντικαθίστανται, στην περ. α)
της παρ. 2 αφαιρείται η φράση «του ακινήτου», στην
παρ. 4 μετά τη λέξη «κύριος» προστίθεται η λέξη «του»,
και το άρθρο 64 διαμορφώνεται ως εξής:
«Άρθρο 64
Παραχώρηση ακινήτου Π.Ε.Λ.
1. Από την καταχώριση του καταστατικού της ανώνυμης
εταιρείας με την επωνυμία «Φορέας Π.Ε.Λ. Αναπτυξιακή
Α.Ε. Ο.Τ.Α.» στο Γενικό Εμπορικό Μητρώο, το ακίνητο του
νομικού προσώπου δημοσίου δικαίου «Πανελλήνια Έκθεση Λαμίας», με έκταση αρχικής ιδιοκτησίας 167.457,00 τ.μ.
και περιτοιχιζόμενης ιδιοκτησίας 118.010,61 τ.μ., μετά των
υφισταμένων κτισμάτων και εγκαταστάσεων, όπως εμφαίνεται στο συνημμένο από Απριλίου 2005 τοπογραφικό διάγραμμα (Παράρτημα Β’), περιέρχεται στην κυριότητα του
Υπουργείου Ανάπτυξης και παραχωρείται κατά χρήση από
το Υπουργείο Ανάπτυξης στην ανώνυμη εταιρεία «Φορέας Π.Ε.Λ. Αναπτυξιακή Α.Ε. Ο.Τ.Α.» χωρίς αντάλλαγμα, για
χρονικό διάστημα τριάντα (30) ετών, προς αξιοποίηση,
διαχείριση και εκμετάλλευση. Το ακίνητο του πρώτου εδαφίου έχει ως προορισμό την εξυπηρέτηση των σκοπών
της ανώνυμης εταιρείας «Φορέας Π.Ε.Λ. Αναπτυξιακή Α.Ε.
Ο.Τ.Α.», όπως αυτοί καθορίζονται στο άρθρο 59 και στο
καταστατικό της.
2. Η ανώνυμη εταιρεία «Φορέας Π.Ε.Λ. Αναπτυξιακή Α.Ε.
Ο.Τ.Α.» αναλαμβάνει, καθ’ όλη τη διάρκεια της παραχώρησης, τις κάτωθι ενδεικτικά αναφερόμενες υποχρεώσεις:
α. Να προβαίνει σε συντήρηση και αξιοποίηση των
υφισταμένων εγκαταστάσεων της Π.Ε.Λ.,
β. να λαμβάνει από τις αρμόδιες υπηρεσίες, με αποκλειστικά δική της ευθύνη, μέριμνα και δαπάνη, όλες
τις άδειες οι οποίες απαιτούνται για την υλοποίηση του
σκοπού της παραχώρησης, να τηρεί τις ισχύουσες πολεοδομικές διατάξεις, καθώς επίσης να καταβάλει την
δαπάνη για την εκτέλεση των εργασιών που απαιτούνται,
γ. να ενημερώνει άμεσα, μέσω των εντεταλμένων οργάνων των μετόχων της, το αρμόδιο Τμήμα Διοικητικής Εποπτείας και Υποστήριξης Φορέων της Γενικής Διεύθυνσης
Διοικητικής Υποστήριξης του Υπουργείου Ανάπτυξης, αν
διαπιστώνονται καταπατήσεις ή αυθαίρετες επεμβάσεις επί
του παραχωρούμενου ακινήτου, των υφιστάμενων εντός
αυτού εγκαταστάσεων και των κτιρίων ή επί των κοινοχρήστων χώρων, προκειμένου να ληφθούν τα προβλεπόμενα
μέτρα προστασίας για τη διασφάλιση των δικαιωμάτων και
των συμφερόντων του Υπουργείου Ανάπτυξης.
3. Με απόφαση του Υπουργού Ανάπτυξης η παραχώρηση δύναται να ανακαλείται εάν η ανώνυμη εταιρεία
«Φορέας Π.Ε.Λ. Αναπτυξιακή Α.Ε. Ο.Τ.Α.», εντός της πρώτης πενταετίας από την έναρξη ισχύος της παρούσας,
δεν έχει προβεί σε οποιαδήποτε ενέργεια, σύμφωνα
με τον καταστατικό σκοπό της για την αξιοποίηση και
εκμετάλλευση της παραχωρηθείσας έκτασης και των
υφιστάμενων εντός αυτής εγκαταστάσεων.
4. Η ανώνυμη εταιρεία «Φορέας Π.Ε.Λ. Αναπτυξιακή
Α.Ε. Ο.Τ.Α.» δύναται να ενεργεί ως κύριος του έργου και
αναθέτουσα αρχή για την εκπόνηση μελετών και την
εκτέλεση έργων στην παραχωρηθείσα έκταση, σύμφωνα
με την κείμενη νομοθεσία, συνεπικουρούμενη από τις
αρμόδιες υπηρεσίες του Δήμου Λαμιέων.»
Άρθρο 13
Ρύθμιση θεμάτων σχετικά
με τη διαδικασία κατάργησης
της «Πανελλήνιας Έκθεσης Λαμίας» και
τη μεταφορά των σχετικών αρμοδιοτήτων -
Τροποποίηση άρθρων 65 και 66 ν. 4605/2019
1. Στο άρθρο 65 του ν. 4605/2019 (Α’ 52, διόρθωση
σφάλματος Α’ 81), περί κατάργησης της «Πανελλήνιας
Έκθεσης Λαμίας» (Π.Ε.Λ.), επέρχονται οι ακόλουθες τρο
ποποιήσεις: α) οι παρ. 1 και 5 αντικαθίστανται, β) στο
δεύτερο εδάφιο της παρ. 3, αντικαθίσταται, γ) η παρ. 6
καταργείται, και το άρθρο 65 διαμορφώνεται ως εξής:
«Άρθρο 65
Κατάργηση του νομικού προσώπου δημοσίου
δικαίου «Πανελλήνια Έκθεση Λαμίας»
και μεταφορά των αρμοδιοτήτων του
1. Το Νομικό Πρόσωπο Δημοσίου Δικαίου (Ν.Π.Δ.Δ.)
με την επωνυμία «Πανελλήνια Έκθεση Λαμίας», με έδρα
τη Λαμία, που συστήθηκε με τον ν. 214/1975 (Α’ 259),
καταργείται από την καταχώριση του καταστατικού της
ανώνυμης εταιρείας «Φορέας Π.Ε.Λ. Αναπτυξιακή Α.Ε.
Ο.Τ.Α.» στο Γενικό Εμπορικό Μητρώο, με διαπιστωτική
πράξη του Υπουργού Ανάπτυξης.
2. Οι σκοποί του Ν.Π.Δ.Δ. «Πανελλήνια Έκθεση Λαμίας», όπως προβλέπονται στο άρθρο 2 του ν. 214/1975
και τις λοιπές κείμενες διατάξεις, καθώς και κάθε αρμοδιότητα αυτού, μεταφέρονται και ασκούνται εφεξής από
την συσταθείσα με τον παρόντα νόμο ανώνυμη εταιρεία
«Φορέας Π.Ε.Λ. Αναπτυξιακή Α.Ε. Ο.Τ.Α.».
3. Η ανώνυμη εταιρεία «Φορέας Π.Ε.Λ. Αναπτυξιακή Α.Ε.
Ο.Τ.Α.» υπεισέρχεται αυτοδικαίως σε όλα τα δικαιώματα,
υποχρεώσεις και πάσης φύσεως εκκρεμότητες που υφίστανται κατά την κατάργηση του Ν.Π.Δ.Δ. «Πανελλήνια
Έκθεση Λαμίας». Οι εκκρεμείς δίκες του καταργούμενου
νομικού προσώπου διακόπτονται από την έναρξη ισχύος
του παρόντος και συνεχίζονται από την ανώνυμη εταιρεία
μετά την έγκριση της έκθεσης καταγραφής της παρ. 5.
Προβλήματα δικαιοδοσίας που μπορεί να προκύψουν,
επιλύονται από τα δικαστήρια στα οποία εκκρεμούν οι
υποθέσεις. Έργα, δράσεις και προγράμματα, συγχρηματοδοτούμενα ή χρηματοδοτούμενα από την Ευρωπαϊκή
Ένωση ή άλλους Διεθνείς Οργανισμούς ή εθνικούς πόρους, τα οποία έχουν αναληφθεί και υλοποιούνται από
το καταργούμενο νομικό πρόσωπο, καθώς και εκκρεμείς
διαδικασίες ανάθεσης και εκτέλεσης συμβάσεων έργων,
προμηθειών και παροχής υπηρεσιών που σχετίζονται με
τις μεταφερόμενες αρμοδιότητες, από την κατάργηση
του Ν.Π.Δ.Δ. «Πανελλήνια Έκθεση Λαμίας», συνεχίζονται
και ολοκληρώνονται από την ανώνυμη εταιρεία «Φορέας
Π.Ε.Λ. Αναπτυξιακή Α.Ε. Ο.Τ.Α.».
4. Η κινητή περιουσία του Ν.Π.Δ.Δ. «Πανελλήνια Έκθεση Λαμίας» περιέρχεται αυτοδικαίως, χωρίς την τήρηση οποιουδήποτε τύπου, πράξης ή συμβολαίου και
χωρίς αντάλλαγμα στην ανώνυμη εταιρεία «Φορέας
Π.Ε.Λ. Αναπτυξιακή Α.Ε. Ο.Τ.Α.». Ταμειακά υπόλοιπα και
υπόλοιπα τραπεζικών λογαριασμών του καταργούμενου Ν.Π.Δ.Δ. «Πανελλήνια Έκθεση Λαμίας», καθώς και
το τυχόν αδιάθετο ποσοστό της κρατικής επιχορήγησης,
μεταφέρονται μέσα σε δύο (2) μήνες από την κατάργηση
αυτού, με εντολή του Υπουργού Εθνικής Οικονομίας και
Οικονομικών, σε λογαριασμό της ανώνυμης εταιρείας
«Φορέας Π.Ε.Λ. Αναπτυξιακή Α.Ε. Ο.Τ.Α.» και αποτελούν
έσοδα αυτής.
5. Με κοινή απόφαση των αρμοδίων οργάνων των
Υπουργείων Ανάπτυξης και Εθνικής Οικονομίας και Οικονομικών ορίζεται ορκωτός ελεγκτής για να διενεργήσει
την καταγραφή: α) των απαιτήσεων και υποχρεώσεων
του Ν.Π.Δ.Δ. «Πανελλήνια Έκθεση Λαμίας», β) της κατάστασης των έργων και εγκαταστάσεων και γ) των κινητών
τα οποία κατά το παρόν περιέρχονται στην κυριότητα
της ανώνυμης εταιρείας «Φορέας Π.Ε.Λ. Αναπτυξιακή Α.Ε.
Ο.Τ.Α.» και ορίζεται η αμοιβή του. Η έκθεση καταγραφής
υποβάλλεται στον Υπουργό Ανάπτυξης και τον Πρόεδρο
της ανωτέρω ανώνυμης εταιρείας εντός εννέα (9) μηνών
από την έκδοση της απόφασης ορισμού του ορκωτού
ελεγκτή και εγκρίνεται από αυτούς εντός δύο (2) μηνών
από την υποβολή της. Μέχρι την ολοκλήρωση της διαδικασίας έγκρισης της έκθεσης καταγραφής αναστέλλεται
αυτοδικαίως κάθε διαδικασία αναγκαστικής εκτέλεσης
σε βάρος της περιουσίας του Ν.Π.Δ.Δ. «Πανελλήνια Έκθεση Λαμίας» και της ανώνυμης εταιρείας «Φορέας Π.Ε.Λ.
Αναπτυξιακή Α.Ε. Ο.Τ.Α.».
6. Καταργείται.»
2. Ο χρόνος της αναστολής πληρωμών του εδαφίου
του άρθρου 66 του ν. 4605/2019, αυξάνεται, και το εδάφιο διαμορφώνεται ως εξής:
«Αναστέλλεται για τρία (3) έτη από την ημερομηνία
κατάργησης του Ν.Π.Δ.Δ. «Πανελλήνια Έκθεση Λαμίας»
η πληρωμή των βεβαιωμένων κατά την κατάργηση του
Ν.Π.Δ.Δ. «Πανελλήνια Έκθεση Λαμίας» οφειλών προς το
Δημόσιο και τους Φορείς Κοινωνικής Ασφάλισης.».
Άρθρο 14
Προσωρινή Συνεισφορά Αλληλεγγύης
στις επιχειρήσεις του άρθρου 14
του Κανονισμού (ΕΕ) 2022/1854 με βάση τα
πλεονάζοντα κέρδη φορολογικού έτους 2023
1. Θεσπίζεται έκτακτη Προσωρινή Συνεισφορά Αλληλεγγύης (Π.Σ.Α.) στις επιχειρήσεις του άρθρου 14 του
Κανονισμού (ΕΕ) 2022/1854 του Συμβουλίου της 6ης
Οκτωβρίου 2022 σχετικά με παρέμβαση έκτακτης ανάγκης για την αντιμετώπιση των υψηλών τιμών ενέργειας
(L 261), η οποία υπολογίζεται βάσει των άρθρων 15 και
16 του εν λόγω Κανονισμού.
2. Υπόχρεοι για την καταβολή της συνεισφοράς της
παρ. 1 είναι εταιρείες, νομικά πρόσωπα ή νομικές οντότητες, και μόνιμες εγκαταστάσεις, κατά την έννοια των
άρθρων 2 και 6 του Κώδικα Φορολογίας Εισοδήματος
(ν. 4172/2013, Α’ 167), οι οποίοι είναι φορολογικοί κάτοικοι Ελλάδας και των οποίων τα ακαθάριστα έσοδα για
το φορολογικό έτος 2023 προέρχονται, κατά εβδομήντα
πέντε τοις εκατό (75%) τουλάχιστον, από οικονομικές
δραστηριότητες στους τομείς της εξόρυξης λιθάνθρακα
και λιγνίτη, της άντλησης αργού πετρελαίου και φυσικού
αερίου, της παραγωγής προϊόντων οπτανθρακοποίησης
και διύλισης πετρελαίου, κατά την έννοια του Κανονισμού (ΕΚ) 1893/2006 του Ευρωπαϊκού Κοινοβουλίου
και του Συμβουλίου, της 20ής Δεκεμβρίου 2006, για τη
θέσπιση της στατιστικής ταξινόμησης των οικονομικών
δραστηριοτήτων NACE - αναθεώρηση 2 και για την τροποποίηση του Κανονισμού (ΕΟΚ) 3037/90 του Συμβουλίου και ορισμένων κανονισμών των Ευρωπαϊκών Κοινοτήτων σχετικών με ειδικούς στατιστικούς τομείς (L 393).
Το πρώτο εδάφιο εφαρμόζεται εφόσον το εβδομήντα
πέντε τοις εκατό (75%) των ακαθαρίστων εσόδων της
εταιρείας, νομικού προσώπου ή νομικής οντότητας, ή
της μόνιμης εγκατάστασης προέρχεται από τις εξής οικονομικές δραστηριότητες, κατά ομάδα «NACE»:
α) 05.1 εξόρυξη λιθάνθρακα,
β) 05.2 εξόρυξη λιγνίτη,
γ) 06.1 άντληση αργού πετρελαίου,
δ) 06.2 άντληση φυσικού αερίου,
ε) 19.1 παραγωγή προϊόντων οπτανθρακοποίησης
(κωκοποίησης),
στ) 19.2 παραγωγή προϊόντων διύλισης πετρελαίου.
Ως ακαθάριστα έσοδα για την εφαρμογή της παρούσας θεωρούνται τα ακαθάριστα έσοδα, όπως αυτά δηλώνονται από τους υπόχρεους της παρούσας στη δήλωση
φορολογίας εισοδήματος φορολογικού έτους 2023, σύμφωνα με τον Κώδικα Φορολογίας Εισοδήματος.
3. Η Προσωρινή Συνεισφορά Αλληλεγγύης έχει επείγοντα, προσωρινό και έκτακτο χαρακτήρα και υπολογίζεται
με βάση τα πλεονάζοντα κέρδη φορολογικού έτους 2023
των υπόχρεων της παρ. 2, σύμφωνα με την παρ. 4.
4. Τα πλεονάζοντα κέρδη για την επιβολή της Προσωρινής Συνεισφοράς Αλληλεγγύης ισούνται με τη θετική
διαφορά μεταξύ των φορολογητέων κερδών φορολογικού έτους 2023 του υπόχρεου και του εκατόν είκοσι
τοις εκατό (120%) του ποσού αναφοράς του δεύτερου
εδαφίου. Το ποσό αναφοράς ισούται με το ένα τέταρτο
(1/4) του αθροίσματος των φορολογητέων κερδών ή
ζημιών των φορολογικών ετών 2018 έως και 2021 και
όταν αυτό είναι αρνητικό, θεωρείται μηδενικό. Εάν ο υπόχρεος της παρ. 2 συστάθηκε ή διεξάγει εργασίες μετά
το φορολογικό έτος 2018, το ποσό αναφοράς προσαρμόζεται αναλόγως των ετών λειτουργίας του. Όταν μια
συγχώνευση, διάσπαση, ή μερική εισφορά περιουσιακών στοιχείων έχει ως άμεσο αποτέλεσμα την αύξηση ή
τη μείωση της διαφοράς του πρώτου εδαφίου, η βάση
επιβολής της συνεισφοράς διορθώνεται αναλόγως. Σε
περίπτωση απόσχισης κλάδου, για το ποσό αναφοράς
του δεύτερου εδαφίου, λαμβάνονται υπόψη τα φορολογητέα κέρδη ή οι ζημιές που αφορούν στον κλάδο
αυτό. Ως φορολογητέα κέρδη ή ζημιές για την εφαρμογή
του πρώτου εδαφίου νοούνται τα φορολογητέα κέρδη ή ζημιές του υπόχρεου της παρ. 2, που λαμβάνονται
υπόψη για την επιβολή του φόρου εισοδήματος, χωρίς
να λαμβάνονται υπόψη ζημίες παρελθουσών χρήσεων
που μεταφέρονται σύμφωνα με το άρθρο 27 του Κώδικα
Φορολογίας Εισοδήματος.
5. Ο εφαρμοστέος συντελεστής ορίζεται σε τριάντα
τρία τοις εκατό (33%).
6. Κατ’ εφαρμογή των παρ. 3 έως και 5, η Π.Σ.Α. υπολογίζεται ως εξής:
Π.Σ.Α. = [Φορολογητέα κέρδη φορολογικού έτους
2023 - (120% x (1/4 x (φορολογητέα κέρδη ή ζημίες φορολογικών ετών 2018 + 2019 + 2020 + 2021))] x 33%.
7. Για την επιβολή της συνεισφοράς, ο υπόχρεος της
παρ. 2 υποβάλλει ηλεκτρονικά δήλωση στη Φορολογική
Διοίκηση έως την τελευταία εργάσιμη για τις δημόσιες
υπηρεσίες ημέρα του Σεπτεμβρίου 2024. Η Προσωρινή
Συνεισφορά Αλληλεγγύης καταβάλλεται έως την 28η Φεβρουαρίου 2025. Η προθεσμία και η άσκηση προσφυγής
κατά του προσδιορισμού της συνεισφοράς δεν αναστέλλουν την εκτέλεση της προσβαλλόμενης πράξης.
8. Για την υποβολή και τον έλεγχο της δήλωσης, τον
προσδιορισμό της συνεισφοράς και την κοινοποίησή
της στον υπόχρεο, την είσπραξη και την επιστροφή
αχρεωστήτως καταβληθέντων ποσών εφαρμόζεται ο
Κώδικας Φορολογικής Διαδικασίας (ν. 5104/2024, Α’ 58).
Για την παραγραφή του δικαιώματος του Δημοσίου για
τον προσδιορισμό και την είσπραξη της εισφοράς, καθώς και της αξίωσης του υπόχρεου για επιστροφή τυχόν
αχρεωστήτως καταβληθέντων ποσών, όπως και για τις
κυρώσεις σε περίπτωση μη υποβολής ή εκπρόθεσμης
ή ανακριβούς υποβολής της δήλωσης του πρώτου εδαφίου, συμπεριλαμβανομένων των τόκων εκπρόθεσμης
καταβολής, εφαρμόζονται αναλόγως οι διατάξεις που
ισχύουν για τον φόρο εισοδήματος.
9. Τα έσοδα από την Προσωρινή Συνεισφορά Αλληλεγγύης εισπράττονται ως δημόσια έσοδα. Προς τούτο εγγράφονται ισόποσες πιστώσεις, στον Αναλυτικό
Λογαριασμό Εξόδου 2910601001 «Πιστώσεις για δαπάνες εφαρμογής δράσεων προγραμμάτων» του ειδικού
φορέα 1024-7110000000 «Γενικές Κρατικές Δαπάνες»
του Υπουργείου Εθνικής Οικονομίας και Οικονομικών,
σύμφωνα με το άρθρο 74 του ν. 4270/2014 (Α’ 143).
10. Οι υπόχρεοι της παρ. 2 δύνανται, κατά τον προσδιορισμό των φορολογητέων κερδών για σκοπούς επιβολής
φόρου εισοδήματος, να εκπίπτουν το ποσό της συνεισφοράς του παρόντος, ως δαπάνη, κατά το φορολογικό
έτος 2024, σύμφωνα με τον Κ.Φ.Ε.. Από την εφαρμογή
του παρόντος δεν επηρεάζονται οι δηλώσεις του φορολογικού έτους 2023.
11. Με απόφαση του Υπουργού Εθνικής Οικονομίας
και Οικονομικών, που εκδίδεται κατόπιν εισήγησης του
Διοικητή της Ανεξάρτητης Αρχής Δημοσίων Εσόδων,
δύναται να καθορίζονται ο τύπος και το περιεχόμενο
της δήλωσης της παρ. 7, καθώς και κάθε διαδικαστική
λεπτομέρεια για τον προσδιορισμό και την είσπραξη
της συνεισφοράς και για την εφαρμογή του παρόντος.
Άρθρο 15
Παράταση αποσπάσεων
στο Υπουργείο Εθνικής Οικονομίας
και Οικονομικών
Στο πρώτο εδάφιο του άρθρου 55 του ν. 5092/2024
(Α’ 33), περί παράτασης αποσπάσεων στο Υπουργείο
Εθνικής Οικονομίας και Οικονομικών, η λέξη «Ιουνίου»
αντικαθίσταται από τη λέξη «Σεπτεμβρίου», και το άρθρο
55 διαμορφώνεται ως εξής:
«Άρθρο 55
Παράταση αποσπάσεων
στο Υπουργείο Εθνικής Οικονομίας
και Οικονομικών
Η διάρκεια των αποσπάσεων των υπαλλήλων που
έχουν αποσπασθεί σε υπηρεσίες της Γενικής Γραμματείας
Φορολογικής Πολιτικής, καθώς και σε υπηρεσίες της Γενικής Γραμματείας Δημόσιας Περιουσίας του Υπουργείου
Εθνικής Οικονομίας και Οικονομικών, με βάση την υπ’ αρ.
99603/9.9.2020 πρόσκληση εκδήλωσης ενδιαφέροντος
του Υπουργείου Εθνικής Οικονομίας και Οικονομικών
«Πρόσκληση εκδήλωσης ενδιαφέροντος για αποσπά
σεις ογδόντα (80) υπαλλήλων στη Γενική Γραμματεία
Φορολογικής Πολιτικής και Δημόσιας Περιουσίας», παρατείνεται από τη λήξη τους μέχρι την 30ή Σεπτεμβρίου
2024 κατά παρέκκλιση κάθε γενικής ή ειδικής διάταξης.
Ο χρόνος υπηρεσίας των αποσπασμένων υπαλλήλων
λογίζεται, για κάθε συνέπεια, ως χρόνος πραγματικής
υπηρεσίας στην οργανική τους θέση.»
Άρθρο 16
Αναγραφή δυνατότητας πληρωμής
μέσω κάρτας σε συγκεκριμένους
Κωδικούς Αριθμούς Δραστηριότητας Προσθήκη παρ. 9α και 9β στο άρθρο 66
του ν. 4446/2016
Στο άρθρο 66 του ν. 4446/2016 (Α’ 240), περί υποχρέωσης ενημέρωσης καταναλωτή, προστίθενται παρ. 9α
και 9β ως εξής:
«9α. Με απόφαση του Υπουργού Εθνικής Οικονομίας
και Οικονομικών, που εκδίδεται μετά από εισήγηση του
Διοικητή της Ανεξάρτητης Αρχής Δημοσίων Εσόδων
(Α.Α.Δ.Ε.), δύναται να προσδιορίζεται ο μορφότυπος της
αναγραφής της παρ. 1, τα σημεία εντός της επιχείρησης
στα οποία τίθεται η αναγραφή αυτή για τις εκάστοτε
δραστηριότητες, ο τρόπος παραγωγής και διάθεσης των
αναγραφών αυτών, ο τρόπος κάλυψης της δαπάνης και
κάθε άλλο θέμα σχετικό με την εφαρμογή του παρόντος.
Με όμοια απόφαση προσδιορίζονται οι Κωδικοί Αριθμοί Δραστηριότητας των δραστηριοτήτων που ακολουθούν τους προσδιοριζόμενους μορφότυπους.
9β. Η Α.Α.Δ.Ε. είναι αρμόδια, παράλληλα με τα όργανα
της παρ. 4, να επιβάλλει τις κυρώσεις της παρ. 2 για παραβάσεις της παρ. 1, όταν αυτές αφορούν δραστηριότητες
που προσδιορίζονται με την απόφαση του δεύτερου
εδαφίου της παρ. 9α. Κατά διοικητικής κύρωσης της παρούσας που επιβάλλεται από την Α.Α.Δ.Ε. επιτρέπεται η
άσκηση προσφυγής ενώπιον του αρμόδιου Διοικητικού
Πρωτοδικείου, χωρίς διαδικασία ενδικοφανούς προσφυγής. Η μείωση της παρ. 9 ισχύει και για τα πρόστιμα που
επιβάλλονται σύμφωνα με την παρούσα. Αν το πρόστιμο
επιβάλλεται από την Α.Α.Δ.Ε., η μείωση ισχύει σε περίπτωση καταβολής εντός εξήντα (60) ημερών από την
κοινοποίηση της σχετικής πράξης στον υπόχρεο.»
Άρθρο 17
Χορήγηση οικονομικής ενίσχυσης
στη «SKY EXPRESS A.E.»
1. Χορηγείται οικονομική ενίσχυση, με τη μορφή
άμεσης επιχορήγησης, στη «SKY EXPRESS A.E.» για την
αποκατάσταση της άμεσα συναρτώμενης με την πανδημία του κορωνοϊού COVID-19 ζημίας που υπέστη κατά
το διάστημα από την 23η Μαρτίου 2020 έως την 31η
Οκτωβρίου 2020, ποσού έως οκτώ εκατομμύρια τετρακόσιες ογδόντα δύο χιλιάδες εκατόν ογδόντα (8.482.180)
ευρώ, σύμφωνα με τους όρους του παρόντος και την υπό
στοιχεία C(2024) 1645/15.3.2024 εγκριτική απόφαση της
Ευρωπαϊκής Επιτροπής.
2. Η δαπάνη της ενίσχυσης της παρ. 1 βαρύνει τις
πιστώσεις του τακτικού προϋπολογισμού του Υπουργείου Υποδομών και Μεταφορών, οικονομικού έτους
2024: Ειδικός Φορέας (Ε.Φ.) 1039 - 203 «Γενική Γραμματεία Μεταφορών» και Αναλυτικό Λογαριασμών Εξόδων
2310889001 «Επιχορήγηση σε λοιπά νομικά πρόσωπα
για λοιπούς σκοπούς», με πιστώσεις που μεταφέρονται
από τον Ε.Φ. 1024-711-0000000 «Γενικές Κρατικές Δαπάνες» του Υπουργείου Εθνικής Οικονομίας και Οικονομικών.
3. Για τη χορήγηση της ενίσχυσης της παρ. 1, η «SKY
EXPRESS Α.Ε.» υποβάλλει προς το Ελληνικό Δημόσιο,
που εκπροσωπείται από τα Υπουργεία Εθνικής Οικονομίας και Οικονομικών και Υποδομών και Μεταφορών,
και προς την Αρχή Πολιτικής Αεροπορίας (Α.Π.Α), χωρίς
υπαίτια καθυστέρηση, αίτηση, στην οποία προσδιορίζεται το ακριβές ύψος της ζημίας που υπέστη, ως άμεση
συνέπεια της πανδημίας του κορωνοϊού COVID-19, κατά
το διάστημα της παρ. 1.
Η αίτηση συνοδεύεται από:
α) Σχετική οικονομοτεχνική έκθεση και οικονομικά
στοιχεία πιστοποιημένα και ελεγμένα από ανεξάρτητη
ελεγκτική-συμβουλευτική εταιρεία διεθνούς κύρους και
με επαρκή εμπειρία σε ανάλογους ελέγχους, προκειμένου να καταδειχθεί ότι το ποσό της ενίσχυσης της παρ. 1
δεν υπερβαίνει τη ζημία αυτή, και
β) έγγραφη δήλωση της εταιρείας προς το Ελληνικό
Δημόσιο, περί παραίτησής της από οποιαδήποτε απαίτησή της, για τη χρονική περίοδο της ενίσχυσης, όπως
προσδιορίζεται στην εγκριτική απόφαση της Ευρωπαϊκής Επιτροπής της παρ. 1, εξαιτίας ενεργειών οποιουδήποτε οργάνου του Ελληνικού Δημοσίου, που σχετίζονται
με την επιβολή περιοριστικών μέτρων στον τομέα των
αερομεταφορών, για την ανάσχεση της εξάπλωσης της
πανδημίας του κορωνοϊού COVID-19. Εάν υφίσταται τέτοια απαίτηση της «SKY EXPRESS A.E.», αναφορικά με τη
χρονική περίοδο της ενίσχυσης, τούτο αναφέρεται και
προσδιορίζεται αναλυτικά και στην αίτηση.
4. Το ποσό της οικονομικής ενίσχυσης της παρ. 1 είναι
αφορολόγητο, ανεκχώρητο και ακατάσχετο στα χέρια
του Δημοσίου ή τρίτων, κατά παρέκκλιση κάθε γενικής
και ειδικής διάταξης, δεν υπόκειται σε οποιοδήποτε κράτηση, τέλος ή εισφορά, μη εφαρμοζόμενης της παρ. 1
του άρθρου 47 του Κώδικα Φορολογίας Εισοδήματος
(ν. 4172/2013, Α’ 167), δεν δεσμεύεται και δεν συμψηφίζεται με βεβαιωμένα χρέη προς τη φορολογική διοίκηση
και το Δημόσιο εν γένει, τους δήμους, τις περιφέρειες, τα
ασφαλιστικά ταμεία ή τα πιστωτικά ιδρύματα.
5. Η οικονομική ενίσχυση της παρ. 1 δεν σωρεύεται
με άλλες ενισχύσεις υπέρ της ίδιας εταιρείας για τις ίδιες
επιλέξιμες δαπάνες και δεν οδηγεί σε υπερβάλλουσα
ενίσχυση της ευθέως συναρτώμενης με την πανδημία
του κορωνοϊού COVID-19 ζημίας της, για το χρονικό διάστημα που αναφέρεται σε αυτή. Το ποσό της καταβλητέας ενίσχυσης μειώνεται κατά το ποσό αποζημίωσης
που έχει λάβει η επιχείρηση λόγω ασφάλισης, δικαστικής
διαμάχης, διαιτησίας ή άλλης πηγής για την αποκατάσταση της ίδιας ζημίας, για την οποία καταβάλλεται η
χορηγούμενη οικονομική ενίσχυση. Εάν η ενίσχυση καταβληθεί πριν από την καταβολή οποιουδήποτε ποσού
αποζημίωσης, κατά το προηγούμενο εδάφιο, το Ελληνικό
Δημόσιο ανακτά το ισόποσο της αποζημίωσης αυτής
από τη δικαιούχο εταιρεία, εντόκως από την ημερομηνία 
καταβολής της ενίσχυσης προς την εταιρεία, σύμφωνα 
με το επιτόκιο ανάκτησης που ορίζεται από την Ευρω-
παϊκή Επιτροπή. Η ενίσχυση δεν καταβάλλεται ολικώς 
ή μερικώς, εάν η «SKY EXPRESS Α.Ε.» είναι υπεύθυνη 
για το ανάλογο ύψος της ζημίας που υπέστη εκ του ότι 
δεν διεξήγαγε τις δραστηριότητές της με τη δέουσα εκ 
των πραγμάτων επιμέλεια ή σύμφωνα με την ισχύουσα 
νομοθεσία ή δεν έλαβε κανένα μέτρο για την αποφυγή 
της ζημίας.
6. Η «SKY EXPRESS Α.Ε.» υποβάλει έως την 30ή Σε-
πτεμβρίου 2024 στα Υπουργεία Εθνικής Οικονομίας και 
Οικονομικών και Υποδομών και Μεταφορών, καθώς και 
στην Α.Π.Α. πλήρη έκθεση των εσόδων και εξόδων που 
συνδέονται με τη δραστηριότητα της μεταφοράς επιβα-
τών για τη χρονική περίοδο της παρ. 1, πιστοποιημένα 
από ανεξάρτητη ελεγκτική-συμβουλευτική εταιρεία ορ-
κωτών ελεγκτών, καθώς και κάθε άλλο στοιχείο ή πληρο-
φορία που ζητείται από τις αρμόδιες αρχές και υπηρεσίες 
για την εφαρμογή του παρόντος, προκειμένου να επιβε-
βαιωθεί ότι δεν υφίσταται υπερβάλλουσα ενίσχυση της 
εταιρείας. Αν στο πλαίσιο σχετικού ελέγχου προκύψει 
ότι το ύψος της άμεσα συναρτώμενης με την πανδημία 
του κορωνοϊού COVID-19 ζημίας της εταιρείας για την 
περίοδο της παρ. 1 υπολείπεται του ποσού της ενίσχυσης 
που καταβλήθηκε στη «SKY EXPRESS Α.Ε.», δυνάμει του 
παρόντος, και άλλων ενισχύσεων, που έχουν χορηγη-
θεί στην εταιρεία, από άλλες πηγές, κατά την παρ. 5, το 
υπερβάλλον ποσό ανακτάται από το Ελληνικό Δημόσιο, 
εντόκως, από την ημερομηνία καταβολής της ενίσχυσης 
προς την εταιρεία, σύμφωνα με το επιτόκιο ανάκτησης 
που ορίζεται από την Ευρωπαϊκή Επιτροπή.
7. Με κοινή απόφαση των Υπουργών Εθνικής Οικονο-
μίας και Οικονομικών και Υποδομών και Μεταφορών, 
καθορίζονται: α) οι όροι, οι προθεσμίες, τα δικαιολογη-
τικά και κάθε λεπτομέρεια για την καταβολή της οικο-
νομικής ενίσχυσης του παρόντος και β) η διαδικασία 
διακρίβωσης τυχόν υπερβάλλουσας, κατά τις παρ. 5 και 
6, ενίσχυσης της εταιρείας, η διαδικασία και το επιτόκιο 
ανάκτησής της από το Δημόσιο, το οποίο δεν μπορεί να 
είναι μικρότερο από το επιτόκιο ανάκτησης, όπως αυτό 
ορίζεται στην Ανακοίνωση της Ευρωπαϊκής Επιτροπής, 
σχετικά με την ανάκτηση παράνομων και ασυμβίβαστων 
κρατικών ενισχύσεων (2019/C 247/01), η διαδικασία βε-
βαίωσης της μη εμπρόθεσμης επιστροφής της, η αρμό-
δια για τις παραπάνω ενέργειες υπηρεσία και κάθε άλλο 
αναγκαίο ζήτημα για την εφαρμογή του παρόντος.
ΚΕΦΑΛΑΙΟ Γ’
ΕΝΑΡΞΗ ΙΣΧΥΟΣ
Άρθρο 18
Έναρξη ισχύος
Η ισχύς του παρόντος αρχίζει από τη δημοσίευσή του 
στην Εφημερίδα της Κυβερνήσεως, εκτός αν ορίζεται 
ειδικότερα.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου 
του Κράτους.
Αθήνα, 18 Ιουλίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
Εθνικής Οικονομίας
και Οικονομικών
ΚΩΝΣΤΑΝΤΙΝΟΣ ΧΑΤΖΗΔΑΚΗΣ
Εξωτερικών
ΓΕΩΡΓΙΟΣ ΓΕΡΑΠΕΤΡΙΤΗΣ
Εσωτερικών
ΘΕΟΔΩΡΟΣ ΛΙΒΑΝΙΟΣ
Υποδομών και Μεταφορών
ΧΡΗΣΤΟΣ ΣΤΑΪΚΟΥΡΑΣ
Περιβάλλοντος και Ενέργειας
ΘΕΟΔΩΡΟΣ ΣΚΥΛΑΚΑΚΗΣ
Ανάπτυξης
ΠΑΝΑΓΙΩΤΗΣ ΘΕΟΔΩΡΙΚΑΚΟΣ
Δικαιοσύνης
ΓΕΩΡΓΙΟΣ ΦΛΩΡΙΔΗΣ
Ψηφιακής Διακυβέρνησης
ΔΗΜΗΤΡΙΟΣ ΠΑΠΑΣΤΕΡΓΙΟΥ
Θεωρήθηκε και τέθηκε η Μεγάλη Σφραγίδα του Κράτους.
Αθήνα, 19 Ιουλίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ