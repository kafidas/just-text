NOMOΣ ΥΠ’ ΑΡΙΘΜ. 5099	
Λήψη μέτρων για την εφαρμογή του Κανονισμού (ΕΕ) 2022/2065 του Ευρωπαϊκού Κοινοβουλίου και του Συμβουλίου της 19ης Οκτωβρίου 2022 σχετικά με την ενιαία αγορά ψηφιακών υπηρεσιών και την τροποποίηση της Οδηγίας 2000/31/ΕΚ («Πράξη για τις ψηφιακές υπηρεσίες») και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:

ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’
ΛΗΨΗ ΜΕΤΡΩΝ ΓΙΑ ΤΗΝ ΕΦΑΡΜΟΓΗ ΤΟΥ ΚΑΝΟΝΙ-ΣΜΟΥ (ΕΕ) 2022/2065
ΚΕΦΑΛΑΙΟ Α’
ΣΚΟΠΟΣ - ΑΝΤΙΚΕΙΜΕΝΟ - ΟΡΙΣΜΟΙ
Άρθρο 1 Σκοπός
Άρθρο 2 Αντικείμενο
Άρθρο 3 Ορισμοί
ΚΕΦΑΛΑΙΟ Β’
ΣΥΝΤΟΝΙΣΤΗΣ ΨΗΦΙΑΚΩΝ ΥΠΗΡΕΣΙΩΝ ΚΑΙ ΑΡΜΟΔΙΕΣ ΑΡΧΕΣ
Άρθρο 4 Ορισμός και στελέχωση Συντονιστή Ψηφιακών Υπηρεσιών
Άρθρο 5 Ορισμός αρμόδιων αρχών
Άρθρο 6 Συμμετοχή στο Ευρωπαϊκό Συμβούλιο Ψηφιακών Υπηρεσιών
Άρθρο 7 Λειτουργία του Συντονιστή Ψηφιακών Υπηρεσιών
Άρθρο 8 Συνεργασία μεταξύ Συντονιστή Ψηφιακών Υπηρεσιών και αρμόδιων αρχών
Άρθρο 9 Αναφορά υπονοιών τέλεσης ποινικών αδικημάτων στη Διεύθυνση Δίωξης Ηλεκτρονικού Εγκλήματος της Ελληνικής Αστυνομίας
Άρθρο 10 Συνεργασία του Συντονιστή Ψηφιακών Υπηρεσιών με άλλες αρχές
Άρθρο 11 Εξουσίες του Συντονιστή Ψηφιακών Υπηρεσιών και των αρμόδιων αρχών
Άρθρο 12 Εντολές ανάληψης δράσης κατά παράνομου περιεχομένου
Άρθρο 13 Εντολές παροχής πληροφοριών
Άρθρο 14 Συμβουλευτική Επιτροπή για τις Ψηφιακές Υπηρεσίες
Άρθρο 15 Μητρώο Παρόχων Ενδιάμεσων Υπηρεσιών
ΚΕΦΑΛΑΙΟ Γ’
ΜΕΤΡΑ ΕΦΑΡΜΟΓΗΣ
Άρθρο 16 Κυρώσεις
Άρθρο 17 Δικαίωμα δικαστικής προσφυγής
Άρθρο 18 Εκθέσεις
Άρθρο 19 Κάλυψη δαπανών
Άρθρο 20 Τέλη
ΚΕΦΑΛΑΙΟ Δ’
ΡΥΘΜΙΣΕΙΣ ΓΙΑ ΤΗΝ ΕΘΝΙΚΗ ΕΠΙΤΡΟΠΗ ΤΗΛΕΠΙΚΟΙΝΩΝΙΩΝ ΚΑΙ ΤΑΧΥΔΡΟΜΕΙΩΝ
Άρθρο 21 Κωλύματα διορισμού των μελών της Εθνικής Επιτροπής Τηλεπικοινωνιών και Ταχυδρομείων - Τροποποίηση άρθρου 7 ν. 4070/2012
Άρθρο 22 Ασυμβίβαστα των μελών της Εθνικής Επιτροπής Τηλεπικοινωνιών και Ταχυδρομείων - Τροποποίηση παρ. 1 άρθρου 9 ν. 4070/2012
ΚΕΦΑΛΑΙΟ Ε’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 23 Εξουσιοδοτικές διατάξεις
ΜΕΡΟΣ Β’
ΡΥΘΜΙΣΕΙΣ ΓΙΑ ΨΗΦΙΑΚΕΣ ΥΠΗΡΕΣΙΕΣ ΤΟΥ ΔΗΜΟΣΙΟΥ ΤΟΜΕΑ ΚΑΙ ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 24 Σκοπός
Άρθρο 25 Αντικείμενο
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΨΗΦΙΑΚΕΣ ΥΠΗΡΕΣΙΕΣ ΤΟΥ ΔΗΜΟΣΙΟΥ ΤΟΜΕΑ
Άρθρο 26 Ψηφιακή υπηρεσία «Audit-Car» - Μεταβατική διάταξη - Τροποποίηση παρ. 2 άρθρου 31 ν. 4821/2021
Άρθρο 27 Ψηφιακή υπηρεσία «myPhoto» - Εξουσιοδοτική διάταξη - Τροποποίηση παρ. 1 άρθρου 32 και παρ. 2 άρθρου 54 ν. 4821/2021
Άρθρο 28 Καταχώριση στοιχείων στο Εθνικό Μητρώο Επικοινωνίας από την Ελληνική Αστυνομία - Τροποποίηση παρ. 2 και 6 άρθρου 17 ν. 4704/2020
Άρθρο 29 Διόρθωση στοιχείων μητρώων δημόσιου τομέα - Εξουσιοδοτική διάταξη - Τροποποίηση άρθρου 81 ν. 4954/2022
Άρθρο 30 Δυνατότητα διάθεσης στοιχείων μέσω της Ενιαίας Ψηφιακής Πύλης της Δημόσιας Διοίκησης
Άρθρο 31 Υποβολή ψηφιακού αντιγράφου του δελτίου ταυτότητας σε φορείς του δημόσιου τομέα
Άρθρο 32 Αυτεπάγγελτη αναζήτηση και κατάργηση της έκδοσης δικαιολογητικών για τη διεκπεραίωση διοικητικών διαδικασιών
Άρθρο 33 Προθεσμία διασύνδεσης με το Κεντρικό Σύστημα Ηλεκτρονικής Διακίνησης Εγγράφων - Τροποποίηση παρ. 4 άρθρου 18 ν. 4727/2020
ΚΕΦΑΛΑΙΟ Γ’
ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
Άρθρο 34 Πρόγραμμα «Κουπόνι Συνδεσιμότητας Gigabit» («Gigabit Connectivity Voucher Scheme»)
Άρθρο 35 Παράταση της έναρξης ισχύος των ρυθμίσεων του ν. 4961/2022 για τις εφαρμογές τεχνολογίας διαδικτύου των πραγμάτων - Τροποποίηση παρ. 3 άρθρου 116 ν. 4961/2022
Άρθρο 36 Χρόνος διεξαγωγής του ετήσιου διαγωνισμού ψηφιακής διακυβέρνησης - Τροποποίηση παρ. 2 άρθρου 10 ν. 4727/2020
Άρθρο 37 Διεκπεραίωση μέσω της Ενιαίας Ψηφιακής Πύλης της Δημόσιας Διοίκησης των μέτρων δέουσας επιμέλειας για τα νομικά πρόσωπα (Know Your Business - eGov KYB)
Άρθρο 38 Πλαίσιο Παροχής Υπηρεσιών Ψηφιακής Διακυβέρνησης - Εξουσιοδοτική, μεταβατική και καταργητική διάταξη - Προσθήκη άρθρων 84Α και 105Α και τροποποίηση άρθρων 107 και 108 στον ν. 4727/2020
Άρθρο 39 Περιεχόμενο του φακέλου και διαδικασία χορήγησης άδειας άσκησης διαστημικής δραστηριότητας - Εξουσιοδοτική διάταξη - Αντικατάσταση παρ. 1 άρθρου 5 ν. 4508/2017
Άρθρο 40 Προμήθεια εξοπλισμού δημοσίου τομέα - Τροποποίηση παρ. 4 άρθρου 88 ν. 4727/2020
Άρθρο 41 Εκπαιδευτική και ερευνητική δραστηριότητα του Διοικητή και των Υποδιοικητών της Εθνικής Αρχής Κυβερνοασφάλειας - Τροποποίηση παρ. 1 άρθρου 6 και παρ. 1 άρθρου 8 ν. 5086/2024
Άρθρο 42 Αρμοδιότητες της Επιτροπής Ερευνών - Τροποποίηση περ. ι) άρθρου 232 ν. 4957/2022
Άρθρο 43 Κάλυψη δράσεων πυροπροστασίας από τους συνδέσμους των δήμων - Τροποποίηση άρθρου 25 ν. 4479/2017
Άρθρο 44 Έκτακτη χρηματοδότηση του Δήμου Θεσσαλονίκης λόγω των έργων κατασκευής της υπερυψωμένης λεωφόρου (flyover)
Άρθρο 45 Υποχρεωτικές δαπάνες των δήμων - Παράταση ισχύος του προϋπολογισμού των Οργανισμών Τοπικής Αυτοδιοίκησης α’ βαθμού - Τροποποίηση παρ. 1 άρθρου 158 ν. 3463/2006
Άρθρο 46 Ρύθμιση ειδικότερων θεμάτων σχετικά με τη βαθμολόγηση των υποψηφίων του πανελλήνιου γραπτού διαγωνισμού του Ανώτατου Συμβουλίου Επιλογής Προσωπικού - Τροποποίηση παρ. 3 άρθρου 11 ν. 4765/2021
Άρθρο 47 Παράταση θητείας Υπηρεσιακών Γραμματέων
Άρθρο 48 Αποσπάσεις υπαλλήλων του Υπουργείου Εξωτερικών στη Μόνιμη Αντιπροσωπεία της Ελλάδας στον Οργανισμό Ηνωμένων Εθνών - Τροποποίηση περ. α) παρ. 7 άρθρου 329 ν. 4781/2021
Άρθρο 49 Συμβάσεις εργασίας και παράταση ειδικής διαχείρισης ανώνυμης εταιρείας «ΛΑΡΚΟ» - Τροποποίηση άρθρου 97 ν. 4941/2022 και παρ. 10 άρθρου 21 ν. 4664/2020
ΚΕΦΑΛΑΙΟ Δ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 50 Εξουσιοδοτικές διατάξεις
ΜΕΡΟΣ Γ’
ΕΝΑΡΞΗ ΙΣΧΥΟΣ
Άρθρο 51 Έναρξη ισχύος
ΜΕΡΟΣ Α’ 
ΛΗΨΗ ΜΕΤΡΩΝ ΓΙΑ ΤΗΝ ΕΦΑΡΜΟΓΗ ΤΟΥ ΚΑΝΟΝΙΣΜΟΥ (ΕΕ) 2022/2065
ΚΕΦΑΛΑΙΟ Α’
ΣΚΟΠΟΣ - ΑΝΤΙΚΕΙΜΕΝΟ - ΟΡΙΣΜΟΙ
Άρθρο 1
Σκοπός
Σκοπός του παρόντος Μέρους είναι η θέσπιση μέτρων εσωτερικού δικαίου για την αποτελεσματική και πλήρη εφαρμογή στην εθνική έννομη τάξη του Κανονισμού (ΕΕ) 2022/2065 του Ευρωπαϊκού Κοινοβουλίου και του Συμβουλίου της 19ης Οκτωβρίου 2022 σχετικά με την ενιαία αγορά ψηφιακών υπηρεσιών και την τροποποίηση της Οδηγίας 2000/31/ΕΚ («Πράξη για τις ψηφιακές υπηρεσίες», L 277, εφεξής Πράξη).
Άρθρο 2
Αντικείμενο
Αντικείμενο του παρόντος Μέρους είναι:
α) Ο ορισμός του Συντονιστή Ψηφιακών Υπηρεσιών και των αρμόδιων αρχών, στις οποίες παρέχεται εξουσία επίβλεψης των παρόχων ενδιάμεσων υπηρεσιών και επιβολής της Πράξης, καθώς και η ρύθμιση των επιμέρους αρμοδιοτήτων τους.
β) Η διασφάλιση ότι οι εντολές ανάληψης δράσης κατά παράνομου περιεχομένου και οι εντολές παροχής πληροφοριών που εκδίδονται από τις αρμόδιες δικαστικές ή διοικητικές αρχές πληρούν κατά το περιεχόμενό τους τις απαιτήσεις της Πράξης.
γ) Η σύσταση Συμβουλευτικής Επιτροπής για τις Ψηφιακές Υπηρεσίες και ο καθορισμός των αρμοδιοτήτων της.
δ) Ο καθορισμός και η διαδικασία επιβολής αναλογικών και αποτελεσματικών κυρώσεων που δύνανται να επιβληθούν σε παρόχους ενδιάμεσων υπηρεσιών για τις παραβάσεις της Πράξης και του παρόντος νόμου.
ε) Η ρύθμιση ζητημάτων έννομης προστασίας και του δικαιώματος προσφυγής κατά των αποφάσεων του Συντονιστή Ψηφιακών Υπηρεσιών και των λοιπών αρμόδιων αρχών.
στ) Η δημιουργία μητρώου των εγκατεστημένων στην Ελλάδα παρόχων ενδιάμεσων υπηρεσιών και ο καθορισμός της διαδικασίας και του τρόπου τήρησής του.
Άρθρο 3
Ορισμοί
1. Στον παρόντα νόμο ορίζεται ως «νόμιμος αντιπρόσωπος παρόχου ενδιάμεσων υπηρεσιών που δεν έχει την κύρια εγκατάστασή του στην Ευρωπαϊκή Ένωση» το φυσικό ή νομικό πρόσωπο που έχει την κύρια κατοικία του ή είναι εγκατεστημένο στην Ελλάδα και ορίζεται εγγράφως από πάροχο ενδιάμεσων υπηρεσιών που δεν έχει την κύρια εγκατάστασή του στην Ευρωπαϊκή Ένωση ως νόμιμος εκπρόσωπός του, σύμφωνα με το άρθρο 13 της Πράξης.
2. Κατά τα λοιπά, για τους όρους που χρησιμοποιούνται στον παρόντα νόμο, εφαρμόζεται το άρθρο 3 της Πράξης.
ΚΕΦΑΛΑΙΟ Β’
ΣΥΝΤΟΝΙΣΤΗΣ ΨΗΦΙΑΚΩΝ ΥΠΗΡΕΣΙΩΝ ΚΑΙ ΑΡΜΟΔΙΕΣ ΑΡΧΕΣ
Άρθρο 4
Ορισμός και στελέχωση Συντονιστή Ψηφιακών Υπηρεσιών
1. Ως Συντονιστής Ψηφιακών Υπηρεσιών ορίζεται, σύμφωνα με την παρ. 2 του άρθρου 49 της Πράξης, η Εθνική Επιτροπή Τηλεπικοινωνιών και Ταχυδρομείων, η οποία ασκεί όλες τις εξουσίες και αρμοδιότητες που απονέμονται στον Συντονιστή Ψηφιακών Υπηρεσιών από την Πράξη και τον παρόντα νόμο, με την επιφύλαξη αυτών που με τον παρόντα νόμο ανατίθενται σε άλλες αρμόδιες αρχές.
2. Η κάλυψη των αναγκών σε προσωπικό της Εθνικής Επιτροπής Τηλεπικοινωνιών και Ταχυδρομείων, που προκύπτουν από την άσκηση των αρμοδιοτήτων που της ανατίθενται με τον παρόντα, διενεργείται κατά την πρώτη εφαρμογή του παρόντος κατ’ ανάλογη εφαρμογή του άρθρου 31 του ν. 4873/2021 (Α’ 248), περί κινητικότητας υπαλλήλων σε νεοσύστατες υπηρεσίες.
Άρθρο 5
Ορισμός αρμόδιων αρχών
Ως αρμόδιες αρχές για την επίβλεψη των παρόχων ενδιάμεσων υπηρεσιών και την επιβολή των κάτωθι αναφερόμενων διατάξεων της Πράξης, ορίζονται, σύμφωνα με την παρ. 1 του άρθρου 49 αυτής, οι εξής:
α) Το Εθνικό Συμβούλιο Ραδιοτηλεόρασης, το οποίο είναι αρμόδιο για την επίβλεψη των παρόχων ενδιάμεσων υπηρεσιών και την επιβολή των περ. α), β) και γ) της παρ. 1 και της παρ. 2 του άρθρου 26 και της παρ. 1 του άρθρου 28 της Πράξης.
β) Η Αρχή Προστασίας Δεδομένων Προσωπικού Χαρακτήρα, η οποία είναι αρμόδια για την επίβλεψη των παρόχων ενδιάμεσων υπηρεσιών και την επιβολή της περ. δ) της παρ. 1 και της παρ. 3 του άρθρου 26 και του άρθρου 28 της Πράξης.
Άρθρο 6
Συμμετοχή στο Ευρωπαϊκό Συμβούλιο Ψηφιακών Υπηρεσιών
1. Στο Ευρωπαϊκό Συμβούλιο Ψηφιακών Υπηρεσιών του άρθρου 61 της Πράξης συμμετέχει, με δικαίωμα ψήφου, η Εθνική Επιτροπή Τηλεπικοινωνιών και Ταχυδρομείων, ως Συντονιστής Ψηφιακών Υπηρεσιών.
2. Στο Ευρωπαϊκό Συμβούλιο Ψηφιακών Υπηρεσιών δύνανται, μαζί με τον Συντονιστή Ψηφιακών Υπηρεσιών, να συμμετέχουν, χωρίς δικαίωμα ψήφου, και οι αρμόδιες αρχές του άρθρου 5 του παρόντος, εφόσον το θέμα αφορά στις αρμοδιότητές τους για την εφαρμογή και την επιβολή της Πράξης και του παρόντος νόμου.
Άρθρο 7
Λειτουργία του Συντονιστή Ψηφιακών Υπηρεσιών
Κατά την άσκηση των αρμοδιοτήτων της Εθνικής Επιτροπής Τηλεπικοινωνιών και Ταχυδρομείων ως Συντονιστή Ψηφιακών Υπηρεσιών, σύμφωνα με την Πράξη και τον παρόντα νόμο, εφαρμόζονται τα άρθρα 6 έως 11 του ν. 4070/2012 (Α’ 82), σχετικά με τη λειτουργία της, τα κωλύματα διορισμού, τα ασυμβίβαστα, τις υποχρεώσεις και την πειθαρχική ευθύνη των μελών της.
Άρθρο 8
Συνεργασία μεταξύ Συντονιστή Ψηφιακών Υπηρεσιών και αρμόδιων αρχών
1. Ο Συντονιστής Ψηφιακών Υπηρεσιών και οι αρμόδιες αρχές του άρθρου 5 συνεργάζονται στενά, παρέχουν αμοιβαία συνδρομή και ανταλλάσσουν με άμεσο και αποτελεσματικό τρόπο όλες τις πληροφορίες που έχουν στη διάθεσή τους για την εφαρμογή της Πράξης και του παρόντος νόμου, εντός των προθεσμιών που θέτει η Πράξη ή ο παρών νόμος, άλλως εντός της προθεσμίας που ορίζεται από το μέρος το οποίο αιτείται τη συνεργασία, προκειμένου να τηρούνται οι προθεσμίες που ορίζει η Πράξη.
2. Ο Συντονιστής Ψηφιακών Υπηρεσιών και οι αρμόδιες αρχές του άρθρου 5 μπορούν να ανταλλάσσουν και να χρησιμοποιούν δεδομένα και πληροφορίες που έχουν στη διάθεσή τους, συμπεριλαμβανομένων των προσωπικών δεδομένων και των πληροφοριών που εμπίπτουν στο επιχειρηματικό και επαγγελματικό απόρρητο, στον βαθμό που είναι απαραίτητο για την εκπλήρωση των καθηκόντων τους. Σε σχέση με τις ανταλλασσόμενες πληροφορίες, η αποδέκτρια αρχή εξασφαλίζει το ίδιο επίπεδο εμπιστευτικότητας με τη διαβιβάζουσα αρχή.
3. Όταν ο Συντονιστής Ψηφιακών Υπηρεσιών εξετάζει ζητήματα που σχετίζονται με τις αρμοδιότητες των αρχών του άρθρου 5, δύναται να αιτείται τη γνώμη της κατά περίπτωση αρμόδιας αρχής ως προς τα ζητήματα αυτά.
Άρθρο 9
Αναφορά υπονοιών τέλεσης ποινικών αδικημάτων στη Διεύθυνση Δίωξης Ηλεκτρονικού Εγκλήματος της Ελληνικής Αστυνομίας
Η Διεύθυνση Δίωξης Ηλεκτρονικού Εγκλήματος της Ελληνικής Αστυνομίας αποτελεί την αρμόδια αρχή επιβολής του νόμου σύμφωνα με το άρθρο 18 της Πράξης, η οποία λαμβάνει αναφορές υπονοιών τέλεσης ποινικών αδικημάτων και επεξεργάζεται δεδομένα και πληροφορίες στο πλαίσιο εκτέλεσης των νόμιμων καθηκόντων της.
Άρθρο 10
Συνεργασία του Συντονιστή Ψηφιακών Υπηρεσιών με άλλες αρχές
Δημόσιες αρχές, οι οποίες δεν συμπεριλαμβάνονται στις αρμόδιες αρχές του άρθρου 5, και ιδίως το Υπουργείο Ανάπτυξης, συνεργάζονται ενεργά με τον Συντονιστή Ψηφιακών Υπηρεσιών για την εκπλήρωση των σκοπών της Πράξης και του παρόντος νόμου, συνάπτοντας σχετικές συμφωνίες συνεργασίας, όταν κρίνεται απαραίτητο. Στο πλαίσιο αυτό παρέχουν, κατόπιν αιτήματος του Συντονιστή Ψηφιακών Υπηρεσιών, τη συνδρομή τους, συμπεριλαμβανομένων πληροφοριών που κρίνονται αναγκαίες για την εκπλήρωση των σκοπών της Πράξης και του παρόντος νόμου, ιδίως για τη διαχείριση καταγγελιών. Οι ως άνω αρχές απαντούν σε έγγραφα αιτήματα του Συντονιστή Ψηφιακών Υπηρεσιών για την παροχή πληροφοριών και κάθε είδους συνδρομής, εντός της προθεσμίας που αυτός ορίζει στο αίτημά του, προκειμένου να τηρούνται οι προθεσμίες που ορίζει η Πράξη.
Άρθρο 11
Εξουσίες του Συντονιστή Ψηφιακών Υπηρεσιών και των αρμόδιων αρχών
1. Όταν απαιτείται για την εκτέλεση των καθηκόντων του Συντονιστή Ψηφιακών Υπηρεσιών, η Εθνική Επιτροπή Τηλεπικοινωνιών και Ταχυδρομείων διαθέτει, αναφορικά με τη συμπεριφορά των παρόχων ενδιάμεσων υπηρεσιών και την επιβολή των άρθρων της Πράξης που εμπίπτουν στις αρμοδιότητές της, τις εξουσίες των παρ. 1, 2 και 3 του άρθρου 51 της Πράξης. Στο πλαίσιο αυτό:
α) O Συντονιστής Ψηφιακών Υπηρεσιών δύναται να ζητεί, με ειδικό και αιτιολογημένο αίτημά του, πληροφορίες από τους παρόχους ενδιάμεσων υπηρεσιών, καθώς και από κάθε άλλο πρόσωπο, το οποίο ενεργεί για σκοπούς που αφορούν στις εμπορικές, επιχειρηματικές ή επαγγελματικές δραστηριότητες αυτών και το οποίο μπορεί εύλογα να γνωρίζει σχετικά με την εικαζόμενη παράβαση, συμπεριλαμβανομένων των οργανισμών που διενεργούν τους ελέγχους που αναφέρονται στο άρθρο 37 και στην παρ. 2 του άρθρου 75 της Πράξης. Τα πρόσωπα αυτά παρέχουν τις πληροφορίες χωρίς καθυστέρηση και σύμφωνα με το χρονοδιάγραμμα και τον βαθμό λεπτομέρειας που ορίζει ο Συντονιστής Ψηφιακών Υπηρεσιών. Αν δεν ορίζεται προθεσμία, οι πληροφορίες παρέχονται στον Συντονιστή Ψηφιακών Υπηρεσιών εντός είκοσι (20) εργάσιμων ημερών από την υποβολή του αιτήματος.
β) Το προσωπικό του Συντονιστή Ψηφιακών Υπηρεσιών ενεργεί, αναφορικά με τους παρόχους ενδιάμεσων υπηρεσιών, καθώς και με κάθε άλλο πρόσωπο, το οποίο ενεργεί για σκοπούς που αφορούν τις εμπορικές, επιχειρηματικές ή επαγγελματικές δραστηριότητες αυτών, σύμφωνα με το άρθρο 14 του ν. 4070/2012 (Α’ 82), περί διεξαγωγής ερευνών και συλλογής στοιχείων.
γ) O Συντονιστής Ψηφιακών Υπηρεσιών, εφόσον διαπιστώσει ότι ένας πάροχος ενδιάμεσων υπηρεσιών δεν συμμορφώνεται με ένα ή περισσότερα από τα άρθρα της Πράξης, του κοινοποιεί την εν λόγω διαπίστωση και τον καλεί εντός ορισμένης προθεσμίας να εκθέσει τις απόψεις του και να συμμορφωθεί με την Πράξη.
δ) Με ειδικά αιτιολογημένη απόφασή του, και ύστερα από προηγούμενη ακρόαση του παρόχου ενδιάμεσων υπηρεσιών, η οποία διενεργείται σύμφωνα με τον Κανονισμό Ακροάσεων της Εθνικής Επιτροπής Τηλεπικοινωνιών και Ταχυδρομείων, ο Συντονιστής Ψηφιακών Υπηρεσιών δύναται να λαμβάνει τα κατά περίπτωση αποτελεσματικά, αναλογικά και αποτρεπτικά μέτρα για την εξασφάλιση της συμμόρφωσης του παρόχου ενδιάμεσων υπηρεσιών με την Πράξη, σύμφωνα με τις περ. α), β) και ε) της παρ. 2 και τις περ. α) και β) της παρ. 3 του άρθρου 51 της Πράξης, και να επιβάλει πρόστιμο ή περιοδική χρηματική κύρωση, σύμφωνα με τις περ. γ) και δ) της παρ. 2 του άρθρου 51 της Πράξης και το άρθρο 17 του παρόντος.
ε) Σε περίπτωση που κάποιο από τα πρόσωπα που αναφέρονται στις περ. α) και β) της παρούσας, πέραν του παρόχου ενδιάμεσων υπηρεσιών, δεν συμμορφώνεται με αίτημα παροχής πληροφοριών ή εντολή ελέγχου, ο Συντονιστής Ψηφιακών Υπηρεσιών δύναται να του επιβάλει πρόστιμο ή περιοδική χρηματική κύρωση, σύμφωνα με το άρθρο 16 του παρόντος, ύστερα από προηγούμενη ακρόασή του, εφόσον πληρούνται οι προϋποθέσεις του τελευταίου εδαφίου της παρ. 2 του άρθρου 51 της Πράξης.
στ) Σε εξαιρετικές περιπτώσεις και όταν έχει αποχρώσες ενδείξεις ότι η παράβαση της Πράξης συνιστά άμεση και σοβαρή απειλή για τη δημόσια ασφάλεια, τη δημόσια τάξη ή τη δημόσια υγεία ή κίνδυνο ότι θα προξενήσει σοβαρή βλάβη σε αποδέκτες ενδιάμεσων υπηρεσιών ή σε άλλους παρόχους, ο Συντονιστής Ψηφιακών Υπηρεσιών δύναται να λαμβάνει έκτακτα προσωρινά μέτρα προς αντιμετώπιση της κατάστασης, πριν από τη λήψη οριστικής απόφασης. Για τη λήψη προσωρινών μέτρων εφαρμόζεται αναλόγως η παρ. 6 του άρθρου 138 του ν. 4727/2020 (Α’ 184), σχετικά με τη λήψη έκτακτων προσωρινών μέτρων από την Εθνική Επιτροπή Τηλεπικοινωνιών και Ταχυδρομείων.
2. Όταν απαιτείται για την εκτέλεση των καθηκόντων τους βάσει της Πράξης, οι αρμόδιες αρχές του άρθρου 5 του παρόντος διαθέτουν, αναφορικά με τη συμπεριφορά των παρόχων ενδιάμεσων υπηρεσιών και την επιβολή των διατάξεων που εμπίπτουν στις αρμοδιότητές τους, τις εξουσίες των παρ. 1, 2 και 3 του άρθρου 51 της Πράξης.
3. Για την άσκηση των καθηκόντων του Εθνικού Συμβουλίου Ραδιοτηλεόρασης ως αρμόδιας αρχής, σύμφωνα με την Πράξη και το άρθρο 5 του παρόντος, εφαρμόζονται αναλόγως ο ν. 2863/2000 (Α’ 262) και ο ν. 4779/2021 (Α’ 27), καθώς και οι διατάξεις της Πράξης.
4. Για την άσκηση των καθηκόντων της Αρχής Προστασίας Δεδομένων Προσωπικού Χαρακτήρα ως αρμόδιας αρχής, σύμφωνα με την Πράξη και το άρθρο 5 του παρόντος, εφαρμόζονται αναλόγως οι παρ. 1 και 2 του άρθρου 15 του ν. 4624/2019 (Α’ 137), σχετικά με τις εξουσίες έρευνας της Αρχής Προστασίας Δεδομένων Προσωπικού Χαρακτήρα.
5. O Συντονιστής Ψηφιακών Υπηρεσιών αποτελεί το κεντρικό σημείο υποβολής καταγγελιών κατά παρόχων ενδιάμεσων υπηρεσιών, σύμφωνα με το άρθρο 53 της Πράξης. Η προτεραιότητα εξέτασης των καταγγελιών εκτιμάται από τον Συντονιστή Ψηφιακών Υπηρεσιών με κριτήριο τη σπουδαιότητα και τον αντίκτυπο της ισχυριζόμενης παράβασης. Καταγγελίες που είναι προδήλως αόριστες ή υποβάλλονται καταχρηστικώς ή ανωνύμως, ή που δεν αφορούν σε πιθανολογούμενη παράβαση της Πράξης, δεν εξετάζονται από τον Συντονιστή Ψηφιακών Υπηρεσιών και αρχειοθετούνται με σχετική ενημέρωση του καταγγέλλοντος.
Άρθρο 12
Εντολές ανάληψης δράσης κατά παράνομου περιεχομένου
Οι δικαστικές ή δημόσιες αρχές διασφαλίζουν ότι οι εντολές ανάληψης δράσης που εκδίδουν κατά ενός ή περισσοτέρων στοιχείων παράνομου περιεχομένου προς παρόχους ενδιάμεσων υπηρεσιών, πληρούν τις προϋποθέσεις της παρ. 2 του άρθρου 9 της Πράξης. Αν η εντολή δημόσιας αρχής δεν συμμορφώνεται με μία ή περισσότερες από τις προϋποθέσεις αυτές, η εντολή θεωρείται ανυπόστατη για τους σκοπούς της Πράξης.
Άρθρο 13
Εντολές παροχής πληροφοριών
Οι δικαστικές ή δημόσιες αρχές διασφαλίζουν ότι οι εντολές παροχής συγκεκριμένων πληροφοριών, που εκδίδουν σχετικά με έναν ή περισσότερους συγκεκριμένους μεμονωμένους αποδέκτες της υπηρεσίας, πληρούν τις προϋποθέσεις της παρ. 2 του άρθρου 10 της Πράξης. Αν η εντολή δημόσιας αρχής δεν συμμορφώνεται με μία ή περισσότερες από τις προϋποθέσεις αυτές, η εντολή θεωρείται ανυπόστατη για τους σκοπούς της Πράξης.
Άρθρο 14
Συμβουλευτική Επιτροπή για τις Ψηφιακές Υπηρεσίες
1. Στο Υπουργείο Ψηφιακής Διακυβέρνησης συστήνεται μη αμειβόμενη Συμβουλευτική Επιτροπή για τις Ψηφιακές Υπηρεσίες, η οποία αποτελεί συμβουλευτικό όργανο για θέματα ψηφιακών υπηρεσιών. Η λειτουργία της Συμβουλευτικής Επιτροπής για τις Ψηφιακές Υπηρεσίες δεν θίγει με οποιονδήποτε τρόπο την ανεξαρτησία του Συντονιστή Ψηφιακών Υπηρεσιών και των αρμόδιων αρχών του άρθρου 5 του παρόντος κατά την άσκηση των αρμοδιοτήτων τους με βάση την Πράξη και τον παρόντα νόμο.
Στο πλαίσιο αυτό, η Συμβουλευτική Επιτροπή για τις Ψηφιακές Υπηρεσίες:
α) Ενημερώνεται για τις εξελίξεις της ενωσιακής νομοθεσίας επί των ψηφιακών υπηρεσιών και απευθύνει, εξ ιδίας πρωτοβουλίας ή κατόπιν αιτήματος, εισηγήσεις προς το Υπουργείο Ψηφιακής Διακυβέρνησης για νομοθετικές ή κανονιστικές ρυθμίσεις για την εφαρμογή της Πράξης, καθώς και για τη ρύθμιση κάθε ζητήματος που άπτεται του τομέα των ψηφιακών υπηρεσιών.
β) Αναπτύσσει συνεργασίες με άλλους φορείς στο πλαίσιο των αρμοδιοτήτων της και για την αποτελεσματικότερη άσκηση των αρμοδιοτήτων αυτών.
2. Η Συμβουλευτική Επιτροπή για τις Ψηφιακές Υπηρεσίες αποτελείται από εννέα (9) μέλη, τα οποία υποδεικνύονται ανά ένα (1) από την Εθνική Επιτροπή Τηλεπικοινωνιών και Ταχυδρομείων, την Αρχή Προστασίας Δεδομένων Προσωπικού Χαρακτήρα, το Εθνικό Συμβούλιο Ραδιοτηλεόρασης, το Υπουργείο Ανάπτυξης, το Υπουργείο Δικαιοσύνης, το Υπουργείο Ψηφιακής Διακυβέρνησης, τη Γενική Γραμματεία Επικοινωνίας και Ενημέρωσης, τη Διεύθυνση Δίωξης Ηλεκτρονικού Εγκλήματος της Ελληνικής Αστυνομίας και την Εθνική Αρχή Κυβερνοασφάλειας, μαζί με τους αναπληρωτές τους.
Πρόεδρος της Συμβουλευτικής Επιτροπής για τις Ψηφιακές Υπηρεσίες ορίζεται το μέλος που υποδεικνύεται από την Εθνική Επιτροπή Τηλεπικοινωνιών και Ταχυδρομείων και γραμματέας ορίζεται υπάλληλος του Υπουργείου Ψηφιακής Διακυβέρνησης. Τα μέλη της Συμβουλευτικής Επιτροπής για τις Ψηφιακές Υπηρεσίες ορίζονται για τετραετή θητεία και δύνανται να ανακαλούνται ελεύθερα από τα όργανα που τα ορίζουν και πριν από τη λήξη της θητείας τους.
3. Η Συμβουλευτική Επιτροπή για τις Ψηφιακές Υπηρεσίες συνεδριάζει, με φυσική παρουσία ή με χρήση ηλεκτρονικών μέσων (τηλεδιάσκεψη), τακτικά, κάθε τρεις (3) τουλάχιστον μήνες, ύστερα από πρόσκληση του Προέδρου, και έκτακτα, οπότε αυτό κριθεί αναγκαίο, ύστερα από πρόσκληση του Προέδρου ή αίτημα τεσσάρων (4) τουλάχιστον εκ των μελών της. Το αίτημα του πρώτου εδαφίου αναφέρεται απαραιτήτως στο προς συζήτηση θέμα και υποβάλλεται εγγράφως στον Πρόεδρο, ο οποίος υποχρεούται να συγκαλέσει έκτακτη συνεδρίαση εντός τριών (3) εργάσιμων ημερών από την υποβολή του σχετικού αιτήματος.
4. Ο Πρόεδρος προσκαλεί τα μέλη στη συνεδρίαση, με οποιονδήποτε πρόσφορο τρόπο, καθορίζει την ημέρα, την ώρα, τον τόπο και τον τρόπο της συνεδρίασης, προσδιορίζει τα θέματα της ημερήσιας διάταξης, ορίζει τους εισηγητές και διευθύνει τη συζήτηση κατά τη διάρκεια της συνεδρίασης. Στις συνεδριάσεις της Συμβουλευτικής Επιτροπής για τις Ψηφιακές Υπηρεσίες δύνανται, ύστερα από πρόσκληση του Προέδρου, να παρίστανται, χωρίς δικαίωμα ψήφου, δημόσιοι λειτουργοί και υπάλληλοι, καθώς και πάσης φύσεως στελέχη του δημόσιου και ιδιωτικού τομέα, προς παροχή απόψεων ή στοιχείων. Τα πρόσωπα αυτά αποχωρούν από τη συνεδρίαση πριν από την έναρξη της συζήτησης.
5. Οι αποφάσεις της Συμβουλευτικής Επιτροπής για τις Ψηφιακές Υπηρεσίες λαμβάνονται με την πλειοψηφία των παρόντων μελών.
Άρθρο 15
Μητρώο Παρόχων Ενδιάμεσων Υπηρεσιών
1. Η Εθνική Επιτροπή Τηλεπικοινωνιών και Ταχυδρομείων, εντός έξι (6) μηνών από την έναρξη ισχύος του παρόντος, δημιουργεί, θέτει σε λειτουργία και τηρεί Μητρώο Παρόχων Ενδιάμεσων Υπηρεσιών σε ηλεκτρονική μορφή.
2. Στο Μητρώο Παρόχων Ενδιάμεσων Υπηρεσιών εγγράφονται, εντός τριών (3) μηνών από τη θέση του σε λειτουργία, πάροχοι ενδιάμεσων υπηρεσιών οι οποίοι έχουν την κύρια εγκατάστασή τους στην Ελλάδα ή των οποίων ο νόμιμος αντιπρόσωπος διαμένει ή είναι εγκατεστημένος στην Ελλάδα, εφόσον στη δεύτερη περίπτωση δεν διαθέτουν εγκατάσταση στην Ευρωπαϊκή Ένωση αλλά προσφέρουν υπηρεσίες στην Ευρωπαϊκή Ένωση.
3. Για την εγγραφή στο Μητρώο Παρόχων Ενδιάμεσων Υπηρεσιών απαιτείται η υποβολή δήλωσης καταχώρισης παρόχου ενδιάμεσων υπηρεσιών από την υπόχρεη επιχείρηση, χωρίς να απαιτείται η έκδοση εγκριτικής πράξης από την Εθνική Επιτροπή Τηλεπικοινωνιών και Ταχυδρομείων. Με την εγγραφή αποδίδεται αριθμός Μητρώου Παρόχων Ενδιάμεσων Υπηρεσιών.
4.α) Στο Μητρώο Παρόχων Ενδιάμεσων Υπηρεσιών δηλώνονται και τηρούνται για κάθε πάροχο ενδιάμεσων υπηρεσιών τα εξής, τουλάχιστον, στοιχεία:
αα) Αριθμός μητρώου και ημερομηνία εγγραφής στο μητρώο.
αβ) Όνομα και επώνυμο επί φυσικών προσώπων ή επωνυμία επί νομικών προσώπων.
αγ) Διεύθυνση κατοικίας επί φυσικών προσώπων ή έδρα και διεύθυνση επί νομικών προσώπων.
αδ) Στοιχεία επικοινωνίας σημείου επαφής στην Ελλάδα για την επικοινωνία των παρόχων ενδιάμεσων υπηρεσιών με τις αρμόδιες αρχές των κρατών μελών της Ευρωπαϊκής Ένωσης, την Ευρωπαϊκή Επιτροπή και το Ευρωπαϊκό Συμβούλιο Ψηφιακών Υπηρεσιών (διεύθυνση ηλεκτρονικού ταχυδρομείου και ελληνικός αριθμός τηλεφώνου).
αε) Στοιχεία επικοινωνίας σημείου επαφής στην Ελλάδα για τη διαχείριση κρίσεων (διεύθυνση ηλεκτρονικού ταχυδρομείου και ελληνικός αριθμός τηλεφώνου).
αστ) Στοιχεία επικοινωνίας σημείου επαφής στην Ελλάδα για την επικοινωνία των παρόχων ενδιάμεσων υπηρεσιών με τους αποδέκτες των υπηρεσιών τους (διεύθυνση ηλεκτρονικού ταχυδρομείου και ελληνικός αριθμός τηλεφώνου).
αζ) Επίσημες γλώσσες επικοινωνίας με τα σημεία επαφής, περιλαμβανομένων της ελληνικής γλώσσας και μίας γλώσσας που είναι ευρέως κατανοητή από τον μεγαλύτερο δυνατό αριθμό πολιτών της Ευρωπαϊκής Ένωσης.
αη) Διεύθυνση ιστοσελίδας του παρόχου ενδιάμεσων υπηρεσιών.
αθ) Κατηγορίες ενδιάμεσων υπηρεσιών που παρέχουν.
β) Επιπλέον, δηλώνονται και τηρούνται για κάθε πάροχο ενδιάμεσων υπηρεσιών με κύρια εγκατάσταση στην Ελλάδα τα εξής στοιχεία:
βα) Αριθμός Φορολογικού Μητρώου.
ββ) Αριθμός Γενικού Εμπορικού Μητρώου, εφόσον υπάρχει.
βγ) Στοιχεία νόμιμου εκπροσώπου (όνομα, επώνυμο, αριθμός ταυτότητας ή διαβατηρίου, διεύθυνση κατοικίας, Αριθμός Φορολογικού Μητρώου).
γ) Επιπλέον, δηλώνονται και τηρούνται για κάθε πάροχο ενδιάμεσων υπηρεσιών που δεν έχει την κύρια εγκατάστασή του στην Ελλάδα αλλά ο νόμιμος αντιπρόσωπός του κατοικεί ή είναι εγκατεστημένος στην Ελλάδα, τα εξής στοιχεία του νόμιμου αντιπροσώπου:
γα) Για φυσικό πρόσωπο:
i) Όνομα και επώνυμο.
ii) Αριθμός ταυτότητας ή διαβατηρίου.
iii) Διεύθυνση κατοικίας.
iv) Αριθμός Φορολογικού Μητρώου.
γβ) Για νομικό πρόσωπο:
i) Επωνυμία.
ii) Έδρα και διεύθυνση.
iii) Αριθμός Φορολογικού Μητρώου.
iv) Αριθμός Γενικού Εμπορικού Μητρώου, εφόσον υπάρχει.
v) Στοιχεία νόμιμου εκπροσώπου (όνομα, επώνυμο, αριθμός ταυτότητας ή διαβατηρίου, διεύθυνση κατοικίας, Αριθμός Φορολογικού Μητρώου).
5. Οι πάροχοι ενδιάμεσων υπηρεσιών ενημερώνουν το Μητρώο Παρόχων Ενδιάμεσων Υπηρεσιών, για οποιαδήποτε τροποποίηση στα στοιχεία που τηρούνται σε αυτό, άμεσα και το αργότερο εντός δέκα (10) ημερών. Σε περίπτωση παύσης της δραστηριότητάς τους ως παρόχων ενδιάμεσων υπηρεσιών ή παύσης της νόμιμης αντιπροσώπευσής τους στην Ελλάδα, οι πάροχοι ενδιάμεσων υπηρεσιών αιτούνται τη διαγραφή τους από το Μητρώο Παρόχων Ενδιάμεσων Υπηρεσιών. Νόμιμος αντιπρόσωπος παρόχου ενδιάμεσων υπηρεσιών του οποίου αποδεδειγμένα έπαυσε για οποιοδήποτε λόγο η εξουσία αντιπροσώπευσης στην Ελλάδα, δικαιούται να αιτηθεί τη διαγραφή της δηλωθείσας ιδιότητάς του από το Μητρώο Παρόχων Ενδιάμεσων Υπηρεσιών.
6. Τα στοιχεία που αφορούν τον αριθμό μητρώου, την επωνυμία, την έδρα, τα στοιχεία επικοινωνίας με το κοινό και την ιστοσελίδα των εγγεγραμμένων στο Μητρώο Παρόχων Ενδιάμεσων Υπηρεσιών, φυσικών ή νομικών προσώπων, παρέχονται ως δημόσια ανοικτά δεδομένα και δημοσιεύονται στην ιστοσελίδα της Εθνικής Επιτροπής Τηλεπικοινωνιών και Ταχυδρομείων.
ΚΕΦΑΛΑΙΟ Γ’
ΜΕΤΡΑ ΕΦΑΡΜΟΓΗΣ
Άρθρο 16
Κυρώσεις
1. Σε περίπτωση παράβασης διατάξεων της Πράξης και του παρόντος νόμου, ο Συντονιστής Ψηφιακών Υπηρεσιών ή η αρμόδια αρχή του άρθρου 5 του παρόντος, κατά λόγο αρμοδιότητάς τους, επιβάλλουν σε παρόχους ενδιάμεσων υπηρεσιών που υπάγονται στη δικαιοδοσία τους πρόστιμα και περιοδικές χρηματικές ποινές, σύμφωνα με τις περ. γ) και δ) της παρ. 2 του άρθρου 51 της Πράξης. Τα πρόστιμα και οι περιοδικές χρηματικές κυρώσεις είναι αποτελεσματικά, αναλογικά και αποτρεπτικά.
2. Κατά τη λήψη απόφασης σχετικά με την επιβολή και το ύψος του προστίμου, λαμβάνονται δεόντως υπόψη και αξιολογούνται για την εκάστοτε εξεταζόμενη περίπτωση τα ακόλουθα:
α) Η φύση, η βαρύτητα και η διάρκεια της παράβασης.
β) Ο δόλος ή η αμέλεια του παρόχου ενδιάμεσων υπηρεσιών που προκάλεσε την παράβαση.
γ) Η συστηματική ή κατ’ επανάληψη μη συμμόρφωση του παρόχου ενδιάμεσων υπηρεσιών με τις υποχρεώσεις που υπέχει βάσει της Πράξης.
δ) Το είδος, το μέγεθος και η φύση της παρεχόμενης ενδιάμεσης υπηρεσίας και η οικονομική ικανότητα του παρόχου ενδιάμεσων υπηρεσιών.
ε) Η δραστηριοποίηση του παρόχου ενδιάμεσων υπηρεσιών σε περισσότερα κράτη μέλη.
στ) Ο βαθμός συνεργασίας του παρόχου ενδιάμεσων υπηρεσιών με την αρμόδια αρχή για την επανόρθωση της παράβασης και τον περιορισμό των πιθανών δυσμενών συνεπειών της.
3. Το ύψος του προστίμου δεν επιτρέπεται να υπερβαίνει το έξι τοις εκατό (6%) του ετήσιου παγκόσμιου κύκλου εργασιών του οικείου παρόχου ενδιάμεσων υπηρεσιών κατά το προηγούμενο οικονομικό έτος.
Ειδικά σε περίπτωση παροχής ανακριβών, ελλιπών ή παραπλανητικών πληροφοριών, παράλειψης απάντησης ή διόρθωσης ανακριβών, ελλιπών ή παραπλανητικών πληροφοριών και μη υποβολής σε επιθεώρηση, το πρόστιμο δεν επιτρέπεται να υπερβαίνει το ένα τοις εκατό (1%) του ετήσιου εισοδήματος ή παγκόσμιου κύκλου εργασιών του οικείου παρόχου ενδιάμεσων υπηρεσιών ή του οικείου προσώπου κατά το προηγούμενο οικονομικό έτος.
4. Σε περίπτωση επιβολής περιοδικής χρηματικής κύρωσης, αυτή δεν υπερβαίνει το πέντε τοις εκατό (5%) του μέσου ημερήσιου παγκόσμιου κύκλου εργασιών ή εισοδήματος του οικείου παρόχου ενδιάμεσων υπηρεσιών κατά το προηγούμενο οικονομικό έτος.
5. Τα πρόστιμα και οι περιοδικές χρηματικές ποινές επιβάλλονται με ειδικά αιτιολογημένη απόφαση που εκδίδει ο Συντονιστής Ψηφιακών Υπηρεσιών ή η αρμόδια αρχή, αφού προηγουμένως έχει παράσχει στον πάροχο ενδιάμεσων υπηρεσιών τη δυνατότητα να εκθέσει τις απόψεις του επί των διαπιστωθεισών παραβάσεων, προφορικώς ή εγγράφως και κατ’ εφαρμογή των διατάξεων που ορίζουν τη διαδικασία επιβολής κυρώσεων για κάθε αρμόδια αρχή. Η απόφαση κοινοποιείται χωρίς καθυστέρηση στον ενδιαφερόμενο πάροχο ενδιάμεσων υπηρεσιών. Πριν από την κοινοποίηση αυτή, o Συντονιστής Ψηφιακών Υπηρεσιών ή η αρμόδια αρχή δεν δημοσιοποιεί την απόφαση ή τμήμα αυτής σε οποιονδήποτε τρίτο και με οποιονδήποτε τρόπο.
6. Τα πρόστιμα και οι περιοδικές χρηματικές κυρώσεις που επιβάλει ο Συντονιστής Ψηφιακών Υπηρεσιών με βάση το παρόν άρθρο εισπράττονται στο όνομα και για λογαριασμό του και αποδίδονται σε τραπεζικούς λογαριασμούς αυτού. Επικουρικά δύνανται να εισπράττονται σύμφωνα με τον Κώδικα Είσπραξης Δημοσίων Εσόδων (ν. 4978/2022, Α’ 190).
7. Στις περιπτώσεις επιβολής κυρώσεων από την Αρχή Προστασίας Δεδομένων Προσωπικού Χαρακτήρα στο πλαίσιο εφαρμογής της Πράξης και του παρόντος νόμου, εφαρμόζονται αναλόγως οι παρ. 4 και 5 του άρθρου 15 του ν. 4624/2019 (Α’ 137). Πέραν των προβλεπόμενων στις ανωτέρω διατάξεις κυρώσεων, η Αρχή Προστασίας Δεδομένων Προσωπικού Χαρακτήρα δύναται να επιβάλει και περιοδική χρηματική κύρωση σύμφωνα με την περ. δ) της παρ. 2 του άρθρου 51 της Πράξης. Τα πρόστιμα και οι περιοδικές χρηματικές κυρώσεις που επιβάλει η Αρχή Προστασίας Δεδομένων Προσωπικού Χαρακτήρα στο πλαίσιο εφαρμογής της Πράξης και του παρόντος νόμου, εισπράττονται στο όνομα και για λογαριασμό της και αποδίδονται σε αυτήν. Για την ανωτέρω είσπραξη η Αρχή Προστασίας Δεδομένων Προσωπικού Χαρακτήρα, με απόφαση του Προέδρου της, ανοίγει απλό τραπεζικό λογαριασμό υπό την ομάδα λογαριασμών 260 - Ταμειακή Διαχείριση στην Τράπεζα της Ελλάδος, όπου κατατίθενται απευθείας από τους βαρυνόμενους τα ποσά των προστίμων και των περιοδικών χρηματικών κυρώσεων που επιβάλλονται στο πλαίσιο άσκησης των αρμοδιοτήτων της, όπως προβλέπονται από την Πράξη. Τα ποσά που εισπράττονται σύμφωνα με την παρούσα διατίθενται αποκλειστικά για την κάλυψη των λειτουργικών αναγκών της Αρχής Προστασίας Δεδομένων Προσωπικού Χαρακτήρα.
Άρθρο 17
Δικαίωμα δικαστικής προσφυγής
1. Κατά των αποφάσεων του Συντονιστή Ψηφιακών Υπηρεσιών ή των αρμόδιων αρχών του άρθρου 5, με τις οποίες επιβάλλονται κυρώσεις σύμφωνα με το άρθρο 16, μπορεί να ασκηθεί προσφυγή ενώπιον του Διοικητικού Εφετείου Αθηνών.
2. Κατά των λοιπών ατομικών διοικητικών πράξεων, που εκδίδονται από τον Συντονιστή Ψηφιακών Υπηρεσιών ή τις αρμόδιες αρχές του άρθρου 5, καθώς και κατά των κανονιστικών αποφάσεων, που εκδίδονται δυνάμει του παρόντος νόμου, μπορεί να ασκηθεί αίτηση ακύρωσης ενώπιον του Συμβουλίου της Επικρατείας.
3. Η προθεσμία για την άσκηση της αίτησης ακύρωσης ή της προσφυγής, κατά περίπτωση, και η άσκηση της δεν αναστέλλουν την εκτέλεση των προσβαλλόμενων αποφάσεων του Συντονιστή Ψηφιακών Υπηρεσιών ή των αρμόδιων αρχών, εκτός αν, μετά από αίτηση του αιτούντος ή του προσφεύγοντος, το δικαστήριο, με αιτιολογημένη απόφασή του, αναστείλει, εν όλω ή εν μέρει, την εκτέλεση της Πράξης, κατά τις ισχύουσες διατάξεις.
4. Για το παραδεκτό της συζήτησης των προσφυγών που ασκούνται κατά των αποφάσεων του Συντονιστή Ψηφιακών Υπηρεσιών ή των αρμόδιων αρχών του άρθρου 5, ενώπιον του Διοικητικού Εφετείου, με τις οποίες επιβάλλονται πρόστιμα, απαιτείται η κατάθεση ποσού ίσου με το δεκαπέντε τοις εκατό (15%) του επιβαλλόμενου προστίμου και σε κάθε περίπτωση όχι μεγαλύτερου των διακοσίων χιλιάδων (200.000) ευρώ, στην αρχή η οποία έχει επιβάλλει το πρόστιμο.
5. Κατά των αποφάσεων του Διοικητικού Εφετείου Αθηνών που εκδίδονται σύμφωνα με την παρ. 1, μπορεί να ασκηθεί αίτηση αναίρεσης ενώπιον του Συμβουλίου της Επικρατείας.
Άρθρο 18
Εκθέσεις
1. Ο Συντονιστής Ψηφιακών Υπηρεσιών συντάσσει έως το τέλος Ιουνίου κάθε έτους, ετήσια έκθεση δραστηριοτήτων για το προηγούμενο ημερολογιακό έτος.
2. Η ετήσια έκθεση περιλαμβάνει, εκτός των πληροφοριών που απαιτούνται σύμφωνα με το άρθρο 55 της Πράξης, τα ακόλουθα στοιχεία:
α) Στοιχεία των ανθρώπινων και οικονομικών πόρων που διατέθηκαν για την εφαρμογή του παρόντος νόμου και της Πράξης, συμπεριλαμβανομένων των τελών που έχουν εισπραχθεί.
β) Αριθμός παραβάσεων της Πράξης που διαπιστώθηκαν.
γ) Αριθμός και στοιχεία ακροάσεων που διενεργήθηκαν.
δ) Αριθμός και στοιχεία διαδικασιών επιβολής κυρώσεων και άλλων μέτρων που κινήθηκαν.
ε) Αποφάσεις, κανονισμοί και πράξεις που εκδόθηκαν, στο πλαίσιο των εξουσιοδοτικών διατάξεων του άρθρου 23 του παρόντος.
3. Για τους σκοπούς της παρ. 1, οι αρμόδιες αρχές του άρθρου 5, μέχρι το τέλος Φεβρουαρίου εκάστου έτους, αποστέλλουν στην Εθνική Επιτροπή Τηλεπικοινωνιών και Ταχυδρομείων, με τη μορφή που αυτή καθορίζει, τις πληροφορίες που αναφέρονται στο άρθρο 55 της Πράξης και στην παρ. 2 του παρόντος και αφορούν στο προηγούμενο ημερολογιακό έτος.
4. Η ετήσια έκθεση της παρ. 1 κοινοποιείται από τον Συντονιστή Ψηφιακών Υπηρεσιών στην Ευρωπαϊκή Επιτροπή, στο Ευρωπαϊκό Συμβούλιο Ψηφιακών Υπηρεσιών και στις αρμόδιες αρχές του άρθρου 5 και δημοσιεύεται σε μηχαναγνώσιμο μορφότυπο στην επίσημη ιστοσελίδα της Εθνικής Επιτροπής Τηλεπικοινωνιών και Ταχυδρομείων, με την επιφύλαξη των κανόνων που εφαρμόζονται σύμφωνα με το άρθρο 84 της Πράξης, σχετικά με την εμπιστευτικότητα των πληροφοριών.
Άρθρο 19
Κάλυψη δαπανών
Οι δαπάνες του Συντονιστή Ψηφιακών Υπηρεσιών για την εφαρμογή της Πράξης και του παρόντος νόμου καλύπτονται από τα έσοδα τα οποία εισπράττει από τα πρόστιμα και τις περιοδικές χρηματικές κυρώσεις του άρθρου 16 και τα τέλη του άρθρου 20 του παρόντος, καθώς και από τα τέλη χρήσης του άρθρου 150 του ν. 4727/2020 (Α’ 184).
Άρθρο 20
Τέλη
1. Ο Συντονιστής Ψηφιακών Υπηρεσιών δύναται να επιβάλλει ετήσιο εποπτικό τέλος ανταποδοτικού χαρακτήρα, σε παρόχους ενδιάμεσων υπηρεσιών που έχουν την κύρια εγκατάστασή τους στην Ελλάδα ή ο νόμιμος αντιπρόσωπός τους διαμένει ή είναι εγκατεστημένος στην Ελλάδα, εφόσον δεν διαθέτουν εγκατάσταση στην Ευρωπαϊκή Ένωση αλλά προσφέρουν υπηρεσίες στην Ευρωπαϊκή Ένωση. Το εποπτικό τέλος καλύπτει αποκλειστικά το κόστος εκπλήρωσης των καθηκόντων που ανατίθενται στον Συντονιστή Ψηφιακών Υπηρεσιών σύμφωνα με τον παρόντα νόμο και την Πράξη.
2. Το εποπτικό τέλος επιβάλλεται στους παρόχους ενδιάμεσων υπηρεσιών κατά αντικειμενικό, διαφανή και αναλογικό τρόπο.
3. Ο Συντονιστής Ψηφιακών Υπηρεσιών δύναται να μην επιβάλει εποπτικό τέλος σε παρόχους ενδιάμεσων υπηρεσιών, των οποίων ο συνολικός παγκόσμιος ή εθνικός ετήσιος κύκλος εργασιών από τις δραστηριότητες που εμπίπτουν στο πεδίο εφαρμογής της Πράξης και του παρόντος νόμου δεν υπερβαίνει ορισμένο κατώτατο όριο ή των οποίων οι δραστηριότητες δεν ανέρχονται σε ορισμένο ελάχιστο μερίδιο αγοράς ή είναι πολύ περιορισμένης γεωγραφικής εμβέλειας ή οι οποίοι παρέχουν συγκεκριμένες κατηγορίες ενδιαμέσων υπηρεσιών.
4. Για τον προσδιορισμό του ύψους του εποπτικού τέλους, ο Συντονιστής Ψηφιακών Υπηρεσιών δύναται να εφαρμόσει είτε μία μέθοδο κατανομής βάσει του συνολικού ετήσιου παγκόσμιου κύκλου εργασιών των παρόχων ή του είδους των ενδιάμεσων υπηρεσιών που παρέχουν, είτε ένα σύστημα κατ’ αποκοπήν επιβάρυνσης αυτών, ή έναν συνδυασμό αυτών.
5. Το εποπτικό τέλος, καθώς και κάθε άλλο ποσό, που εισπράττεται από οποιαδήποτε αιτία από την Εθνική Επιτροπή Τηλεπικοινωνιών και Ταχυδρομείων στο πλαίσιο των αρμοδιοτήτων της από την Πράξη και τον παρόντα νόμο, καταβάλλονται απευθείας ως έσοδο στο όνομα και για λογαριασμό της Εθνικής Επιτροπής Τηλεπικοινωνιών και Ταχυδρομείων σε τραπεζικούς λογαριασμούς αυτής. Επικουρικά δύνανται να εισπράττονται σύμφωνα με τον Κώδικα Είσπραξης Δημοσίων Εσόδων (ν. 4978/2022, Α’ 190).
ΚΕΦΑΛΑΙΟ Δ’
ΡΥΘΜΙΣΕΙΣ ΓΙΑ ΤΗΝ ΕΘΝΙΚΗ ΕΠΙΤΡΟΠΗ ΤΗΛΕΠΙΚΟΙΝΩΝΙΩΝ ΚΑΙ ΤΑΧΥΔΡΟΜΕΙΩΝ
Άρθρο 21
Κωλύματα διορισμού των μελών της Εθνικής Επιτροπής Τηλεπικοινωνιών και Ταχυδρομείων - Τροποποίηση άρθρου 7 ν. 4070/2012
Στο τέλος της περ. β) του άρθρου 7 του ν. 4070/2012 (Α’ 82), περί των κωλυμάτων διορισμού των μελών της Εθνικής Επιτροπής Τηλεπικοινωνιών και Ταχυδρομείων, προστίθεται η φράση «ή και ενδιάμεσων υπηρεσιών, όπως ορίζονται στον Κανονισμό (ΕΕ) 2022/2065 (L 277)» και το άρθρο 7 διαμορφώνεται ως εξής:
«Άρθρο 7
Κωλύματα διορισμού μελών της Ε.Ε.Τ.Τ.
Δεν δύναται να διοριστεί μέλος της Ε.Ε.Τ.Τ., όποιος:
α) έχει καταδικασθεί με τελεσίδικη δικαστική απόφαση για αδίκημα, που συνεπάγεται κώλυμα διορισμού ή έκπτωση δημοσίου υπαλλήλου, σύμφωνα με τις διατάξεις του Υπαλληλικού Κώδικα ή β) είναι εταίρος, μέτοχος, μέλος διοικητικού συμβουλίου, διαχειριστής, υπάλληλος, σύμβουλος, μελετητής ατομικής ή άλλης επιχείρησης, η οποία δραστηριοποιείται στους τομείς των ταχυδρομικών υπηρεσιών, των ηλεκτρονικών επικοινωνιών, της πληροφορικής ή της επεξεργασίας δεδομένων προσωπικού χαρακτήρα ή και ενδιάμεσων υπηρεσιών, όπως ορίζονται στον Κανονισμό (ΕΕ) 2022/2065 (L 277).»
Άρθρο 22
Ασυμβίβαστα των μελών της Εθνικής Επιτροπής Τηλεπικοινωνιών και Ταχυδρομείων - Τροποποίηση παρ. 1 άρθρου 9 ν. 4070/2012
Στο άρθρο 9 του ν. 4070/2012 (Α’ 82), περί των ασυμβιβάστων των μελών και του προσωπικού της Εθνικής Επιτροπής Τηλεπικοινωνιών και Ταχυδρομείων, επέρχονται οι ακόλουθες τροποποιήσεις: α) στην παρ. 1, μετά από τις λέξεις «ταχυδρομικές επιχειρήσεις» προστίθενται οι λέξεις «και ενδιάμεσες υπηρεσίες, όπως ορίζονται στον Κανονισμό (ΕΕ) 2022/2065 (L 277),», β) στην περ. β) του πρώτου εδαφίου της παρ. 2, μετά από τις λέξεις «δεδομένων προσωπικού χαρακτήρα» προστίθενται οι λέξεις «ή των ενδιάμεσων υπηρεσιών, όπως ορίζονται στον Κανονισμό (ΕΕ) 2022/2065» και οι παρ. 1 και 2 του άρθρου 9 διαμορφώνονται ως εξής:
«1. Στον Πρόεδρο, στους Αντιπροέδρους, στα υπόλοιπα μέλη της Ε.Ε.Τ.Τ., καθώς και στο προσωπικό της, απαγορεύεται ο άμεσος ή έμμεσος προσπορισμός οποιουδήποτε οφέλους από υπηρεσίες ηλεκτρονικών επικοινωνιών, ταχυδρομικές επιχειρήσεις και ενδιάμεσες υπηρεσίες, όπως ορίζονται στον Κανονισμό (ΕΕ) 2022/2065 (L 277), ή από τρίτους, που επηρεάζονται άμεσα από τη δραστηριότητά τους.
2. Ειδικότερα εκπίπτει από την ιδιότητα του μέλους της Ε.Ε.Τ.Τ. όποιος, μετά τον διορισμό του:
α) Καταδικαστεί με αμετάκλητη δικαστική απόφαση για αδίκημα, που συνεπάγεται κώλυμα διορισμού ή έκπτωση δημοσίου υπαλλήλου, σύμφωνα με τις διατάξεις του Υπαλληλικού Κώδικα ή για αδίκημα σχετιζόμενο με παραβάσεις των άρθρων 7, 8 και 9 του παρόντος.
β) Καταστεί εταίρος, μέτοχος, μέλος διοικητικού συμβουλίου, διαχειριστής, υπάλληλος, σύμβουλος, μελετητής ατομικής ή άλλης επιχείρησης, η οποία δραστηριοποιείται στους τομείς των ταχυδρομικών υπηρεσιών, των ηλεκτρονικών επικοινωνιών, της πληροφορικής ή της επεξεργασίας δεδομένων προσωπικού χαρακτήρα ή των ενδιάμεσων υπηρεσιών, όπως ορίζονται στον Κανονισμό (ΕΕ) 2022/2065. Αν τα μέλη της Ε.Ε.Τ.Τ. αποκτήσουν εταιρικά μερίδια ή μετοχές των ανωτέρω επιχειρήσεων κατά τη διάρκεια της θητείας τους από κληρονομική διαδοχή, υποχρεούνται να απέχουν από την ενάσκηση των δικαιωμάτων συμμετοχής και ψήφου στα όργανα διοίκησης, διαχείρισης και ελέγχου των εν λόγω επιχειρήσεων, μέχρι τον χρόνο λήξης της θητείας τους. Η ίδια υποχρέωση ισχύει και για τους συζύγους και τα τέκνα τους.»
ΚΕΦΑΛΑΙΟ Ε’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 23 
Εξουσιοδοτικές διατάξεις
1. Η Εθνική Επιτροπή Τηλεπικοινωνιών και Ταχυδρομείων δύναται να εκδίδει κατευθυντήριες οδηγίες για την εξειδίκευση λεπτομερειών και την ομοιόμορφη εφαρμογή, λαμβάνοντας υπόψη και την ευρωπαϊκή και εθνική πρακτική:
α) του άρθρου 21 της Πράξης, σχετικά με την εξωδικαστική επίλυση διαφορών,
β) του άρθρου 22 της Πράξης, σχετικά με τις αξιόπιστες πηγές επισήμανσης παράνομου περιεχομένου,
γ) του άρθρου 40 της Πράξης, σχετικά με την πρόσβαση και τον έλεγχο δεδομένων.
2. Η Εθνική Επιτροπή Τηλεπικοινωνιών και Ταχυδρομείων δύναται να εκδίδει υπόδειγμα υποβολής καταγγελίας και κατευθυντήριες οδηγίες για τη ρύθμιση διαδικαστικών ζητημάτων και κάθε αναγκαίας λεπτομέρειας για την ομοιόμορφη εφαρμογή, λαμβάνοντας υπόψη και την ευρωπαϊκή και εθνική πρακτική, του άρθρου 53 της Πράξης, σχετικά με το δικαίωμα υποβολής καταγγελίας.
3. Με κανονισμό της Εθνικής Επιτροπής Τηλεπικοινωνιών και Ταχυδρομείων εξειδικεύονται οι προϋποθέσεις επιβολής, ο τρόπος υπολογισμού, ο τρόπος και η προθεσμία καταβολής του ετήσιου εποπτικού τέλους, καθώς και κάθε άλλη αναγκαία λεπτομέρεια για την εφαρμογή του άρθρου 20 του παρόντος, σχετικά με την επιβολή και την είσπραξη του ετήσιου εποπτικού τέλους.
4. Με κανονισμό της Εθνικής Επιτροπής Τηλεπικοινωνιών και Ταχυδρομείων ρυθμίζεται κάθε αναγκαία λεπτομέρεια σχετικά με τη δημιουργία, λειτουργία και τήρηση του Μητρώου Παρόχων Ενδιάμεσων Υπηρεσιών του άρθρου 15.
5. Με κοινή απόφαση του Συντονιστή Ψηφιακών Υπηρεσιών και των αρμόδιων αρχών του άρθρου 5, ρυθμίζεται κάθε ζήτημα που αφορά στη συνεργασία τους και ιδίως:
α) ο συντονισμός της συλλογής δεδομένων και πληροφοριών και η ανταλλαγή αυτών,
β) ο τρόπος χρήσης πληροφοριακών συστημάτων σε εθνικό επίπεδο και
γ) η διαδικασία λήψης και διαβίβασης καταγγελιών.
6. Κατόπιν απόφασης του Προέδρου της Αρχής Προστασίας Δεδομένων Προσωπικού Χαρακτήρα με την οποία καθίσταται επιτρεπτή η είσπραξη προστίμων από την Ανεξάρτητη Αρχή Δημοσίων Εσόδων υπέρ της Αρχής Προστασίας Δεδομένων Προσωπικού Χαρακτήρα και ακολούθως υποβολής σχετικής αίτησης προς τον Υπουργό Εθνικής Οικονομίας και Οικονομικών, εκδίδεται από τον τελευταίο απόφαση δυνάμει της οποίας, ανατίθεται στις υπηρεσίες της Φορολογικής Διοίκησης η είσπραξη υπέρ της Αρχής Προστασίας Δεδομένων Προσωπικού Χαρακτήρα των προστίμων και των περιοδικών χρηματικών κυρώσεων που αυτή επιβάλλει στο πλαίσιο άσκησης των αρμοδιοτήτων της σύμφωνα με την Πράξη και τον παρόντα νόμο σε περίπτωση μη καταβολής τους στον τραπεζικό λογαριασμό της αρχής, σύμφωνα με την παρ. 7 του άρθρου 16.
7. Με απόφαση του Προέδρου της Αρχής Προστασίας Δεδομένων Προσωπικού Χαρακτήρα ρυθμίζονται τα θέματα διάθεσης των εσόδων του πέμπτου εδαφίου της παρ. 7 του άρθρου 16.
ΜΕΡΟΣ Β’
ΡΥΘΜΙΣΕΙΣ ΓΙΑ ΨΗΦΙΑΚΕΣ ΥΠΗΡΕΣΙΕΣ ΤΟΥ ΔΗΜΟΣΙΟΥ ΤΟΜΕΑ ΚΑΙ ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 24
Σκοπός
Σκοπός του παρόντος Μέρους είναι:
α) η διασφάλιση της λειτουργικότητας ψηφιακών εφαρμογών, ιδίως της Γενικής Γραμματείας Πληροφοριακών Συστημάτων και Ψηφιακής Διακυβέρνησης του Υπουργείου Ψηφιακής Διακυβέρνησης,
β) η εξασφάλιση της διαλειτουργικότητας μεταξύ των μητρώων και των πληροφοριακών συστημάτων των φορέων του δημόσιου τομέα,
γ) η περαιτέρω μείωση της γραφειοκρατίας στις συναλλαγές των πολιτών με τους φορείς του δημόσιου τομέα, μέσω της άντλησης των εγγράφων που απαιτούνται για τη διεκπεραίωση διοικητικών διαδικασιών από ψηφιακά αρχεία, τα οποία είναι άμεσα διαθέσιμα με τη χρήση συστημάτων Τεχνολογιών Πληροφορικής και Επικοινωνιών,
δ) η αύξηση της διείσδυσης των ευρυζωνικών υπηρεσιών υπερ-υψηλών ταχυτήτων, μέσω της κάλυψης του κόστους απόκτησης ευρυζωνικής σύνδεσης υπερ-υψηλής ταχύτητας,
ε) η χορήγηση επαρκούς χρόνου προετοιμασίας για τη διαφανή και ασφαλή λειτουργία των συσκευών τεχνολογίας του Διαδικτύου των Πραγμάτων (ΔτΠ) του ν. 4961/2022 (Α’ 146), και
στ) η αντιμετώπιση οργανωτικών ζητημάτων αρμοδιότητας του Υπουργείου Ψηφιακής Διακυβέρνησης.
Άρθρο 25
Αντικείμενο 
Αντικείμενο του παρόντος Μέρους είναι:
α) η πρόβλεψη μεταβατικής διάταξης για την ένταξη ψηφιακών υπηρεσιών παροχής πληροφοριών οχημάτων στην Ενιαία Ψηφιακή Πύλη της Δημόσιας Διοίκησης (gov.gr-Ε.Ψ.Π.) και συγκεκριμένα για την ψηφιακή υπηρεσία «Audit-Car», καθώς και η ρύθμιση της πρόσβασης στην ψηφιακή υπηρεσία «myPhoto»,
β) η πρόβλεψη της καταχώρησης στοιχείων επικοινωνίας των πολιτών στο Εθνικό Μητρώο Επικοινωνίας και από την Ελληνική Αστυνομία, η επέκταση των διαλειτουργικοτήτων κατά τη διόρθωση στοιχείων μητρώων του δημόσιου τομέα, η δυνατότητα διάθεσης στοιχείων μέσω της Ενιαίας Ψηφιακής Πύλης της Δημόσιας Διοίκησης, η χρήση ψηφιακού αντιγράφου του δελτίου ταυτότητας Ελλήνων πολιτών στις συναλλαγές με τους φορείς του δημόσιου τομέα, η δημιουργία Μητρώου Δικαιολογητικών Διοικητικών Διαδικασιών, για την ηλεκτρονική άντληση των δικαιολογητικών που απαιτούνται για τη διεκπεραίωση των διοικητικών διαδικασιών,
γ) η παράταση της προθεσμίας διασύνδεσης των φορέων του δημόσιου τομέα με το Κεντρικό Σύστημα Ηλεκτρονικής Διακίνησης Εγγράφων,
δ) η χορήγηση επιταγών (vouchers) για την κάλυψη του κόστους απόκτησης ευρυζωνικής σύνδεσης υπερ-υψηλής ταχύτητας,
ε) η παράταση του χρόνου έναρξης ισχύος των ρυθμίσεων του ν. 4961/2022 (Α’ 146) για τις εφαρμογές τεχνολογίας διαδικτύου των πραγμάτων, και
στ) ο επανακαθορισμός του χρόνου διεξαγωγής του ετήσιου διαγωνισμού ψηφιακής διακυβέρνησης.
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΨΗΦΙΑΚΕΣ ΥΠΗΡΕΣΙΕΣ ΤΟΥ ΔΗΜΟΣΙΟΥ ΤΟΜΕΑ
Άρθρο 26
Ψηφιακή υπηρεσία «Audit-Car» - Μεταβατική διάταξη - Τροποποίηση παρ. 2 άρθρου 31 ν. 4821/2021
Στην παρ. 2 του άρθρου 31 του ν. 4821/2021 (Α’ 134), περί της ένταξης ψηφιακών υπηρεσιών παροχής πληροφοριών οχημάτων στην Ενιαία Ψηφιακή Πύλη της Δημόσιας Διοίκησης (gov.gr-Ε.Ψ.Π.), προστίθενται εδάφια, τρίτο, τέταρτο και πέμπτο, και η παρ. 2 του άρθρου 31 διαμορφώνεται ως εξής:
«2. Μέσω της ψηφιακής υπηρεσίας «myAuto», οι ιδιοκτήτες οχημάτων έχουν πρόσβαση, σε πραγματικό χρόνο, σε πληροφορίες που αφορούν στο όχημά τους και σχετίζονται, ιδίως, με: α) την ημερομηνία έκδοσης και ανάκλησης της άδειας κυκλοφορίας και τα λοιπά βασικά στοιχεία αυτής, β) την ημερομηνία καταβολής τελών κυκλοφορίας και τη χρονική περίοδο στην οποία αφορούν, γ) την περίοδο ασφαλιστικής κάλυψης σε ισχύ και το ιστορικό ασφαλιστικών αποζημιώσεων, δ) το ιστορικό Κέντρου Τεχνικού Ελέγχου Οχημάτων στην Ελλάδα ή στο εξωτερικό αν το όχημα εισήχθη μεταχειρισμένο, με βάση τις διελεύσεις και τα διανυθέντα χιλιόμετρα, ε) τον τύπο και το μοντέλο του οχήματος, στ) τη θέση του οχήματος σε προσωρινή ακινησία, ζ) τον τεχνικό έλεγχο του οχήματος, η) την ένταξή του στο Μητρώο Κλεμμένων Οχημάτων της Ελληνικής Αστυνομίας και θ) την επίταξη του οχήματος. Στις ίδιες πληροφορίες έχουν πρόσβαση και οι αρμόδιες ελεγκτικές αρχές μέσω της ψηφιακής υπηρεσίας «Audit-Car». Μέχρι την ολοκλήρωση της λειτουργίας της ψηφιακής υπηρεσίας «Audit-Car», οι αρμόδιες ελεγκτικές αρχές επαληθεύουν, κατόπιν επίδειξης του εγγράφου της ψηφιακής υπηρεσίας «myAuto», τη γνησιότητα και την εγκυρότητα αυτού, με τη χρήση της υπηρεσίας επαλήθευσης της παρ. 4 του άρθρου 27 του ν. 4727/2020 (Α’ 184). Η επαλήθευση δύναται να πραγματοποιηθεί και μέσω του ψηφιακού αποθετηρίου του άρθρου 80 του ν. 4954/2022 (Α’ 136). Στην περίπτωση αυτή, για την ολοκλήρωση του ελέγχου ταυτοποίησης αποστέλλεται στην κινητή συσκευή του φυσικού προσώπου εξαψήφιος αριθμός ασφαλείας, τον οποίο και γνωστοποιεί στην εκάστοτε ελεγκτική αρχή.»
Άρθρο 27
Ψηφιακή υπηρεσία «myPhoto» - Εξουσιοδοτική διάταξη - Τροποποίηση παρ. 1 άρθρου 32 και παρ. 2 άρθρου 54 ν. 4821/2021
1. Στην παρ. 1 του άρθρου 32 του ν. 4821/2021 (Α’ 134), περί της ψηφιακής υπηρεσίας «myPhoto», επέρχονται οι ακόλουθες τροποποιήσεις: α) στο πρώτο εδάφιο, οι λέξεις «μέσω της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π).» αντικαθίστανται από τις λέξεις «είτε μέσω της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π.), με χρήση των κωδικών διαπιστευτηρίων της Γ.Γ.Π.Σ.Ψ.Δ. (TAXISnet) του άρθρου 24 του ν. 4727/2020 (Α’ 184), είτε μέσω των Κέντρων Εξυπηρέτησης Πολιτών (Κ.Ε.Π.), με χρήση των κωδικών δημόσιας διοίκησης σύμφωνα με όσα ορίζονται στην υπό στοιχεία 29810 ΕΞ/23.10.2020 απόφαση του Υπουργού Επικρατείας (Β’ 4798),» β) στο δεύτερο εδάφιο, οι λέξεις «πιστοποιημένους επαγγελματίες φωτογράφους» αντικαθίστανται από τις λέξεις «επαγγελματίες φωτογράφους», γ) το τέταρτο εδάφιο καταργείται, και η παρ. 1 του άρθρου 32 διαμορφώνεται ως εξής:
«1. Το Υπουργείο Ψηφιακής Διακυβέρνησης αναπτύσσει και παρέχει την ψηφιακή υπηρεσία «myPhoto», η οποία είναι προσβάσιμη είτε μέσω της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π.), με χρήση των κωδικών διαπιστευτηρίων της Γ.Γ.Π.Σ.Ψ.Δ. (TAXISnet) του άρθρου 24 του ν. 4727/2020 (Α’ 184), είτε μέσω των Κέντρων Εξυπηρέτησης Πολιτών (Κ.Ε.Π.), με χρήση των κωδικών δημόσιας διοίκησης σύμφωνα με όσα ορίζονται στην υπό στοιχεία 29810 ΕΞ/23.10.2020 απόφαση του Υπουργού Επικρατείας (Β’ 4798), και έχει ως αντικείμενο τη μεταφόρτωση, διαχείριση και αποθήκευση: α) ψηφιακών φωτογραφιών και β) της οπτικής απεικόνισης της ιδιόχειρης υπογραφής κάθε φυσικού προσώπου, στο Κυβερνητικό Νέφος Δημοσίου Τομέα (G-Cloud) που διαχειρίζεται η Γενική Γραμματεία Πληροφοριακών Συστημάτων και Ψηφιακής Διακυβέρνησης, σύμφωνα με την παρ. 1 του άρθρου 87 του ν. 4727/2020. Η ψηφιακή υπηρεσία έχει ως αποκλειστικό σκοπό τη χρήση των ως άνω ψηφιακών αρχείων, όπως αυτά μεταφορτώνονται στο G-Cloud από επαγγελματίες φωτογράφους, σε ηλεκτρονικές εφαρμογές και υπηρεσίες που παρέχονται από Φορείς του Δημόσιου Τομέα, κατά την έννοια της παρ. 57 του άρθρου 2 του ν. 4727/2020, όταν για τη διεκπεραίωση υποθέσεων των ενδιαφερομένων απαιτείται η προσκόμιση φωτογραφίας ή η υπογραφή. Ειδικότερα, το ψηφιακό αρχείο της οπτικής απεικόνισης της ιδιόχειρης υπογραφής κάθε φυσικού προσώπου επιτρέπεται να χρησιμοποιηθεί αποκλειστικά κατά τη διαδικασία έκδοσης και ανανέωσης άδειας οδήγησης και ευφυούς ψηφιακού ταχογράφου.»
2. Στην παρ. 2 του άρθρου 54 του ν. 4821/2021, περί των εξουσιοδοτικών διατάξεων του Μέρους Β’ του νόμου αυτού, επέρχονται οι ακόλουθες τροποποιήσεις: α) οι λέξεις «Με απόφαση του Υπουργού Ψηφιακής Διακυβέρνησης» αντικαθίστανται από τις λέξεις «Με κοινή απόφαση των Υπουργών Ψηφιακής Διακυβέρνησης και Εσωτερικών», β) οι λέξεις «για την πιστοποίηση των επαγγελματιών φωτογράφων και την εξουσιοδότηση του προσωπικού τους» αντικαθίστανται από τις λέξεις «για την εξουσιοδότηση του προσωπικού των επαγγελματιών φωτογράφων», γ) οι λέξεις «από τους πιστοποιημένους επαγγελματίες φωτογράφους» αντικαθίστανται από τις λέξεις «από τους επαγγελματίες φωτογράφους», και η παρ. 2 του άρθρου 54 διαμορφώνεται ως εξής:
«2. Με κοινή απόφαση των Υπουργών Ψηφιακής Διακυβέρνησης και Εσωτερικών καθορίζονται οι τεχνικές προδιαγραφές και η λειτουργία της ψηφιακής υπηρεσίας «myPhoto», τα ειδικότερα ζητήματα αυθεντικοποίησης για την πρόσβαση στην ψηφιακή υπηρεσία, η διαδικασία και οι απαιτήσεις για την εξουσιοδότηση του προσωπικού των επαγγελματιών φωτογράφων, οι προϋποθέσεις και η διαδικασία μεταφόρτωσης των ψηφιακών αρχείων από τους επαγγελματίες φωτογράφους, οι όροι και η διαδικασία συσχέτισης αυτών με τα βασικά στοιχεία ταυτοποίησης του φυσικού προσώπου, η διαδικασία ενημέρωσης και διαγραφής των ψηφιακών αρχείων, οι απαιτούμενες διαλειτουργικότητες του πληροφοριακού συστήματος της ψηφιακής υπηρεσίας με άλλα πληροφοριακά συστήματα και εφαρμογές, τα τεχνικά και οργανωτικά μέτρα ασφάλειας και προστασίας δεδομένων προσωπικού χαρακτήρα, καθώς και κάθε τεχνική ή άλλη λεπτομέρεια για την εφαρμογή του άρθρου 32.»
Άρθρο 28
Καταχώριση στοιχείων στο Εθνικό Μητρώο Επικοινωνίας από την Ελληνική Αστυνομία - Τροποποίηση παρ. 2 και 6 άρθρου 17 ν. 4704/2020
1. Στο πρώτο εδάφιο της παρ. 2 του άρθρου 17 του ν. 4704/2020 (Α’ 133), περί του Εθνικού Μητρώου Επικοινωνίας, προστίθενται οι λέξεις «, είτε μέσω των Τμημάτων Ασφαλείας ή των Αστυνομικών Τμημάτων ή των Υποδιευθύνσεων Ασφαλείας ή Αστυνομίας της Ελληνικής Αστυνομίας κατά τη διαδικασία έκδοσης ή αντικατάστασης του Δελτίου Αστυνομικής Ταυτότητας,» και η παρ. 2 του άρθρου 17 διαμορφώνεται ως εξής:
«2. Η καταχώριση και ενημέρωση των ανωτέρω δεδομένων στην κεντρική βάση πραγματοποιείται είτε μέσω πιστοποιημένης πρόσβασης σε ειδική εφαρμογή με κωδικούς μοναδικής ηλεκτρονικής αυθεντικοποίησης, για την οποία δύναται να αξιοποιηθεί η χρήση των διαπιστευτηρίων της Γενικής Γραμματείας Πληροφοριακών Συστημάτων και Ψηφιακής Διακυβέρνησης (TAXISsnet) είτε μέσω των Κέντρων Εξυπηρέτησης Πολιτών (Κ.Ε.Π.) είτε μέσω των προξενικών αρχών είτε μέσω των Τμημάτων Ασφαλείας ή των Αστυνομικών Τμημάτων ή των Υποδιευθύνσεων Ασφαλείας ή Αστυνομίας της Ελληνικής Αστυνομίας κατά τη διαδικασία έκδοσης ή αντικατάστασης του Δελτίου Αστυνομικής Ταυτότητας, είτε με εξ αποστάσεως ταυτοποίηση. Σε περίπτωση μεταβολής των ανωτέρω στοιχείων επικοινωνίας, κάθε πολίτης οφείλει να ενημερώνει το Εθνικό Μητρώο Επικοινωνίας εντός τριάντα (30) ημερών από τη μεταβολή.»
2. Στην παρ. 6 του άρθρου 17 του ν. 4704/2020, προστίθεται τρίτο εδάφιο και η παρ. 6 του άρθρου 17 διαμορφώνεται ως εξής:
«6. Με απόφαση του Υπουργού Ψηφιακής Διακυβέρνησης καθορίζονται η ημερομηνία έναρξης εφαρμογής του παρόντος, τα ειδικότερα στοιχεία επικοινωνίας των πολιτών, η αρμόδια οργανική μονάδα του Υπουργείου Ψηφιακής Διακυβέρνησης, οι αποδέκτες των στοιχείων επικοινωνίας, οι εκτελούντες την επεξεργασία, οι αυτοτελώς υπεύθυνοι επεξεργασίας των στοιχείων, τα πρότυπα και οι απαιτήσεις για την ταυτοποίηση, η διαδικασία επαλήθευσης του αριθμού κινητού τηλεφώνου με τους παρόχους κινητής τηλεφωνίας και με τα πιστωτικά ιδρύματα, η διαδικασία άντλησης ή/και επαλήθευσης των δεδομένων των πολιτών από τους παρόχους υπηρεσιών σταθερής, κινητής τηλεφωνίας, πρόσβασης στο διαδίκτυο και συνδρομητικής τηλεόρασης, τα δεδομένα που δύναται να αντληθούν, το είδος και η έκταση των υποχρεώσεων των παρόχων, οι τεχνικές προδιαγραφές, καθώς και όλα τα ειδικότερα ζητήματα για την εφαρμογή του παρόντος. Με κοινή απόφαση των Υπουργών Ψηφιακής Διακυβέρνησης και Εξωτερικών εξειδικεύεται η διαδικασία καταχώρισης στοιχείων επικοινωνίας στο Εθνικό Μητρώο Επικοινωνίας (Ε.Μ.Επ.) μέσω των προξενικών αρχών. Με κοινή απόφαση των Υπουργών Ψηφιακής Διακυβέρνησης και Προστασίας του Πολίτη εξειδικεύεται η διαδικασία καταχώρισης στοιχείων επικοινωνίας στο Εθνικό Μητρώο Επικοινωνίας (Ε.Μ.Επ.) μέσω των Τμημάτων Ασφαλείας ή των Αστυνομικών Τμημάτων ή των Υποδιευθύνσεων Ασφαλείας ή Αστυνομίας της Ελληνικής Αστυνομίας.»
Άρθρο 29
Διόρθωση στοιχείων μητρώων δημόσιου τομέα - Εξουσιοδοτική διάταξη - Τροποποίηση άρθρου 81 ν. 4954/2022
Στο άρθρο 81 του ν. 4954/2022 (Α’ 136), περί της διόρθωσης στοιχείων μητρώων του δημόσιου τομέα, επέρχονται οι ακόλουθες τροποποιήσεις: α) στο πρώτο εδάφιο της παρ. 3, αα) οι λέξεις «και δ) στο Μητρώο Δελτίων Αστυνομικών Ταυτοτήτων» αντικαθίστανται από τις λέξεις «, δ) στο Μητρώο Ταυτοτήτων Ελλήνων Πολιτών» και αβ) προστίθενται οι λέξεις «και ε) στο Μητρώο Πολιτών Τρίτων Χωρών και το Μητρώο Ασύλου του Υπουργείου Μετανάστευσης και Ασύλου», β) στο δεύτερο εδάφιο της παρ. 3, προστίθενται οι λέξεις «ή στα Μητρώα του Υπουργείου Μετανάστευσης και Ασύλου», γ) στο πρώτο εδάφιο της παρ. 5, γα) οι λέξεις «στο Μητρώο Δελτίων Αστυνομικών Ταυτοτήτων» αντικαθίστανται από τις λέξεις «στο Μητρώο Ταυτοτήτων Ελλήνων Πολιτών» και γβ) οι λέξεις «είτε με φυσική παρουσία είτε μέσω της ειδικής πλατφόρμας «myKEPlive.gov.gr» του άρθρου 33 του ν. 4704/2020» αντικαθίστανται από τις λέξεις «με φυσική παρουσία», δ) προστίθεται παρ. 5Α, ε) στο πρώτο εδάφιο της παρ. 6, προστίθενται τα Υπουργεία Εξωτερικών και Μετανάστευσης και Ασύλου, στ) στο δεύτερο εδάφιο της παρ. 6, στα) προστίθενται οι λέξεις «και των έμμισθων Προξενικών Αρχών» και στβ) οι λέξεις «την παρ. 5» αντικαθίστανται από τις λέξεις «τις παρ. 5 και 5Α» και το άρθρο 81 διαμορφώνεται ως εξής:
«Άρθρο 81
Διόρθωση στοιχείων μητρώων δημόσιου τομέα
1. Δημιουργείται ειδική ηλεκτρονική εφαρμογή, προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π.), με σκοπό τη διασφάλιση της ορθότητας και της ακεραιότητας των προσωπικών στοιχείων των φυσικών προσώπων που τηρούνται σε επιμέρους μητρώα φορέων του δημόσιου τομέα. Η εφαρμογή αναπτύσσεται και λειτουργεί υπό την ευθύνη και εποπτεία της Γενικής Γραμματείας Πληροφοριακών Συστημάτων και Ψηφιακής Διακυβέρνησης (Γ.Γ.Π.Σ.Ψ.Δ.) του Υπουργείου Ψηφιακής Διακυβέρνησης.
2. Η είσοδος στην εφαρμογή πραγματοποιείται μέσω αυθεντικοποίησης του φυσικού προσώπου, σύμφωνα με το άρθρο 24 του ν. 4727/2020 (Α’ 184) και με τη χρήση δεύτερου παράγοντα αυθεντικοποίησης.
3. Μετά την είσοδο στην εφαρμογή, το φυσικό πρόσωπο επιβεβαιώνει την ορθότητα των στοιχείων που τηρούνται: α) στο Μητρώο Πολιτών του Υπουργείου Εσωτερικών, β) στο Φορολογικό Μητρώο της Ανεξάρτητης Αρχής Δημοσίων Εσόδων (Α.Α.Δ.Ε.), γ) στο Εθνικό Μητρώο Α.Μ.Κ.Α. ΕΜΑΕΣ (Αριθμός Μητρώου Κοινωνικής Ασφάλισης Εθνικό Μητρώο Ασφαλισμένων Εργοδοτών και Συνταξιούχων) της Ηλεκτρονικής Διακυβέρνησης Κοινωνικής Ασφάλισης (Η.ΔΙ.Κ.Α.) Α.Ε., δ) στο Μητρώο Ταυτοτήτων Ελλήνων Πολιτών της Ελληνικής Αστυνομίας (ΕΛ.ΑΣ.) και ε) στο Μητρώο Πολιτών Τρίτων Χωρών και το Μητρώο Ασύλου του Υπουργείου Μετανάστευσης και Ασύλου. Εφόσον υφίστανται ανακρίβειες στα ανωτέρω στοιχεία, όπως αυτά εμφανίζονται στην εφαρμογή, το φυσικό πρόσωπο δύναται να αιτείται τη διόρθωσή τους με βάση τα στοιχεία που τηρούνται στο Μητρώο Πολιτών ή στα Μητρώα του Υπουργείου Μετανάστευσης και Ασύλου. Με βάση τη διόρθωση του δευτέρου εδαφίου ενημερώνονται τα αντίστοιχα στοιχεία που τηρούνται σε λοιπά μητρώα του δημόσιου τομέα και στο Εθνικό Μητρώο Επικοινωνίας (Ε.Μ.Επ.) του άρθρου 17 του ν. 4704/2020 (Α’ 133), εφόσον, στην τελευταία περίπτωση, υφίσταται σχετική καταχώριση.
4. Οι αναγκαίες διαλειτουργικότητες για την διόρθωση των στοιχείων κατά την παρ. 3 πραγματοποιούνται μέσω του Κέντρου Διαλειτουργικότητας της Γ.Γ.Π.Σ.Ψ.Δ., σύμφωνα με το άρθρο 47 του ν. 4623/2019 (Α’ 134) και το άρθρο 84 του ν. 4727/2020.
5. Η διαδικασία διόρθωσης της παρ. 3, πλην των στοιχείων που τηρούνται στο Μητρώο Ταυτοτήτων Ελλήνων Πολιτών της ΕΛ.ΑΣ., δύναται να πραγματοποιείται και μέσω των Κέντρων Εξυπηρέτησης Πολιτών (Κ.Ε.Π.), κατόπιν αίτησης του φυσικού προσώπου, με φυσική παρουσία. Με τη διαδικασία του πρώτου εδαφίου δύναται να πραγματοποιείται και κάθε άλλη διόρθωση ή επικαιροποίηση στοιχείων των ανωτέρω μητρώων που δεν καταλαμβάνεται από τη διαδικασία της παρ. 3.
5Α. Η διαδικασία διόρθωσης της παρ. 3, πλην των στοιχείων που τηρούνται στο Μητρώο Ταυτοτήτων Ελλήνων Πολιτών της ΕΛ.ΑΣ., δύναται να πραγματοποιείται και μέσω των έμμισθων Προξενικών Αρχών, κατόπιν αίτησης του φυσικού προσώπου, με φυσική παρουσία. Με τη διαδικασία του πρώτου εδαφίου δύναται να πραγματοποιείται και κάθε άλλη διόρθωση ή επικαιροποίηση στοιχείων των ανωτέρω μητρώων που δεν καταλαμβάνεται από τη διαδικασία της παρ. 3.
6. Με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών, Εξωτερικών, Εσωτερικών, Εργασίας και Κοινωνικής Ασφάλισης, Μετανάστευσης και Ασύλου και του Διοικητή της Ανεξάρτητης Αρχής Δημοσίων Εσόδων ρυθμίζονται τα ειδικότερα ζητήματα σχετικά με τη λειτουργία της ειδικής ηλεκτρονικής εφαρμογής του παρόντος, εξειδικεύονται στοιχεία που εμφανίζονται σε αυτήν, η διαδικασία διόρθωσης αυτών και τα τεχνικά και οργανωτικά μέτρα για την επεξεργασία τους και καθορίζονται οι αναγκαίες διαλειτουργικότητες, καθώς και κάθε αναγκαία τεχνική ή άλλη λεπτομέρεια για την εφαρμογή του παρόντος. Με όμοια απόφαση καθορίζονται οι διαδικασίες διόρθωσης ή επικαιροποίησης που ακολουθούνται μέσω των Κ.Ε.Π. και των έμμισθων Προξενικών Αρχών σύμφωνα με τις παρ. 5 και 5Α.»
Άρθρο 30
Δυνατότητα διάθεσης στοιχείων μέσω της Ενιαίας Ψηφιακής Πύλης της Δημόσιας Διοίκησης
1. Κάθε φυσικό πρόσωπο δύναται, μέσω της Ενιαίας Ψηφιακής Πύλης της Δημόσιας Διοίκησης, να αιτείται την άντληση από τα πληροφοριακά συστήματα και εφαρμογές των φορέων του δημοσίου τομέα, κατά την έννοια της περ. α) της παρ. 1 του άρθρου 14 του ν. 4270/2014 (Α’ 138), των δεδομένων που απαιτούνται για την πραγματοποίηση συναλλαγής του με φορέα του δημοσίου ή του ιδιωτικού τομέα, καθώς και τη διαβίβαση αυτών στους φορείς της επιλογής του.
2. Το φυσικό πρόσωπο παρέχει τη συγκατάθεσή του, είτε μέσω του ψηφιακού αποθετηρίου ταυτοποιητικών εγγράφων (gov.gr-wallet) του άρθρου 80 του ν. 4954/2022 (Α’ 136) είτε μέσω ειδικής εφαρμογής της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π.) κατόπιν αυθεντικοποίησης του φυσικού προσώπου με τη χρήση των κωδικών-διαπιστευτηρίων της Γενικής Γραμματείας Πληροφοριακών Συστημάτων και Ψηφιακής Διακυβέρνησης του Υπουργείου Ψηφιακής Διακυβέρνησης (TAXISnet). Κατόπιν της λήψης της συγκατάθεσης, ο εκάστοτε φορέας δύναται να συλλέξει και να αποθηκεύσει τα απαραίτητα στοιχεία του φυσικού προσώπου, τα οποία αντλούνται και διαβιβάζονται μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων και Ψηφιακής Διακυβέρνησης, σύμφωνα με τo άρθρo 84 του ν. 4727/2020 (Α’ 184) και τα άρθρα 47 και 108 του ν. 4623/2019 (Α’ 134).
Άρθρο 31
Υποβολή ψηφιακού αντιγράφου του δελτίου ταυτότητας σε φορείς του δημόσιου τομέα
1. Στις συναλλαγές φυσικών προσώπων με φορείς του δημόσιου τομέα, όπως αυτός ορίζεται στην περ. α’ της παρ. 1 του άρθρου 14 του ν. 4270/2014 (Α’ 143), για τη διεκπεραίωση των οποίων υπάρχει υποχρέωση υποβολής φωτοαντιγράφου δελτίου ταυτότητας Ελλήνων πολιτών του πρώτου εδαφίου της παρ. 1 του άρθρου 1 του ν.δ. 127/1969 (Α’ 29), ως δικαιολογητικού, η υποβολή του φωτοαντιγράφου διενεργείται αποκλειστικά με τη χρήση της ψηφιακής υπηρεσίας της παρ. 2 του παρόντος.
2. Το ψηφιακό αντίγραφο δελτίου ταυτότητας Ελλήνων πολιτών δημιουργείται σε ειδική ηλεκτρονική εφαρμογή, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr - Ε.Ψ.Π.). Η είσοδος στην εφαρμογή επιτρέπεται σε δημοσίους υπαλλήλους, κατόπιν αυθεντικοποίησης με Κωδικούς Δημόσιας Διοίκησης, σύμφωνα με την υπό στοιχεία 29810ΕΞ2020/23.10.2020 απόφαση του Υπουργού Ψηφιακής Διακυβέρνησης (Β’ 4798), όπως εκάστοτε ισχύει. Για τη δημιουργία του ψηφιακού αντιγράφου δελτίου ταυτότητας Ελλήνων πολιτών απαιτείται ο προσδιορισμός: α) της διαδικασίας, για την οποία ζητείται το αντίγραφο, β) του αριθμού αιτήματος του πολίτη, γ) του αριθμού δελτίου ταυτότητας του πολίτη, δ) των τριών πρώτων γραμμάτων του επωνύμου, του ονόματος και του πατρωνύμου του πολίτη και ε) του έτους γέννησης του πολίτη. Προϋπόθεση για την έκδοση του ψηφιακού αντιγράφου δελτίου ταυτότητας Ελλήνων πολιτών είναι η επαλήθευση: α) της ορθότητας των στοιχείων των περ. γ), δ) και ε) του τρίτου εδαφίου και β) της ισχύος του δελτίου ταυτότητας του πολίτη, μέσω διαλειτουργικότητας με το Μητρώο Δελτίων Ταυτοτήτων Ελλήνων Πολιτών της Ελληνικής Αστυνομίας.
3. Στο ψηφιακό αντίγραφο δελτίου ταυτότητας Ελλήνων πολιτών περιλαμβάνονται τα ακόλουθα στοιχεία του δελτίου ταυτότητας Ελλήνων πολιτών: α) αριθμός δελτίου ταυτότητας, β) ονοματεπώνυμο με ελληνικούς και λατινικούς χαρακτήρες, γ) πατρώνυμο με ελληνικούς και λατινικούς χαρακτήρες, δ) μητρώνυμο με ελληνικούς χαρακτήρες, ε) ημερομηνία γέννησης, στ) τόπος γέννησης, ζ) ημερομηνία και αρχή έκδοσης και η) φωτογραφία του κατόχου. Η άντληση των στοιχείων του πρώτου εδαφίου πραγματοποιείται από το Μητρώο Δελτίων Ταυτοτήτων Ελλήνων Πολιτών της Ελληνικής Αστυνομίας, μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων και Ψηφιακής Διακυβέρνησης του Υπουργείου Ψηφιακής Διακυβέρνησης, σύμφωνα με το άρθρο 47 του ν. 4623/2019 (Α’ 134), το άρθρο 84 του ν. 4727/2020 (Α’ 184) και την Πολιτική Ορθής Χρήσης των διαδικτυακών υπηρεσιών της Γενικής Γραμματείας Πληροφοριακών Συστημάτων και Ψηφιακής Διακυβέρνησης.
4. H αποθήκευση του ψηφιακού αντιγράφου δελτίου ταυτότητας Ελλήνων πολιτών δύναται να πραγματοποιηθεί και σε μορφή αρχείου pdf, το οποίο φέρει μοναδικό αναγνωριστικό αριθμό επαλήθευσης της παρ. 3 του άρθρου 27 του ν. 4727/2020 σε αλφαριθμητική μορφή και σε μορφή κωδικού QR, και έχει ισχύ φωτοαντιγράφου των στοιχείων του δελτίου ταυτότητας Ελλήνων πολιτών.
Άρθρο 32
Αυτεπάγγελτη αναζήτηση και κατάργηση της έκδοσης δικαιολογητικών για τη διεκπεραίωση διοικητικών διαδικασιών
1. Στο Εθνικό Μητρώο Διοικητικών Διαδικασιών «Μίτος» του άρθρου 90 του ν. 4727/2020 (Α’ 184) συστήνεται Ειδικό Μητρώο Δικαιολογητικών Διοικητικών Διαδικασιών (Μη.Δικ.) στο οποίο καταγράφονται τα δικαιολογητικά που απαιτούνται για τη διεκπεραίωση διοικητικών διαδικασιών. Η ένταξη δικαιολογητικών στο Μη.Δικ. γίνεται με μέριμνα της Διεύθυνσης Διοικητικών Διαδικασιών Δημοσίου του Υπουργείου Εσωτερικών, σε συνεργασία με τις αρμόδιες υπηρεσίες του Υπουργείου Ψηφιακής Διακυβέρνησης και τις αρμόδιες αρχές θεσμοθέτησης διοικητικών διαδικασιών.
2. Δικαιολογητικά που έχουν ενταχθεί στο Μη.Δικ. και είναι διαθέσιμα ψηφιακά αναζητούνται και αντλούνται αυτεπαγγέλτως από τις αρμόδιες αρχές είτε ως δεδομένα με διαλειτουργικότητα μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων και Ψηφιακής Διακυβέρνησης του Υπουργείου Ψηφιακής Διακυβέρνησης είτε ως ηλεκτρονικά έγγραφα μέσω της Ενιαίας Ψηφιακής Πύλης της Δημόσιας Διοίκησης.
3. Δικαιολογητικά που έχουν ενταχθεί στο Μη.Δικ. και δεν είναι διαθέσιμα ψηφιακά αναζητούνται αυτεπαγγέλτως από τις αρμόδιες αρχές με κάθε πρόσφορο τρόπο.
Άρθρο 33
Προθεσμία διασύνδεσης με το Κεντρικό Σύστημα Ηλεκτρονικής Διακίνησης Εγγράφων - Τροποποίηση παρ. 4 άρθρου 18 ν. 4727/2020
Στο έκτο εδάφιο της παρ. 4 του άρθρου 18 του ν. 4727/ 2020 (Α’ 184), περί της ηλεκτρονικής διακίνησης δημοσίων εγγράφων μεταξύ δημοσίων φορέων, το έτος «2020» αντικαθίσταται από το έτος «2024» και η παρ. 4 του άρθρου 18 διαμορφώνεται ως εξής:
«4. Στην περίπτωση των φορέων του δημοσίου τομέα, πλην των δημοσίων επιχειρήσεων και οργανισμών του Κεφαλαίου Α’ του ν. 3429/2005, η διακίνηση κάθε εγγράφου μεταξύ των ανωτέρω φορέων, καθώς και η διακίνηση εγγράφων με φορείς άλλων χωρών πραγματοποιείται μέσω του Κεντρικού Συστήματος Ηλεκτρονικής Διακίνησης Εγγράφων (Κ.Σ.Η.Δ.Ε.), το οποίο αναπτύσσεται και λειτουργεί στο Υπουργείο Ψηφιακής Διακυβέρνησης. Το Κ.Σ.Η.Δ.Ε. παρέχεται ως υπηρεσία σε όλους τους ως άνω φορείς και αξιοποιεί, για τη λειτουργία του, το Ψηφιακό Οργανόγραμμα του άρθρου 16 του ν. 4440/2016. Κάθε φορέας του πρώτου εδαφίου μεριμνά για τη διασύνδεση της υφιστάμενης υποδομής ηλεκτρονικής διαχείρισης εγγράφων ή του εσωτερικού του συστήματος ηλεκτρονικής διακίνησης εγγράφων (Σ.Η.Δ.Ε.) με το Κ.Σ.Η.Δ.Ε., καθώς και για την απόκτηση εγκεκριμένων ηλεκτρονικών υπογραφών και εγκεκριμένων ηλεκτρονικών σφραγίδων για το σύνολο των στελεχών του, από την Αρχή Πιστοποίησης Ελληνικού Δημοσίου (Α.Π.Ε.Δ.) ή από άλλο εγκεκριμένο πάροχο υπηρεσιών εμπιστοσύνης. Όσοι φορείς διαθέτουν Σ.Η.Δ.Ε. συνεχίζουν την αυτοτελή λειτουργία του μέχρι την ολοκλήρωση της διασύνδεσής του με το Κ.Σ.Η.Δ.Ε.. Η έναρξη διασύνδεσης του Σ.Η.Δ.Ε. κάθε φορέα με το Κ.Σ.Η.Δ.Ε. διαπιστώνεται με απόφαση του Υπουργού Ψηφιακής Διακυβέρνησης. Σε κάθε περίπτωση, η ημερομηνία αυτή δεν μπορεί να υπερβεί την 31η Δεκεμβρίου 2024. Μέχρι την έκδοση των πράξεων του προηγούμενου εδαφίου, η διακίνηση εγγράφων μεταξύ των ως άνω φορέων γίνεται με τη χρήση κάθε ΤΠΕ, συμπεριλαμβανομένης της ηλεκτρονικής αλληλογραφίας.»
ΚΕΦΑΛΑΙΟ Γ’
ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
Άρθρο 34
Πρόγραμμα «Κουπόνι Συνδεσιμότητας Gigabit» («Gigabit Connectivity Voucher Scheme»)
1. Θεσπίζεται πρόγραμμα με τίτλο «Κουπόνι Συνδεσιμότητας Gigabit» («Gigabit Connectivity Voucher Scheme») από το Υπουργείο Ψηφιακής Διακυβέρνησης, το οποίο χρηματοδοτείται από το Εθνικό Σχέδιο Ανάκαμψης και Ανθεκτικότητας Ελλάδα 2.0. και το Πρόγραμμα Δημόσιων Επενδύσεων, και υλοποιείται από την ανώνυμη εταιρεία του Ελληνικού Δημοσίου «Κοινωνία της Πληροφορίας Μονοπρόσωπη Α.Ε.» (ΚτΠ Μ.Α.Ε.). Σκοπός του προγράμματος είναι η αύξηση της διείσδυσης των ευρυζωνικών υπηρεσιών υπερ-υψηλών ταχυτήτων στη χώρα μέσω συστήματος επιταγών (vouchers), που διατίθενται στους δικαιούχους για την κάλυψη του κόστους απόκτησης ευρυζωνικής σύνδεσης υπερ-υψηλής ταχύτητας (Υπηρεσία Gigabit).
2. Δικαιούχοι του προγράμματος είναι τα φυσικά πρόσωπα και οι μικρομεσαίες επιχειρήσεις, κατά την έννοια της Σύστασης της Ευρωπαϊκής Επιτροπής 2003/361/ΕΚ (L 124), εφόσον σωρευτικά: α) εμπίπτουν, κατά περίπτωση, είτε στο πεδίο εφαρμογής του Κανονισμού (ΕΕ) 1407/2013 της Επιτροπής της 18ης Δεκεμβρίου 2013 σχετικά με την εφαρμογή των άρθρων 107 και 108 της Συνθήκης για τη λειτουργία της Ευρωπαϊκής Ένωσης στις ενισχύσεις ήσσονος σημασίας (L 352), είτε στο πεδίο εφαρμογής του Κανονισμού (ΕΕ) 651/2014 της Επιτροπής της 17ης Ιουνίου 2014 για την κήρυξη ορισμένων κατηγοριών ενισχύσεων ως συμβατών με την εσωτερική αγορά κατ’ εφαρμογή των άρθρων 107 και 108 της Συνθήκης (L 187), β) πληρούν τους όρους και τις προϋποθέσεις που εξειδικεύονται με την απόφαση της παρ. 6 του παρόντος, καθώς και το σύνολο των προϋποθέσεων του Κανονισμού (ΕΕ) 1407/2013, και διαμένουν, αν πρόκειται για φυσικά πρόσωπα, ή έχουν την έδρα τους, αν πρόκειται για μικρομεσαίες επιχειρήσεις, σε κτίρια που βρίσκονται σε περιοχές που καλύπτονται από δίκτυα υπερ-υψηλών ταχυτήτων, και δεν διαθέτουν ευρυζωνική σύνδεση με ταχύτητα download μεγαλύτερη των 100 Mbps, τηρουμένων των ειδικότερων ορών και προϋποθέσεων που καθορίζονται με την απόφαση της παρ. 6 του παρόντος.
3. Κάθε δικαιούχος, αφού αυθεντικοποιηθεί με τους προσωπικούς κωδικούς - διαπιστευτήρια της Γενικής Γραμματείας Πληροφοριακών Συστημάτων και Ψηφιακής Διακυβέρνησης του Υπουργείου Ψηφιακής Διακυβέρνησης (TAXISnet), σύμφωνα με το άρθρο 24 του ν. 4727/2020 (Α’ 184), εισέρχεται στην ηλεκτρονική πλατφόρμα, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π.) και την οποία αναπτύσσει, τηρεί και διαχειρίζεται η ΚτΠ Μ.Α.Ε. και αιτείται την έκδοση της επιταγής. Η ΚτΠ Μ.Α.Ε. διενεργεί έλεγχο της τήρησης των προϋποθέσεων συμμετοχής στο πρόγραμμα και, εφόσον αυτές πληρούνται, εκδίδει την επιταγή επ’ ονόματι του δικαιούχου.
4. Οι δικαιούχοι, μετά από την έκδοση της επιταγής, δύνανται να τη χρησιμοποιήσουν προκειμένου να αποκτήσουν ευρυζωνική σύνδεση υπερ-υψηλής ταχύτητας επιλέγοντας μεταξύ των εγκεκριμένων προσφορών των παρόχων ηλεκτρονικών επικοινωνιών που συμμετέχουν στο πρόγραμμα. Οι πάροχοι ηλεκτρονικών επικοινωνιών, μετά από την ενεργοποίηση της υπηρεσίας, λαμβάνουν το ποσό της επιταγής σύμφωνα με τους ειδικότερους όρους και τις προϋποθέσεις που καθορίζονται στην κοινή απόφαση της παρ. 4 του άρθρου 37.
5. Η ΚτΠ Μ.Α.Ε., ως υπεύθυνη επεξεργασίας, διασφαλίζει την προστασία των δικαιωμάτων των προσώπων, της ιδιωτικής ζωής και των δεδομένων προσωπικού χαρακτήρα, σύμφωνα με το ενωσιακό και εθνικό δίκαιο, βάσει του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (L 119) και του ν. 4624/2019 (Α’ 137).
Άρθρο 35
Παράταση της έναρξης ισχύος των ρυθμίσεων του ν. 4961/2022 για τις εφαρμογές τεχνολογίας διαδικτύου των πραγμάτων - Τροποποίηση παρ. 3 άρθρου 116 ν. 4961/2022
Στην παρ. 3 του άρθρου 116 του ν. 4961/2022 (Α’ 146), περί της έναρξης ισχύος του Κεφαλαίου Γ’ του Μέρους Β’ του νόμου αυτού, η ημερομηνία «1η.3.2024» αντικαθίσταται από την ημερομηνία «1η.9.2024» και η παρ. 3 του άρθρου 116 διαμορφώνεται ως εξής:
«3. Η ισχύς του Κεφαλαίου Γ’ του Μέρους Β’ αρχίζει την 1η.9.2024.»
Άρθρο 36
Χρόνος διεξαγωγής του ετήσιου διαγωνισμού ψηφιακής διακυβέρνησης - Τροποποίηση παρ. 2 άρθρου 10 ν. 4727/2020
Στο πρώτο εδάφιο της παρ. 2 του άρθρου 10 του ν. 4727/2020 (Α’ 184), περί του ετήσιου διαγωνισμού και της απονομής των βραβείων ψηφιακής διακυβέρνησης, οι λέξεις «το πρώτο τρίμηνο» αντικαθίστανται από τις λέξεις «κατά τη διάρκεια» και η παρ. 2 του άρθρου 10 διαμορφώνεται ως εξής:
«2. Τα βραβεία απονέμονται σε ετήσιο Διαγωνισμό Ψηφιακής Διακυβέρνησης που λαμβάνει χώρα κατά τη διάρκεια του επόμενου έτους από το έτος αναφοράς. Σκοπός του διαγωνισμού είναι η προώθηση του ψηφιακού μετασχηματισμού της χώρας και της δημόσιας διοίκησης μέσα από την ανάπτυξη καινοτόμων εφαρμογών για την εξυπηρέτηση των φυσικών ή νομικών προσώπων ή νομικών οντοτήτων, αλλά και για την καλύτερη οργάνωση του δημόσιου τομέα. Στον διαγωνισμό μπορούν να λάβουν μέρος φυσικά και νομικά πρόσωπα της ημεδαπής και της αλλοδαπής, εφόσον υποβάλλουν τις προτάσεις τους σε ειδική πλατφόρμα που δημιουργείται και φιλοξενείται για τον σκοπό αυτόν στο κυβερνητικό νέφος (G-cloud). Αρμόδια για την επιχειρησιακή λειτουργία της πλατφόρμας είναι η Γενική Γραμματεία Πληροφοριακών Συστημάτων και Ψηφιακής Διακυβέρνησης. Οι προτάσεις αξιολογούνται και τα βραβεία απονέμονται από την επιτροπή που ορίζεται σύμφωνα με την παρ. 5 του άρθρου 107.»
Άρθρο 37
Διεκπεραίωση μέσω της Ενιαίας Ψηφιακής Πύλης της Δημόσιας Διοίκησης των μέτρων δέουσας επιμέλειας για τα νομικά πρόσωπα (Know Your Business - eGov-KYB)
1. Δημιουργείται πλατφόρμα με την ονομασία «Know Your Business - eGov-KYB» για την εξακρίβωση και επαλήθευση των στοιχείων των νομικών προσώπων σύμφωνα με τις απαιτήσεις των άρθρων 13 και 16 του ν. 4557/ 2018 (Α’ 139), περί των μέτρων αυξημένης και συνήθους δέουσας επιμέλειας, αντίστοιχα, η οποία αναπτύσσεται, συντηρείται και λειτουργεί παραγωγικά στη Γενική Γραμματεία Πληροφοριακών Συστημάτων και Ψηφιακής Διακυβέρνησης του Υπουργείου Ψηφιακής Διακυβέρνησης.
2. Κάθε φυσικό πρόσωπο, ενεργώντας με την ιδιότητά του ως νόμιμου εκπροσώπου νομικού προσώπου, δύναται, μέσω της πλατφόρμας της παρ. 1, να αιτείται την άντληση από τα πληροφοριακά συστήματα και τις εφαρμογές των φορέων του δημόσιου τομέα, κατά την έννοια της περ. 57 του άρθρου 2 του ν. 4727/2020 (Α’ 184), δεδομένων που απαιτούνται για την εξακρίβωση και την επαλήθευση των στοιχείων του νομικού προσώπου που εκπροσωπεί, σύμφωνα με τις απαιτήσεις των άρθρων 13 και 16 του ν. 4557/2018, καθώς και τη διαβίβαση αυτών στα πιστωτικά ιδρύματα και τους χρηματοπιστωτικούς οργανισμούς της επιλογής του. Για την εφαρμογή του παρόντος, ως «πιστωτικά ιδρύματα» νοούνται τα πιστωτικά ιδρύματα της περ. 2 του άρθρου 3 του ν. 4557/2018 και ως «χρηματοπιστωτικοί οργανισμοί» νοούνται οι χρηματοπιστωτικοί οργανισμοί της περ. 3 του άρθρου 3 του ν. 4557/2018.
3. Η διαβίβαση των δεδομένων της παρ. 2 προς τα πιστωτικά ιδρύματα και τους χρηματοπιστωτικούς οργανισμούς πραγματοποιείται μέσω της πλατφόρμας της παρ. 1 κατόπιν άντλησής τους μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων και Ψηφιακής Διακυβέρνησης σύμφωνα με τα άρθρα 47 και 108 του ν. 4623/2019 (Α’ 134) και το άρθρο 84 του ν. 4727/2020. Κατά την υποβολή της αίτησης της παρ. 2 παρέχεται η έγκριση του νόμιμου εκπροσώπου του νομικού προσώπου, η οποία συνιστά προϋπόθεση για την πρόσβαση, επεξεργασία και διατήρηση των δεδομένων προσωπικού χαρακτήρα που είναι αναγκαία για την παροχή της υπηρεσίας από την πλατφόρμα της παρ. 1. Ο νόμιμος εκπρόσωπος του νομικού προσώπου υποχρεούται πριν δώσει την έγκριση του προηγούμενου εδαφίου να έχει ενημερώσει και λάβει την έγκριση όλων των εταίρων, των μελών, των διαχειριστών και των εκπροσώπων του νομικού προσώπου των οποίων τα δεδομένα θα διαβιβαστούν. Οι φορείς από τους οποίους αντλούνται τα δεδομένα δυνάμει έγκρισης έχουν πρόσβαση στο σχετικό αρχείο που περιλαμβάνει την αίτηση και την παροχή έγκρισης των αιτούντων φυσικών προσώπων.
4. Για την είσοδό του στην πλατφόρμα «eGov-KYB» ο νόμιμος εκπρόσωπος του νομικού προσώπου χρησιμοποιεί τους προσωπικούς του κωδικούς - διαπιστευτήρια της Γενικής Γραμματείας Πληροφοριακών Συστημάτων και Ψηφιακής Διακυβέρνησης (taxisnet) ή άλλους τρόπους ισχυρής αυθεντικοποίησης που προβλέπονται στον ν. 4727/2020.
5. Τα δεδομένα που δύνανται να διαβιβαστούν σύμφωνα με την παρ. 2 αφορούν ενδεικτικά: α) στοιχεία δραστηριότητας, επωνυμία, διακριτικό τίτλο, νομική μορφή, Αριθμό Γενικού Εμπορικού Μητρώου, Αριθμό Φορολογικού Μητρώου, φορολογικά και οικονομικά στοιχεία και στοιχεία επικοινωνίας του νομικού προσώπου, β) ονοματεπώνυμο, πατρώνυμο, μητρώνυμο, ημερομηνία γέννησης, τόπο γέννησης, διεύθυνση κατοικίας, ιδιότητα, ποσοστό συμμετοχής, στοιχεία ταυτότητας και Αριθμό Φορολογικού Μητρώου του νόμιμου εκπροσώπου (φυσικού προσώπου), στοιχεία επικοινωνίας των εταίρων, των μελών και των εκπροσώπων του νομικού προσώπου. Τα δεδομένα αυτά φυλάσσονται για σκοπούς τήρησης αρχείου από τα πιστωτικά ιδρύματα και τους χρηματοπιστωτικούς οργανισμούς στη μορφή στην οποία αντλήθηκαν, ώστε να διασφαλίζεται η αυθεντικότητά τους.
6. Με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών και Ανάπτυξης και του Διοικητή της Ανεξάρτητης Αρχής Δημοσίων Εσόδων (Α.Α.Δ.Ε.), ρυθμίζονται ο τρόπος και η διαδικασία επιβεβαίωσης της ταυτότητας (αυθεντικοποίησης) των νόμιμων εκπροσώπων των νομικών προσώπων, τα αναλυτικά ανά κατηγορία δεδομένα που δύνανται να διαβιβάζονται, η μορφή και το περιεχόμενό τους, η πρόσβαση των φυσικών προσώπων με την ιδιότητά τους ως εκπροσώπων στην πλατφόρμα της παρ. 1, τα οργανωτικά και τεχνικά μέτρα ασφαλείας, καθώς και κάθε τεχνικό ή άλλο ζήτημα για την εφαρμογή του παρόντος. Με όμοια απόφαση καθορίζεται ο χρόνος έναρξης της παραγωγικής λειτουργίας της πλατφόρμας της παρ. 1.
Άρθρο 38
Πλαίσιο Παροχής Υπηρεσιών Ψηφιακής Διακυβέρνησης - Εξουσιοδοτική, μεταβατική και καταργητική διάταξη - Προσθήκη άρθρων 84Α και 105Α και τροποποίηση άρθρων 107 και 108 στον ν. 4727/2020
1. Στον ν. 4727/2020 (Α’ 184) προστίθεται άρθρο 84Α ως εξής:
«Άρθρο 84Α
Πλαίσιο Παροχής Υπηρεσιών 
Ψηφιακής Διακυβέρνησης
Η Γενική Γραμματεία Πληροφοριακών Συστημάτων και Ψηφιακής Διακυβέρνησης του Υπουργείου Ψηφιακής Διακυβέρνησης είναι υπεύθυνη για:
α) Τον καθορισμό του Πλαισίου Παροχής Υπηρεσιών Ψηφιακής Διακυβέρνησης και, ιδίως, των προδιαγραφών, των κανόνων και των προτύπων σχετικά με:
αα) Toν σχεδιασμό, την ανάπτυξη, τη συντήρηση και τη λειτουργία των διαδικτυακών τόπων και των πληροφοριακών συστημάτων της δημόσιας διοίκησης.
αβ) Την ανάπτυξη και την παροχή ολοκληρωμένων ηλεκτρονικών υπηρεσιών από τους φορείς του δημόσιου τομέα, συμβατών με τις απαιτήσεις της Ενιαίας Ψηφιακής Πύλης της Δημόσιας Διοίκησης (gov.gr - Ε.Ψ.Π.) του άρθρου 22.
αγ) Τη διασφάλιση της διαλειτουργικότητας σε οργανωτικό, σημασιολογικό και τεχνολογικό επίπεδο, για την ανταλλαγή δεδομένων μεταξύ πληροφοριακών συστημάτων των φορέων του δημόσιου τομέα και του Κέντρου Διαλειτουργικότητας της παρ. 2 του άρθρου 84.
αδ) Την εγγραφή, την ταυτοποίηση και την ηλεκτρονική αναγνώριση πολιτών και επιχειρήσεων σε ψηφιακές υπηρεσίες του δημόσιου τομέα.
αε) Τη διαχείριση του συνεργατικού περιβάλλοντος για την εφαρμογή του Πλαισίου Παροχής Υπηρεσιών Ψηφιακής Διακυβέρνησης, λαμβάνοντας υπόψη το Μητρώο Διαλειτουργικότητας και το Εθνικό Μητρώο Διοικητικών Διαδικασιών «Μίτος» των άρθρων 89 και 90, αντίστοιχα.
αστ) Την ανάπτυξη υπολογιστικά αποδοτικών εφαρμογών και συστημάτων, που συνεισφέρουν στη μείωση της ενεργειακής κατανάλωσης, και τη φιλοξενία τους σε υποδομές κυβερνητικού νέφους.
β) Τον συντονισμό και την υποστήριξη των αρμόδιων υπηρεσιών του Δημοσίου για την εφαρμογή του Πλαισίου Παροχής Υπηρεσιών Ψηφιακής Διακυβέρνησης.
γ) Την αντιμετώπιση κάθε άλλου θέματος που αφορά στην παροχή ολοκληρωμένων υπηρεσιών ψηφιακής διακυβέρνησης.»
2. Στον ν. 4727/2020 προστίθεται άρθρο 105Α ως εξής:
«Άρθρο 105Α
Μεταβατική διάταξη για το Πλαίσιο Παροχής Υπηρεσιών Ψηφιακής Διακυβέρνησης
Μέχρι την έκδοση της υπουργικής απόφασης της παρ. 51Α του άρθρου 107 του παρόντος, εφαρμόζεται η υπό στοιχεία ΥΑΠ/Φ.40.4/1/989/10.4.2012 απόφαση του Υφυπουργού Διοικητικής Μεταρρύθμισης και Ηλεκτρονικής Διακυβέρνησης (Β’ 1301), περί του Πλαισίου Παροχής Υπηρεσιών Ηλεκτρονικής Διακυβέρνησης.»
3. Στο άρθρο 107 του ν. 4727/2020, περί των εξουσιοδοτικών διατάξεων του Μέρους Α’ του νόμου αυτού, προστίθεται παρ. 51Α ως εξής:
«51Α. Με απόφαση του Υπουργού Ψηφιακής Διακυβέρνησης καθορίζεται το Πλαίσιο Παροχής Υπηρεσιών Ψηφιακής Διακυβέρνησης. Με κοινές αποφάσεις του Υπουργού Ψηφιακής Διακυβέρνησης και του κατά περίπτωση αρμόδιου Υπουργού μπορεί να ρυθμίζονται ειδικότερα ζητήματα τομεακού χαρακτήρα για την ολοκλήρωση και την αυτοματοποίηση ψηφιακών υπηρεσιών με βάση το Πλαίσιο Παροχής Υπηρεσιών Ψηφιακής Διακυβέρνησης.»
4. Στο άρθρο 108 του ν. 4727/2020, περί των καταργούμενων διατάξεων του Μέρους Α’ του νόμου αυτού, προστίθεται περ. 17Α εξής:
«17A. Το άρθρο 27 του ν. 3731/2008 (Α’ 263), περί των αρμοδιοτήτων της Υπηρεσίας Ανάπτυξης Πληροφορικής.»
Άρθρο 39
Περιεχόμενο του φακέλου και διαδικασία χορήγησης άδειας άσκησης διαστημικής δραστηριότητας - Εξουσιοδοτική διάταξη - Αντικατάσταση παρ. 1 άρθρου 5 ν. 4508/2017
Η παρ. 1 του άρθρου 5 του ν. 4508/2017 (Α’ 200), περί του περιεχομένου του φακέλου και της διαδικασίας χορήγησης άδειας άσκησης διαστημικής δραστηριότητας, αντικαθίσταται ως εξής:
«1. Η αίτηση για τη χορήγηση άδειας άσκησης διαστημικής δραστηριότητας υποβάλλεται στη Γενική Γραμματεία Τηλεπικοινωνιών και Ταχυδρομείων του Υπουργείου Ψηφιακής Διακυβέρνησης από τον φορέα και συνυπογράφεται από τους συμμετέχοντες στην υπό αδειοδότηση διαστημική δραστηριότητα, καθώς και τους συνιδιοκτήτες του διαστημικού αντικειμένου. Με απόφαση του Υπουργού Ψηφιακής Διακυβέρνησης καθορίζεται το εφάπαξ τέλος το οποίο καταβάλλεται για την αδειοδότηση των διαστημικών δραστηριοτήτων, το ύψος του οποίου εξαρτάται, ιδίως, από το είδος της διαστημικής δραστηριότητας, το μέγεθος και τον αριθμό των διαστημικών αντικειμένων και τους εμπορικούς, ερευνητικούς, πειραματικούς, εκπαιδευτικούς ή δημόσιους σκοπούς που τυχόν εξυπηρετούνται, και δεν μπορεί να υπερβαίνει το ποσό των έξι χιλιάδων (6.000) ευρώ. Το ως άνω τέλος κατατίθεται σε ειδικό τραπεζικό λογαριασμό της Εθνικής Επιτροπής Τηλεπικοινωνιών και Ταχυδρομείων εφαρμοζόμενου του άρθρου 75 του ν. 4070/2012 (Α’ 82).»
Άρθρο 40
Προμήθεια εξοπλισμού δημοσίου τομέα - Τροποποίηση παρ. 4 άρθρου 88 ν. 4727/2020
Στο δεύτερο εδάφιο της παρ. 4 του άρθρου 88 του ν. 4727/2020 (Α’ 184), περί της προμήθειας νέου εξοπλισμού κεντρικών εξυπηρετητών και νέων αδειών χρήσης πλατφόρμας λογισμικού από τους φορείς του δημοσίου τομέα, προστίθεται η λέξη «Εξωτερικών,» και η παρ. 4 διαμορφώνεται ως εξής:
«4. Δεν επιτρέπεται η προμήθεια νέου εξοπλισμού κεντρικών εξυπηρετητών και νέων αδειών χρήσης πλατφόρμας λογισμικού από τους φορείς του δημοσίου τομέα. Από την απαγόρευση αυτή εξαιρούνται τα Υπουργεία Εξωτερικών, Προστασίας του Πολίτη και Εθνικής Άμυνας και οι εποπτευόμενοι φορείς τους, το Λιμενικό Σώμα - Ελληνική Ακτοφυλακή του Υπουργείου Ναυτιλίας και Νησιωτικής Πολιτικής, η Εθνική Υπηρεσία Πληροφοριών, η Ηλεκτρονική Διακυβέρνηση Κοινωνικής Ασφάλισης (Η.ΔΙ.Κ.Α. Α.Ε.) και το Εθνικό Δίκτυο Υποδομών Τεχνολογίας και Έρευνας (Ε.Δ.Υ.Τ.Ε. Α.Ε.).»
Άρθρο 41
Εκπαιδευτική και ερευνητική δραστηριότητα του Διοικητή και των Υποδιοικητών της Εθνικής Αρχής Κυβερνοασφάλειας - Τροποποίηση παρ. 1 άρθρου 6 και παρ. 1 άρθρου 8 ν. 5086/2024
1. Στην παρ. 1 του άρθρου 6 του ν. 5086/2024 (Α’ 23), περί των προσόντων, των κωλυμάτων και των ασυμβιβάστων του Διοικητή της Εθνικής Αρχής Κυβερνοασφάλειας, προστίθεται δεύτερο εδάφιο και η παρ. 1 διαμορφώνεται ως εξής:
«1. Στην Αρχή συνιστάται θέση Διοικητή, ο οποίος τελεί σε καθεστώς πλήρους και αποκλειστικής απασχόλησης και είναι ο επικεφαλής της Αρχής. Η άσκηση εκπαιδευτικής και ερευνητικής δραστηριότητας επιτρέπεται, εφόσον δεν παρεμποδίζει την εκτέλεση των καθηκόντων του Διοικητή.»
2. Στην παρ. 1 του άρθρου 8 του ν. 5086/2024, περί των προσόντων, των κωλυμάτων και των ασυμβιβάστων των Υποδιοικητών της Εθνικής Αρχής Κυβερνοασφάλειας, προστίθεται δεύτερο εδάφιο και η παρ. 1 διαμορφώνεται ως εξής:
«1. Στην Αρχή συνιστώνται δύο (2) θέσεις Υποδιοικητών, οι οποίοι τελούν σε καθεστώς πλήρους και αποκλειστικής απασχόλησης. Η άσκηση εκπαιδευτικής και ερευνητικής δραστηριότητας επιτρέπεται, εφόσον δεν παρεμποδίζει την εκτέλεση των καθηκόντων των Υποδιοικητών.»
Άρθρο 42
Αρμοδιότητες της Επιτροπής Ερευνών - Τροποποίηση περ. ι) άρθρου 232 ν. 4957/2022
Στην περ. ι) του άρθρου 232 του ν. 4957/2022 (Α’ 141), περί αρμοδιοτήτων της Επιτροπής Ερευνών, επέρχονται οι ακόλουθες τροποποιήσεις: α) μετά από τη λέξη «αποδέχεται» διαγράφονται οι λέξεις «μετά από γνώμη του Σ.Δ.» και β) μετά από τις λέξεις «καθώς και» προστίθενται οι λέξεις «, μετά από γνώμη του Σ.Δ.,» και η περ. ι) διαμορφώνεται ως εξής:
«ι) αποδέχεται τις κάθε είδους επιχορηγήσεις, χρηματοδοτήσεις, δωρεές και εισφορές τρίτων στον Ε.Λ.Κ.Ε., καθορίζει τους ειδικότερους όρους αποδοχής και διάθεσής τους, όταν αυτοί δεν καθορίζονται από συμβατικές υποχρεώσεις και εγκρίνει τη σύναψη των πάσης φύσεως συμβάσεων με φυσικά ή νομικά πρόσωπα, καθώς και, μετά από γνώμη του Σ.Δ., τη σύναψη προγραμματικών συμβάσεων ή συμφωνιών με άλλους φορείς του δημοσίου τομέα, στο πλαίσιο των έργων και προγραμμάτων που υλοποιεί ο Ε.Λ.Κ.Ε., με την επιφύλαξη της περ. θ) της παρ. 2 του άρθρου 233,».
Άρθρο 43
Κάλυψη δράσεων πυροπροστασίας από τους συνδέσμους των δήμων - Τροποποίηση άρθρου 25 ν. 4479/2017
Το άρθρο 25 του ν. 4479/2017 (Α’ 94), περί της κάλυψης των δράσεων πυροπροστασίας, αντικαθίσταται ως εξής:
«Άρθρο 25
Κάλυψη δράσεων πυροπροστασίας
1. Από το έτος 2025 και εφεξής, οι σύνδεσμοι των Οργανισμών Τοπικής Αυτοδιοίκησης (Ο.Τ.Α.) α’ βαθμού υποχρεούνται να περιλαμβάνουν τις δαπάνες για την κάλυψη δράσεων πυροπροστασίας στις ετήσιες εισφορές των μελών τους της περ. β) της παρ. 1 του άρθρου 249 του Κώδικα Δήμων και Κοινοτήτων (ν. 3463/2006, Α’ 114).
2. Ειδικά για το έτος 2024, οι πιστώσεις από τους πόρους του άρθρου 259 του ν. 3852/2010 (Α’ 87) για την κάλυψη δράσεων πυροπροστασίας δύνανται να κατανέμονται απευθείας στους συνδέσμους των Ο.Τ.Α. α’ βαθμού με απόφαση του αρμοδίου οργάνου του Υπουργείου Εσωτερικών.»
Άρθρο 44
Έκτακτη χρηματοδότηση του Δήμου Θεσσαλονίκης λόγω των έργων κατασκευής της υπερυψωμένης λεωφόρου (flyover)
Για τη μείωση του κυκλοφοριακού φόρτου στο οδικό δίκτυο του Δήμου Θεσσαλονίκης λόγω των έργων κατασκευής της υπερυψωμένης λεωφόρου (flyover), την κάλυψη επειγουσών δαπανών για την αποκομιδή κατά τις νυκτερινές ώρες των απορριμμάτων και τη βελτίωση της καθαριότητας της πόλης κατά τη διάρκεια των ανωτέρω έργων, ο Δήμος Θεσσαλονίκης επιχορηγείται με το ποσό των δεκατριών εκατομμυρίων (13.000.000) ευρώ από πιστώσεις που θα διατεθούν στον προϋπολογισμό του Υπουργείου Εσωτερικών από το αποθεματικό του τακτικού προϋπολογισμού έτους 2024 αποκλειστικά για τη χρηματοδότηση δράσεων που περιγράφονται στο παρόν άρθρο.
Άρθρο 45
Υποχρεωτικές δαπάνες των δήμων - Παράταση ισχύος του προϋπολογισμού των Οργανισμών Τοπικής Αυτοδιοίκησης α’ βαθμού - Τροποποίηση παρ. 1 άρθρου 158 ν. 3463/2006
1. Στο δεύτερο εδάφιο της παρ. 1 του άρθρου 158 του Κώδικα Δήμων και Κοινοτήτων (ν. 3463/2006, Α’ 114), περί των δαπανών των δήμων, επέρχονται οι ακόλουθες τροποποιήσεις: α) μετά από τις λέξεις «Υποχρεωτικές δαπάνες», προστίθενται οι λέξεις «από την έναρξη κάθε δημοτικής περιόδου», β) οι περ. α) και β) αντικαθίστανται, γ) στην περ. δ), οι λέξεις «καθώς και τα τέλη ταχυδρομικών και τηλεπικοινωνιακών υπηρεσιών» αντικαθίστανται από τις λέξεις «τα τέλη ταχυδρομικών και τηλεπικοινωνιακών υπηρεσιών, καθώς και οι δαπάνες δημοσιεύσεων», δ) στην περ. ε), διαγράφονται οι λέξεις «ή κοινοτικές», ε) στην περ. η), προστίθενται οι λέξεις «και διενέργειας τεχνικού ελέγχου σε Κέντρο Τεχνικού Ελέγχου Οχημάτων (Κ.Τ.Ε.Ο.)», στ) στην περ. θ), οι λέξεις «Δήμων και Κοινοτήτων» αντικαθίστανται από τις λέξεις «των Οργανισμών Τοπικής Αυτοδιοίκησης α’ βαθμού», ζ) στην περ. ια), διαγράφονται οι λέξεις «ή Κοινότητα» και η παρ. 1 διαμορφώνεται ως εξής:
«1. Οι δαπάνες είναι υποχρεωτικές και προαιρετικές. Υποχρεωτικές δαπάνες από την έναρξη κάθε δημοτικής περιόδου είναι:
α) Οι κάθε είδους προβλεπόμενες οικονομικές απολαβές των αιρετών, καθώς και οι δαπάνες μετακίνησής τους.
β) Οι κάθε είδους προβλεπόμενες οικονομικές απολαβές του προσωπικού, συμπεριλαμβανομένων των αποζημιώσεων για υπερωριακή απασχόληση, και των συμβασιούχων έργου, του ιατρού εργασίας, του τεχνικού ασφαλείας, των πληρεξούσιων δικηγόρων, συμπεριλαμβανομένων των δαπανών για τον διορισμό ειδικών συμβούλων, ειδικών συνεργατών, επιστημονικών συνεργατών και γενικών γραμματέων, καθώς και οι προβλεπόμενες δαπάνες μετακίνησής τους.
γ) Οι παροχές σε είδος για την προστασία των εργαζομένων.
δ) Η γραφική ύλη, τα έντυπα και τα βιβλία των υπηρεσιών, κάθε είδους καύσιμο και ελαιολιπαντικό, τα ανταλλακτικά και η συντήρηση των μηχανημάτων και των οχημάτων, η κατανάλωση ηλεκτρικής ενέργειας, φυσικού αερίου και ύδρευσης, τα τέλη ταχυδρομικών και τηλεπικοινωνιακών υπηρεσιών, καθώς και οι δαπάνες δημοσιεύσεων.
ε) Τα μισθώματα των ακινήτων που χρησιμοποιούνται για τις δημοτικές υπηρεσίες.
στ) Τα έξοδα βεβαίωσης και είσπραξης.
ζ) Τα τοκοχρεολύσια των δανείων.
η) Τα έξοδα υποχρεωτικής από τον νόμο ασφάλισης και διενέργειας τεχνικού ελέγχου σε Κέντρο Τεχνικού Ελέγχου Οχημάτων (Κ.Τ.Ε.Ο.) των οχημάτων, και των τελών κυκλοφορίας και διοδίων.
θ) Οι ετήσιες εισφορές υπέρ των συνδέσμων των Οργανισμών Τοπικής Αυτοδιοίκησης α’ βαθμού.
ι) Οι δαπάνες υλοποίησης των συμβάσεων διαδημοτικής συνεργασίας και των προγραμματικών συμβάσεων.
ια) Οι επιχορηγήσεις των ιδρυμάτων και νομικών προσώπων που ιδρύει κάθε δήμος, ως προς το ποσό που αναγράφεται στην οικεία συστατική πράξη.
ιβ) Οι δαπάνες για την εκτέλεση των τελεσίδικων δικαστικών αποφάσεων και για την εξόφληση των εκκαθαρισμένων, σύμφωνα με το διατακτικό τους, οφειλών.
ιγ) Οι εισφορές που επιβάλλονται με ειδικούς νόμους.
ιδ) Τα ποσά για την καταβολή των προνοιακών επιδομάτων και η προμήθεια υλικών και τροφίμων για την άσκηση της αρμοδιότητας κοινωνικής προστασίας και αλληλεγγύης.
ιε) Οι δαπάνες που προκύπτουν από την εκτέλεση των διετών προγραμμάτων δράσης των κοινωφελών επιχειρήσεων.
ιστ) Οι δαπάνες που απορρέουν από συμβάσεις ανάθεσης εκτέλεσης έργων, εργασιών, προμηθειών, υπηρεσιών και μελετών.
ιζ) Τα υλικά και το κόστος επισκευής βλαβών στο οδικό δίκτυο και στο δίκτυο ύδρευσης, αποχέτευσης, άρδευσης και ηλεκτροφωτισμού, η επισκευή του εξοπλισμού των σχολείων, των παιδικών σταθμών και των παιδικών χαρών και η εν γένει συντήρηση αυτών, καθώς και οι δαπάνες για την προστασία του περιβάλλοντος και την πολιτική προστασία.»
2. Για το έτος 2024, η προθεσμία της παρ. 1 του άρθρου 160 του Κώδικα Δήμων και Κοινοτήτων, περί της ισχύος του προϋπολογισμού των Οργανισμών Τοπικής Αυτοδιοίκησης α’ βαθμού, παρατείνεται από τη λήξη της έως την 31η.5.2024.
3. Η ισχύς της παρ. 1 αρχίζει την 1η.1.2024.
Άρθρο 46
Ρύθμιση ειδικότερων θεμάτων σχετικά με τη βαθμολόγηση των υποψηφίων του πανελλήνιου γραπτού διαγωνισμού του Ανώτατου Συμβουλίου Επιλογής Προσωπικού - Τροποποίηση παρ. 3 άρθρου 11 ν. 4765/2021
Στην παρ. 3 του άρθρου 11 του ν. 4765/2021 (Α’ 6), περί της βαθμολόγησης των υποψηφίων του πανελλήνιου γραπτού διαγωνισμού του Ανώτατου Συμβουλίου Επιλογής Προσωπικού, επέρχονται οι ακόλουθες τροποποιήσεις: α) προστίθενται νέα εδάφια, δεύτερο και τρίτο, β) στο τέταρτο εδάφιο, βα) προστίθενται οι λέξεις «δύναται να», ββ) διαγράφονται οι λέξεις «, τουλάχιστον 50 σε κλίμακα από 1-100,» και βγ) προστίθενται οι λέξεις «ή/και να προβλέπεται αρνητική βαθμολόγηση», γ) το τέταρτο εδάφιο καταργείται, και η παρ. 3 διαμορφώνεται ως εξής:
«3. Η βαθμολογία για την εξέταση γνώσεων και τη δοκιμασία δεξιοτήτων και εργασιακής αποτελεσματικότητας ορίζεται σε κλίμακα από 1-100 για κάθε μία. Οι ερωτήσεις, τα θέματα και οι απαντήσεις της δοκιμασίας δεξιοτήτων και εργασιακής αποτελεσματικότητας δεν δημοσιοποιούνται. Παραδείγματα ερωτήσεων που περιλαμβάνονται στην εν λόγω γραπτή εξέταση αναρτώνται στην ιστοσελίδα του Α.Σ.Ε.Π.. Με την προκήρυξη δύναται να ορίζεται συγκεκριμένη βαθμολογία ως βάση στον συνολικό βαθμό της γραπτής εξέτασης ή/και στα επιμέρους στοιχεία αυτής ή/και να προβλέπεται αρνητική βαθμολόγηση.»
Άρθρο 47
Παράταση θητείας Υπηρεσιακών Γραμματέων
Η θητεία των Υπηρεσιακών Γραμματέων που λήγει στις 31.3.2024, σύμφωνα με το άρθρο 18 του ν. 5062/2023 (Α’ 183), παρατείνεται μέχρι τον διορισμό των Υπηρεσιακών Γραμματέων που θα επιλεγούν στο πλαίσιο της υπό στοιχ. 1ΥΓ/2024 πρόσκλησης εκδήλωσης ενδιαφέροντος του Ανώτατου Συμβουλίου Επιλογής Προσωπικού (ΑΔΑ ΨΩΖΚ6Η6-ΓΦΕ).
Άρθρο 48
Αποσπάσεις υπαλλήλων του Υπουργείου Εξωτερικών στη Μόνιμη Αντιπροσωπεία της Ελλάδας στον Οργανισμό Ηνωμένων Εθνών - Τροποποίηση περ. α) παρ. 7 άρθρου 329 ν. 4781/2021
Στην περ. α) της παρ. 7 του άρθρου 329 του ν. 4781/2021 (Α’ 31), περί των αποσπάσεων του προσωπικού του Υπουργείου Εξωτερικών, προστίθεται πέμπτο εδάφιο και η περ. α) της παρ. 7 διαμορφώνεται ως εξής:
«α) Με απόφαση του Υπουργού Εξωτερικών επιτρέπεται η απόσπαση υπαλλήλων του Υπουργείου Εξωτερικών έως τρία (3) έτη στην Ευρωπαϊκή Ένωση και έως τρία (3) έτη σε διεθνείς οργανισμούς ή διασκέψεις ή διπλωματικές διαπραγματεύσεις. Οι αποσπάσεις αυτές δύναται να παραταθούν έως τρία (3) επιπλέον έτη για την Ευρωπαϊκή Ένωση και έως τρία (3) επιπλέον έτη για τους διεθνείς οργανισμούς ή διασκέψεις ή διπλωματικές διαπραγματεύσεις. Με όμοια απόφαση επιτρέπεται η απόσπαση έως πέντε υπαλλήλων του Υπουργείου Εξωτερικών στα Γραφεία των Επιτρόπων της Ευρωπαϊκής Ένωσης, πλέον όσων υπηρετούν στο Γραφείο του Έλληνα Επιτρόπου για χρονικό διάστημα έως τρία (3) έτη και δυνατότητα παράτασης έως τρία (3) επιπλέον έτη. Με όμοια απόφαση επιτρέπεται η απόσπαση υπαλλήλων του Υπουργείου Εξωτερικών έως τρία (3) έτη στη Μόνιμη Αντιπροσωπεία της Ελλάδας στην Ευρωπαϊκή Ένωση, με δυνατότητα παράτασης έως τρία (3) επιπλέον έτη. Ειδικώς επιτρέπεται, με απόφαση του Υπουργού Εξωτερικών, η απόσπαση, από 1.7.2024 έως 30.6.2027, στη Μόνιμη Αντιπροσωπεία της Ελλάδας (Μ.Α.Ε.) στον Οργανισμό Ηνωμένων Εθνών στη Νέα Υόρκη, υπαλλήλων του Υπουργείου Εξωτερικών, ως εξής: α) δέκα (10) υπαλλήλων του Διπλωματικού Κλάδου με βαθμό Συμβούλου Πρεσβείας Α’ ή Β’ ή Γραμματέα Πρεσβείας Α’ ή Β’ ή Γ’, β) ενός (1) υπαλλήλου του επιστημονικού προσωπικού της Ειδικής Νομικής Υπηρεσίας, γ) δύο (2) υπαλλήλων του Κλάδου Συμβούλων και Γραμματέων Επικοινωνίας, δ) ενός (1) υπαλλήλου του Κλάδου Διοικητικού Προξενικού, ε) ενός (1) υπαλλήλου του Κλάδου Επικοινωνιών και Πληροφορικής, και στ) δύο (2) υπαλλήλων του Κλάδου Διοικητικής και Λογιστικής Υποστήριξης.»
Άρθρο 49
Συμβάσεις εργασίας και παράταση ειδικής διαχείρισης ανώνυμης εταιρείας «ΛΑΡΚΟ» - Τροποποίηση άρθρου 97 ν. 4941/2022 και παρ. 10 άρθρου 21 ν. 4664/2020
1. Στο άρθρο 97 του ν. 4941/2022 (Α’ 113), περί της υπό ειδική διαχείριση εταιρείας «ΛΑΡΚΟ», το χρονικό διάστημα του πρώτου εδαφίου της παρ. 2 και του εισαγωγικού εδαφίου της παρ. 3 αυξάνεται, και το άρθρο 97 διαμορφώνεται ως εξής:
«Άρθρο 97
Καταβολή αποζημιώσεων απόλυσης στους εργαζόμενους της υπό ειδική διαχείριση εταιρείας δυνάμει του άρθρου 21 του ν. 4664/2020 και πρόβλεψη της δυνατότητας σύναψης συμβάσεων ορισμένου χρόνου Δυνατότητα ένταξης σε ειδικές δράσεις/ειδικά προγράμματα απασχόλησης του Υπουργείου Εργασίας και Κοινωνικής Ασφάλισης
1. Ο ειδικός διαχειριστής του άρθρου 21 του ν. 4664/2020 (Α’ 32) στο πλαίσιο των καθηκόντων του, δύναται να προβεί σε καταγγελία του συνόλου των συμβάσεων εξηρτημένης εργασίας των εργαζομένων στην εταιρεία, σύμφωνα με τον ν. 1387/1983 (Α’ 110). Ειδικότερα, για την έγκυρη λύση των συμβάσεων εργασίας ο ειδικός διαχειριστής, ενεργών ως εργοδότης, προβαίνει σε προσδιορισμό του ύψους των οφειλόμενων αποζημιώσεων λόγω καταγγελίας των συμβάσεων εργασίας, για το σύνολο των μισθωτών του πρώτου εδαφίου, σύμφωνα με το άρθρο 5 του ν. 3198/1955 (Α’ 98) σε συνδυασμό με την παρ. 2 του άρθρου 3 του ν. 2112/1920 (Α’ 67), τις περ. 2 και 3 της υποπαρ. ΙΑ.12 της παρ. ΙΑ του άρθρου πρώτου του ν. 4093/2012 (Α’ 222), το άρθρο 66 του ν. 4808/2021 (Α’ 101) και την παρ. 3α του άρθρου 21 του ν. 4664/2020.
2. Μετά την έγκυρη λύση των συμβάσεων εργασίας των εργαζομένων της παρ. 1 προς τον σκοπό της συνέχισης λειτουργίας της εταιρείας ή της συντήρησης του ενεργητικού της και εντός της προθεσμίας της παρ. 10 του άρθρου 21 του ν. 4664/2020, ο ειδικός διαχειριστής δύναται να επιλέγει το κατά περίπτωση αναγκαίο προσωπικό, για χρονικό διάστημα που δεν υπερβαίνει τους είκοσι τρεις (23) μήνες από την καταγγελία του συνόλου των συμβάσεων εργασίας των εργαζομένων στην εταιρεία και να προβαίνει στη σύναψη συμβάσεων εργασίας ορισμένου χρόνου, εντός πάντα του ως άνω χρονικού διαστήματος. Το ανωτέρω χρονικό διάστημα απασχόλησης δεν δύναται να θεμελιώσει τη μετατροπή των συμβάσεων σε συμβάσεις αορίστου χρόνου.
3. Ειδικώς μέχρι τη 12η.5.2024 κάθε σχετική δαπάνη της εταιρείας με σκοπό:
α) Την καταγγελία των συμβάσεων εργασίας, συμπεριλαμβανομένης της δαπάνης για τις αποζημιώσεις καταγγελίας των συμβάσεων της παρ. 1, καθώς και την εξόφληση των απαιτήσεων για καταβολή αποζημίωσης απόλυσης που γεννήθηκαν κατά τα τελευταία δύο (2) έτη πριν από την υπαγωγή της εταιρείας σε ειδική διαχείριση κατά παρέκκλιση της παρ. 4 του άρθρου 21 του ν. 4664/2020,
β) τη σύναψη των συμβάσεων της παρ. 2, καθώς και την πληρωμή του υφιστάμενου ασφαλιστηρίου συμβολαίου υγείας του προσωπικού, επιχορηγείται από το Ελληνικό Δημόσιο, μέσω του Υπουργείου Περιβάλλοντος και Ενέργειας, με επιβάρυνση του Αποθεματικού του κρατικού προϋπολογισμού, σε πίστωση του λογαριασμού ταμειακής διαχείρισης που τηρεί η εταιρεία του άρθρου 21 του ν. 4664/2020 στην Τράπεζα της Ελλάδας, προς ισόποση κάλυψη των ως άνω δαπανών, κατόπιν ειδικά αιτιολογημένων αιτημάτων του ειδικού διαχειριστή, στα οποία προσδιορίζεται το ύψος των αιτούμενων ποσών για τους σκοπούς των παρ. 1 και 2 σύμφωνα με τους υπολογισμούς του. Τα δε επιχορηγούμενα, κατά περίπτωση, ποσά καταβάλλονται αποκλειστικά για την κάλυψη της εγκριθείσας δαπάνης με την προσκόμιση των δικαιολογητικών των παρ. α’, β’, γ’ της ενότητας Α’ του άρθρου 1 της υπ’ αρ. 2/39539/0026/11.6.2015 (Β’ 1138) κοινής απόφασης των Υπουργών Οικονομίας, Υποδομών, Ναυτιλίας και Τουρισμού και Οικονομικών. Κατά τα λοιπά, εφαρμόζονται τα εδάφια τρίτο και τέταρτο της παρ. 4 του άρθρου 21 του ν. 4664/2020. Για τους υπολογισμούς των ποσών για τους σκοπούς των παρ. 1 και 2, καθώς και για κάθε σχετική με τα ποσά αυτά διαφορά, ευθύνεται ο ειδικός διαχειριστής του άρθρου 21 του ν. 4664/2020. Πλέον των ανωτέρω, ο ειδικός διαχειριστής ή ο σύνδικος πτώχευσης δύναται, δυνάμει δικαστικής απόφασης και, στη συνέχεια αυτής, επίτευξης εξωδικαστικού συμβιβασμού να καταβάλει αποζημιώσεις για ψυχική οδύνη συγγενών των θανόντων σε εργατικά ατυχήματα κατά τα έτη 2015 έως 2020 ύψους μέχρι του ποσού των εκατό χιλιάδων (100.000) ευρώ ανά ατύχημα στο σύνολο των δικαιούχων ανεξαρτήτως έκβασης της ποινικής διαδικασίας. Αν καταβληθεί το ποσό της αποζημίωσης του προηγούμενου εδαφίου τεκμαίρεται η παραίτηση των δικαιούχων από τις απαιτήσεις τους για τη συγκεκριμένη αιτία.
4. Το Υπουργείο Εργασίας και Κοινωνικής Ασφάλισης καταρτίζει, κατά παρέκκλιση κάθε αντίθετης πρόβλεψης, ειδικές δράσεις/ειδικά προγράμματα απασχόλησης, συγχρηματοδοτούμενα ή από εθνικούς πόρους, σε Οργανισμούς Τοπικής Αυτοδιοίκησης α’ και β’ βαθμού, για τους απολυθέντες της παρ. 1 άνω των πενήντα πέντε (55) ετών, έως τη συμπλήρωση των προϋποθέσεων για τη λήψη πλήρους σύνταξης γήρατος, και για χρονικό διάστημα που δεν υπερβαίνει τα επτά (7) έτη, καθώς και άλλες ειδικές δράσεις/ειδικά προγράμματα για κατηγορίες απολυμένων, ή και λοιπές κατηγορίες απασχολουμένων με συμβάσεις ανεξαρτήτων υπηρεσιών ή έργου, ιδίως ευάλωτων, οι οποίοι δεν εντάσσονται στην ανωτέρω κατηγορία και τα οποία δύνανται να χρηματοδοτηθούν και από πόρους του «Ευρωπαϊκού Ταμείου Προσαρμογής στην Παγκοσμιοποίηση για τους απολυμένους εργαζόμενους (Ε.Τ.Π.)». Με κοινή απόφαση των Υπουργών Εργασίας και Κοινωνικής Ασφάλισης, Ανάπτυξης, Εσωτερικών και Εθνικής Οικονομίας και Οικονομικών καθορίζονται οι όροι, οι διαδικασίες, καθώς και κάθε σχετική λεπτομέρεια για την εφαρμογή της παρούσας.»
2. Η προθεσμία του πρώτου εδαφίου της παρ. 10 του άρθρου 21 του ν. 4664/2020 (Α’ 32), περί προθεσμίας για τη μεταβίβαση του ενεργητικού της «ΛΑΡΚΟ», παρατείνεται, προστίθεται νέο δεύτερο εδάφιο, και η παρ. 10 διαμορφώνεται ως εξής:
«10. Σε περίπτωση που δεν ολοκληρωθεί η διαδικασία μεταβίβασης τουλάχιστον του εβδομήντα πέντε τοις εκατό (75%) του συνόλου του ενεργητικού της εταιρείας (ως λογιστική αξία) εντός σαράντα έξι (46) μηνών από το πέρας της διαιτητικής διαδικασίας επίλυσης των διαφορών της παρ. 7 του παρόντος, τότε η ειδική διαχείριση θεωρείται ότι έχει λήξει και ο ειδικός διαχειριστής υποχρεούται να υποβάλει αίτηση πτώχευσης της επιχείρησης. Με κοινή απόφαση των Υπουργών Εθνικής Οικονομίας και Οικονομικών και Περιβάλλοντος και Ενέργειας η προθεσμία του πρώτου εδαφίου μπορεί να παραταθεί περαιτέρω. Σε περίπτωση κήρυξης του φορέα της επιχείρησης σε πτώχευση, εάν εκκρεμεί η διάθεση μέρους ή όλου του προϊόντος ρευστοποίησης στους πιστωτές, αυτή διενεργείται από τον σύνδικο της πτώχευσης, ο οποίος αναλαμβάνει την ευθύνη διανομής του στους δικαιούχους πιστωτές, σύμφωνα με τον πίνακα κατάταξης που έχει συνταχθεί, σύμφωνα με τους όρους του παρόντος και η διανομή αυτή δεν υπόκειται σε πτωχευτική ανάκληση.»
ΚΕΦΑΛΑΙΟ Δ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 50
Εξουσιοδοτικές διατάξεις
1. Με κοινή απόφαση του Υπουργού Ψηφιακής Διακυβέρνησης και του κατά περίπτωση συναρμόδιου Υπουργού δύναται να ορίζονται οι κατηγορίες, η μορφή και το περιεχόμενο των δεδομένων που δύνανται να διατίθενται μέσω της Ενιαίας Ψηφιακής Πύλης της Δημόσιας Διοίκησης, καθώς και οι κατηγορίες των φορέων του ιδιωτικού τομέα που δύνανται να αντλούν τα απαραίτητα δεδομένα, να εξειδικεύεται η διαδικασία άντλησης των δεδομένων, να καθορίζονται τα τεχνικά και οργανωτικά μέτρα για την άντληση, καθώς και οι απαραίτητες διαλειτουργικότητες, και να ρυθμίζεται κάθε τεχνική ή άλλη αναγκαία λεπτομέρεια για την εφαρμογή του άρθρου 30.
2. Με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών, Εσωτερικών και Προστασίας του Πολίτη καθορίζονται τα τεχνικά και οργανωτικά μέτρα για την ασφάλεια της επεξεργασίας των δεδομένων προσωπικού χαρακτήρα και ρυθμίζονται ζητήματα σχετικά με τη λειτουργία της ειδικής ηλεκτρονικής εφαρμογής για τη δημιουργία του ψηφιακού αντιγράφου του δελτίου ταυτότητας Ελλήνων πολιτών, καθώς και κάθε αναγκαία, τεχνική ή άλλη, λεπτομέρεια για την εφαρμογή του άρθρου 31.
3. α) Με κοινή απόφαση των Υπουργών Εσωτερικών και Ψηφιακής Διακυβέρνησης και του κατά περίπτωση αρμόδιου Υπουργού δύναται να καταργείται η έκδοση των δικαιολογητικών της παρ. 2 του άρθρου 32 για τη διεκπεραίωση διοικητικών διαδικασιών. Κατ’ εξαίρεση, τα δικαιολογητικά του πρώτου εδαφίου εξακολουθούν να εκδίδονται, αποκλειστικά μέσω της Ενιαίας Ψηφιακής Πύλης της Δημόσιας Διοίκησης (gov.gr - Ε.Ψ.Π.) ή από τα Κέντρα Εξυπηρέτησης Πολιτών, μόνο για δικαστική ή άλλη χρήση στον ιδιωτικό τομέα ή στην αλλοδαπή.
β) Με κοινή απόφαση των Υπουργών Εσωτερικών και Ψηφιακής Διακυβέρνησης ρυθμίζονται οι απαραίτητες λεπτομέρειες για την οργάνωση, συντήρηση και τακτική επικαιροποίηση του Ειδικού Μητρώου Διοικητικών Διαδικασιών (Μη.Δικ.). Με την ίδια απόφαση, ορίζονται οι τεχνικές λεπτομέρειες για τη χρήση ασφαλών διεπαφών προγραμματισμού εφαρμογών και θυρίδων από τους χρήστες των φορέων του δημόσιου τομέα, καθορίζονται τα τεχνικά και οργανωτικά μέτρα για τη λειτουργία του Μη.Δικ. και ρυθμίζονται ζητήματα σχετικά με την ηλεκτρονική αυτεπάγγελτη αναζήτηση των δικαιολογητικών, καθώς και κάθε αναγκαία, τεχνική ή άλλη, λεπτομέρεια για την εφαρμογή του άρθρου 32.
4. Με κοινή απόφαση των Υπουργών Εθνικής Οικονομίας και Οικονομικών και Ψηφιακής Διακυβέρνησης, καθορίζονται οι επιχορηγούμενες υπηρεσίες, οι ειδικότερες προϋποθέσεις συμμετοχής, η διαδικασία, οι όροι και ο χρόνος υλοποίησης του προγράμματος, τα αρμόδια για την υλοποίηση του προγράμματος όργανα και κάθε άλλο ζήτημα σχετικό με τη διαχείριση, παρακολούθηση, χρηματοδότηση, υλοποίηση, λειτουργία και εκτέλεση του προγράμματος, τα τεχνικά και οργανωτικά μέτρα για τη λειτουργία της ηλεκτρονικής πλατφόρμας του προγράμματος και τις απαραίτητες διαλειτουργικότητες και ρυθμίζεται κάθε άλλη αναγκαία, τεχνική ή άλλη λεπτομέρεια για την εφαρμογή του άρθρου 34.
ΜΕΡΟΣ Γ’
ΕΝΑΡΞΗ ΙΣΧΥΟΣ
Άρθρο 51
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 4 Απριλίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 5 Απριλίου 2024 
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

