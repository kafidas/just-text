NOMOΣ ΥΠ’ ΑΡΙΘΜ. 5111 	
Διατάξεις για την ενίσχυση της προστασίας του καταναλωτή, της ανάπτυξης και της εύρυθμης λειτουργίας της αγοράς, ρυθμίσεις για την ενίσχυση των επιχειρήσεων που πλήττονται από καταστροφές και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΕΡΙΕΧΟΜΕΝΑ
ΚΕΦΑΛΑΙΟ Α’ ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β’ ΕΝΙΣΧΥΣΗ ΤΗΣ ΠΡΟΣΤΑΣΙΑΣ ΤΟΥ ΚΑΤΑΝΑΛΩΤΗ - ΤΡΟΠΟΠΟΙΗΣΗ Ν. 2251/1994
Άρθρο 3 Ανακοινώσεις μείωσης τιμής - Προσθήκη άρθρου 9ι στον ν. 2251/1994
Άρθρο 4 Αρμόδιες αρχές για την εφαρμογή του άρθρου 9ι - Προσθήκη άρθρου 9ια στον ν. 2251/1994
Άρθρο 5 Μητρώο Ενώσεων Καταναλωτών - Προσθήκη παρ. 4 στο άρθρο 10δ του ν. 2251/1994
ΚΕΦΑΛΑΙΟ Γ’ ΠΑΡΕΜΒΑΣΕΙΣ ΣΤΟ ΠΛΑΙΣΙΟ ΑΣΚΗΣΗΣ ΕΙΔΙΚΟΤΕΡΩΝ ΒΙΟΜΗΧΑΝΙΚΩΝ ΔΡΑΣΤΗΡΙΟΤΗΤΩΝ
Άρθρο 6 Δημοσίευση αποφάσεων επιβολής κυρώσεων στο πλαίσιο της εποπτείας αγοράς των βιομηχανικών προϊόντων - Προσθήκη άρθρου 25Α στον ν. 4801/2021
Άρθρο 7 Συμπλήρωση Κωδικού Αριθμού Δραστηριότητας - Τροποποίηση άρθρου 48ΣΤ ν. 4442/2016
Άρθρο 8 Συμπλήρωση παραρτήματος περιγραφής δραστηριοτήτων - Τροποποίηση Παραρτήματος Ι ν. 4442/2016
Άρθρο 9 Εγκατάσταση και λειτουργία Κέντρων Αποθήκευσης και Διανομής - Τροποποίηση άρθρου 8 ν. 4302/2014
Άρθρο 10 Παράταση προθεσμίας θεώρησης αδειών τεχνικών επαγγελματικών δραστηριοτήτων - Τροποποίηση άρθρου 145 ν. 4887/2022
ΚΕΦΑΛΑΙΟ Δ’ ΔΙΑΤΑΞΕΙΣ ΓΙΑ ΤΗΝ ΟΛΟΚΛΗΡΩΣΗ ΤΩΝ ΕΠΕΝΔΥΣΕΩΝ ΤΩΝ ΑΝΑΠΤΥΞΙΑΚΩΝ ΝΟΜΩΝ 4887/2022 ΚΑΙ 4399/2016
Άρθρο 11 Προσαρμογή στον Κανονισμό (ΕΕ) 1315/
2023 σχετικά με το ύψος των χορηγούμενων ενισχύσεων - Τροποποίηση άρθρου 10 ν. 4887/2022
Άρθρο 12 Παράταση της προθεσμίας υποβολής αιτήματος ολοκλήρωσης ελέγχου των επενδυτικών σχεδίων - Τροποποίηση παρ. 1 άρθρου 23 ν. 4887/2022
Άρθρο 13 Δυνατότητα χαμηλότερου ποσοστού ενίσχυσης, συγκριτικής ή άμεσης αξιολόγησης και δυνατότητα υλοποίησης επενδυτικών σχεδίων σε διαφορετικές περιοχές - Τροποποίηση παρ. 2 άρθρου 30 ν. 4887/
2022
Άρθρο 14 Εξουσιοδοτικές διατάξεις για την παρακολούθηση της εξέλιξης επενδυτικών σχεδίων - Τροποποίηση άρθρου 129 ν. 4887/2022
Άρθρο 15 Απόφαση ολοκλήρωσης και έναρξης παραγωγικής λειτουργίας - Τροποποίηση παρ. 3, προσθήκη παρ. 3α στο άρθρο 19 του ν. 4399/2016
Άρθρο 16 Δυνατότητα επιβολής μερικής κύρωσης σε περίπτωση αλλαγής τόπου εγκατάστασης της επένδυσης - Τροποποίηση παρ. 1 άρθρου 23 ν. 4399/2016
ΚΕΦΑΛΑΙΟ Ε’ ΣΥΜΠΛΗΡΩΜΑΤΙΚΕΣ ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ ΤΗΣ ΑΝΑΠΤΥΞΗΣ
Άρθρο 17 Πιστοποίηση επάρκειας στον τομέα των δημόσιων συμβάσεων
Άρθρο 18 Υλοποίηση δράσεων/έργων ενισχύσεων της Γενικής Γραμματείας Βιομηχανίας του Υπουργείου Ανάπτυξης στο Ταμείο Ανάκαμψης και Ανθεκτικότητας - Τροποποίηση παρ. 8 άρθρου 127 ν. 4964/2022
Άρθρο 19 Επιλογή εισηγητών στην Επιτροπή Ανταγωνισμού - Τροποποίηση παρ. 3 άρθρου 12 ν. 3959/2011
Άρθρο 20 Ρύθμιση προκηρύξεων για πλήρωση θέσεων ευθύνης επιπέδου Διεύθυνσης Υπουργείου Ανάπτυξης
Άρθρο 21 Παράταση αποσπάσεων για τη στελέχωση της Διυπηρεσιακής Μονάδας Ελέγχου Αγοράς - Τροποποίηση παρ. 2 άρθρου 12 ν. 4712/2020
Άρθρο 22 Ανάληψη δαπανών του κτιρίου επί της οδού Νίκης
ΚΕΦΑΛΑΙΟ ΣΤ’ ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ ΤΩΝ ΕΠΙΧΕΙΡΗΣΕΩΝ ΠΟΥ ΠΛΗΤΤΟΝΤΑΙ ΑΠΟ ΚΑΤΑΣΤΡΟΦΕΣ
Άρθρο 23 Αφορολόγητο, ανεκχώρητο και ακατάσχετο της ενίσχυσης που καταβάλλεται στο πλαίσιο της δράσης «Ενίσχυση επιχειρήσεων που επλήγησαν από την κακοκαιρία “Daniel” στην Περιφέρεια Θεσσαλίας»
Άρθρο 24 Αφορολόγητο, ανεκχώρητο και ακατάσχετο της ενίσχυσης που καταβάλλεται στο πλαίσιο της δράσης «Κύκλος 2Β: Έκτακτη επιχορήγηση σε επιχειρήσεις του κλάδου γούνας που έχουν πληγεί από την επίθεση της Ρωσίας κατά της Ουκρανίας και τις διεθνείς κυρώσεις που επιβλήθηκαν»
Άρθρο 25 Ρυθμίσεις για την άσκηση οικονομικών δραστηριοτήτων στις περιοχές που επλήγησαν από τις πλημμύρες του Σεπτεμβρίου 2023
ΚΕΦΑΛΑΙΟ Ζ’ ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 26 Φορέας κατασκευής και πρόβλεψη υποβοήθησης - Τροποποίηση παρ. 2 και αντικατάσταση παρ. 14 άρθρου 25 ν. 5049/2023
Άρθρο 27 Πραγματοποίηση εργασιών πριν από τον προσδιορισμό αποζημίωσης - Τροποποίηση παρ. 9 άρθρου 7Α ν. 2882/2001
Άρθρο 28 Δυνατότητα δήλωσης δευτερευουσών θέσεων εκπομπής ραδιοφωνικών σταθμών - Τροποποίηση άρθρου 65 ν. 4155/2013
Άρθρο 29 Διαδικασία κατ’ εξαίρεση χορήγησης δευτερεύουσας συχνότητας εκπομπής παραμεθόριων ραδιοφωνικών σταθμών - Προσθήκη άρθρου 65Α στον ν. 4155/2013
Άρθρο 30 Αδειοδότηση κεραιοσυστημάτων ραδιοφωνικών σταθμών - Δήλωση μέσω Συστήματος Ηλεκτρονικής Υποβολής Αιτήσεων της Εθνικής Επιτροπής Τηλεπικοινωνιών και Ταχυδρομείων - Τροποποίηση άρθρου 61 ν. 4313/2014
Άρθρο 31 Καταβολή τελών σε επιβαρυμένους με μεταναστευτικές ροές Δήμους - Τροποποίηση άρθρου 195 ν. 4662/2020
Άρθρο 32 Υπερωριακή απασχόληση προσωπικού και διατήρηση θέσεων προσωπικού του Υπουργείου Μετανάστευσης και Ασύλου - Τροποποίηση άρθρου 20 ν. 4354/2015
Άρθρο 33 Αύξηση των οργανικών θέσεων των παρέδρων - πρωτοδικών των τακτικών διοικητικών δικαστηρίων
Άρθρο 34 Θητεία των οργάνων διοίκησης του δημόσιου τομέα - Τροποποίηση παρ. 2 άρθρου 10 ν. 5062/2023
Άρθρο 35 Επιχορήγηση μεταφορικού κόστους και κόστους δημοσιογραφικού χάρτου των εκδοτικών επιχειρήσεων - Τροποποίηση παρ. 1, 4 και 6 άρθρου 81 ν. 4949/2022
Άρθρο 36 Δαπάνες μετακίνησης αστυνομικού προσωπικού για κάλυψη έκτακτων και απρόβλεπτων αναγκών - Τροποποίηση άρθρου 74 ν. 5108/2024
Άρθρο 37 Υλοποίηση δράσης δημόσιας υγείας «Προληπτικές διαγνωστικές εξετάσεις για τον καρκίνο του παχέος εντέρου»
Άρθρο 38 Στελέχωση ασθενοφόρων ΕΚΑΒ με διάθεση σπουδαστών του ΙΕΚ ΕΚΑΒ - Προσθήκη παρ. 8 στο άρθρο 54 του ν. 4368/2016
Άρθρο 39 Προσθήκη του Εθνικού Κέντρου Άμεσης Βοήθειας και του Εθνικού Κέντρου Αιμοδοσίας στους φορείς αρμοδιότητας του Υπουργείου Υγείας με δυνατότητα παροχής υπηρεσιών με απόδειξη παροχής υπηρεσιών - Τροποποίηση παρ. 1 άρθρου 41 ν. 4058/2012
Άρθρο 40 Περιορισμός τόκου ρυθμιζόμενων οφειλών - Προσθήκη περ. 3Α στην υποπαρ. Α2 της παρ. Α του άρθρου πρώτου του ν. 4152/2013
Άρθρο 41 Λήψη άδειας απόπλου και δήλωση κατάπλου για τα ιδιωτικά πλοία αναψυχής με Δελτίο Κίνησης Αορίστου Ισχύος - Τροποποίηση παρ. 5 άρθρου 14 ν. 4926/2022
Άρθρο 42 Παράταση ισχύος συμβάσεων εργασίας Ιδιωτικού Δικαίου Ορισμένου Χρόνου προσωπικού της Η.ΔΙ.Κ.Α. Α.Ε.
ΚΕΦΑΛΑΙΟ Η’ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 43 Καταργούμενες διατάξεις
ΚΕΦΑΛΑΙΟ Θ’ ΕΝΑΡΞΗ ΙΣΧΥΟΣ
Άρθρο 44 Έναρξη ισχύος
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος είναι ιδίως: α) η αντιμετώπιση επιμέρους προβλημάτων που έχουν ανακύψει στην αγορά στα πεδία της προστασίας του καταναλωτή, της λειτουργίας των βιομηχανικών δραστηριοτήτων και των επενδύσεων, β) η επίλυση διάφορων διαδικαστικών και οργανωτικών ζητημάτων του Υπουργείου Ανάπτυξης, τα οποία το εμποδίζουν να επιτελέσει την αποστολή του.
Άρθρο 2
Αντικείμενο
Αντικείμενο του παρόντος είναι ιδίως: α) η τροποποίηση του ν. 2251/1994 (Α’ 191) για την ενίσχυση της διαφάνειας των τιμών προς όφελος των καταναλωτών, β) η δημοσίευση των αποφάσεων επιβολής κυρώσεων επί βιομηχανικών προϊόντων και η τροποποίηση του ν. 4442/2016 (Α’ 230) για την υπαγωγή νέων δραστηριοτήτων στο ρυθμιστικό του πεδίο, γ) η εξασφάλιση της ομαλής εξέλιξης και ολοκλήρωσης των αναπτυξιακών ν. 4887/2022 (Α’ 16) και 4399/2016 (Α’ 117), δ) η θέσπιση ειδικότερων διατάξεων: δα) για την οργάνωση του Υπουργείου Ανάπτυξης, και δβ) για την ενίσχυση των επιχειρήσεων και της επιτάχυνση της αποκατάστασης περιοχών που έχουν πληγεί από ακραία καιρικά φαινόμενα.
ΚΕΦΑΛΑΙΟ Β’
ΕΝΙΣΧΥΣΗ ΤΗΣ ΠΡΟΣΤΑΣΙΑΣ ΤΟΥ ΚΑΤΑΝΑΛΩΤΗ - ΤΡΟΠΟΠΟΙΗΣΗ Ν. 2251/1994
Άρθρο 3
Ανακοινώσεις μείωσης τιμής - Προσθήκη άρθρου 9ι στον ν. 2251/1994
Στον ν. 2251/1994 (Α’ 191) προστίθεται άρθρο 9ι ως εξής:
«Άρθρο 9ι
Ανακοινώσεις μείωσης τιμής
(άρθρο 6α Οδηγίας 98/6/ΕΚ - παρ. 1 άρθρου 2 Οδηγίας 2019/2161/ΕΕ)
1. Σε κάθε ανακοίνωση περί μείωσης τιμής υποδεικνύεται η προγενέστερη τιμή που εφάρμοζε ο προμηθευτής για καθορισμένο χρονικό διάστημα πριν από την εφαρμογή της μείωσης της τιμής. Ως προγενέστερη τιμή νοείται η χαμηλότερη τιμή που εφάρμοσε ο προμηθευτής κατά τη διάρκεια του χρονικού διαστήματος των τριάντα (30) ημερών πριν από την εφαρμογή της μείωσης της τιμής. Όταν το προϊόν κυκλοφορεί στην αγορά για λιγότερο από τριάντα (30) ημέρες, ως προγενέστερη τιμή νοείται η χαμηλότερη τιμή που εφάρμοσε ο προμηθευτής στο χρονικό διάστημα που το προϊόν κυκλοφορεί στην αγορά. Αν η τιμή μειώνεται προοδευτικά κατά τη διάρκεια των εξήντα (60) ημερών, πριν από την εφαρμογή της μείωσης της τιμής, ως προγενέστερη τιμή νοείται η τιμή που ίσχυε πριν από την εφαρμογή της πρώτης από τις διαδοχικές μειώσεις τιμών.
2. Η παρ. 1 δεν εφαρμόζεται για νωπά και ευαλλοίωτα γεωργικά προϊόντα και τρόφιμα τα οποία, από τη φύση τους ή στο στάδιο της μεταποίησης, ενδέχεται να καταστούν ακατάλληλα προς πώληση εντός τριάντα (30) ημερών από τη συγκομιδή, την παραγωγή ή τη μεταποίηση, ιδίως όσα περιλαμβάνονται στο Παράρτημα Ι του άρθρου 17 του ν. 4492/2017 (Α’ 156).
3. Με απόφαση του Υπουργού Ανάπτυξης εκδίδεται Κώδικας Δεοντολογίας για την προστασία του καταναλωτή κατά τις ανακοινώσεις μείωσης της τιμής.»
Άρθρο 4
Αρμόδιες αρχές για την εφαρμογή
του άρθρου 9ι - Προσθήκη άρθρου 9ια
στον ν. 2251/1994
Στον ν. 2251/1994 (Α’ 191) προστίθεται άρθρο 9ια ως εξής:
«Άρθρο 9ια
Αρμόδιες αρχές για την εφαρμογή του άρθρου 9ι
1. Αρμόδιες αρχές για την εφαρμογή του άρθρου 9ι και την επιβολή των κυρώσεων των άρθρων 13α, 13δ και 13ε, είναι:
α) ο Διοικητής της Διυπηρεσιακής Μονάδας Ελέγχου Αγοράς (ΔΙ.Μ.Ε.Α.) του Υπουργείου Ανάπτυξης, για ελέγχους που πραγματοποιούνται από τις υπηρεσίες ελέγχου της ΔΙ.Μ.Ε.Α.,
β) το αρμόδιο όργανο του Υπουργείο Ανάπτυξης για ελέγχους που πραγματοποιούνται από τη Διεύθυνση Προστασίας Καταναλωτή.
2. Για την εφαρμογή του άρθρου 9ι:
α) η ΔΙ.Μ.Ε.Α. έχει τις εξουσίες ελέγχου του άρθρου 18 του ν. 4177/2013 (Α’ 173),
β) η Διεύθυνση Προστασίας Καταναλωτή έχει τις εξουσίες ελέγχου του άρθρου 13γ του παρόντος.»
Άρθρο 5
Μητρώο Ενώσεων Καταναλωτών - Προσθήκη παρ. 4 στο άρθρο 10δ του ν. 2251/1994
Στο άρθρο 10δ του ν. 2251/1994 (Α’ 191), περί Μητρώου Ενώσεων Καταναλωτών, προστίθεται παρ. 4 ως εξής:
«4. Η Γενική Διεύθυνση Αγοράς και Προστασίας Καταναλωτή είναι αρμόδια για:
α) την εγγραφή ένωσης καταναλωτών ή νομιμοποιούμενου φορέα του άρθρου 10στ στο Μητρώο Ενώσεων Καταναλωτών,
β) τη διατήρηση ένωσης καταναλωτών στο Μητρώο Ενώσεων Καταναλωτών ή τη διαγραφή της από αυτό, αν δεν τηρούνται οι υποχρεώσεις του άρθρου 10γ, ή αν δεν υλοποιεί καμία ουσιαστική δράση για ένα (1) πλήρες έτος,
γ) τη διατήρηση νομιμοποιούμενου φορέα του άρθρου 10στ ή τη διαγραφή του από αυτό, εφόσον δεν τηρούνται οι υποχρεώσεις των άρθρων 10γ και 10στ και την αξιολόγησή του σύμφωνα με την περ. ε) της παρ. 1 του άρθρου 10ζ.»
ΚΕΦΑΛΑΙΟ Γ’
ΠΑΡΕΜΒΑΣΕΙΣ ΣΤΟ ΠΛΑΙΣΙΟ ΑΣΚΗΣΗΣ ΕΙΔΙΚΟΤΕΡΩΝ ΒΙΟΜΗΧΑΝΙΚΩΝ ΔΡΑΣΤΗΡΙΟΤΗΤΩΝ
Άρθρο 6
Δημοσίευση αποφάσεων επιβολής κυρώσεων
στο πλαίσιο της εποπτείας αγοράς
των βιομηχανικών προϊόντων - Προσθήκη άρθρου 25Α στον ν. 4801/2021
Στον ν. 4801/2021 (Α’ 83) προστίθεται άρθρο 25Α ως εξής:
«Άρθρο 25Α
Ανάρτηση αποφάσεων επιβολής μέτρων
και κυρώσεων
1. Περίληψη των αποφάσεων, με τις οποίες επιβάλλονται οι κυρώσεις των άρθρων 23 έως 25, αναρτάται υποχρεωτικά στο πρόγραμμα Διαύγεια κατά το Κεφάλαιο ΙΑ’ του Μέρους Α’ του ν. 4727/2020 (Α’ 184).
2. Η περίληψη περιλαμβάνει:
α) τον αριθμό πρωτοκόλλου και την ημερομηνία της απόφασης,
β) την επωνυμία ή το ονοματεπώνυμο και τον Αριθμό Φορολογικού Μητρώου του οικονομικού φορέα στον οποίο επιβλήθηκαν οι κυρώσεις,
γ) περιγραφή του μη συμμορφούμενου προϊόντος/εγκατάστασης,
δ) την παράβαση,
ε) τις επιβληθείσες κυρώσεις.
3. Στις περιπτώσεις έκδοσης αποφάσεων επί προσφυγής, η περίληψη περιλαμβάνει τα στοιχεία της παρ. 2 και επιπλέον τον αριθμό πρωτοκόλλου, την ημερομηνία και το αποτέλεσμα της προσφυγής.»
Άρθρο 7
Συμπλήρωση Κωδικού Αριθμού Δραστηριότητας - Τροποποίηση άρθρου 48ΣΤ ν. 4442/2016
Στο άρθρο 48ΣΤ του ν. 4442/2016 (Α’ 230), περί του πλαισίου άσκησης δραστηριοτήτων εντός Κέντρων Αποθήκευσης και Διανομής, επέρχονται οι εξής τροποποιήσεις: α) στην περ. α) προστίθεται ο κωδικός αριθμός δραστηριότητας «52.29», β) προστίθεται περ. ε), και το άρθρο 48ΣΤ διαμορφώνεται ως εξής:
«Άρθρο 48ΣΤ
Πεδίο εφαρμογής
Στο πεδίο εφαρμογής του παρόντος Κεφαλαίου εμπίπτουν:
α) Δραστηριότητες χονδρικού εμπορίου με Κωδικούς Αριθμούς Δραστηριότητας (ΚΑΔ) 45 και 46 (6η ομάδα του Παραρτήματος) και δραστηριότητες αποθήκευσης με ΚΑΔ 52.10 και 52.29 (7η ομάδα του Παραρτήματος), που ασκούνται εντός Κέντρων Αποθήκευσης και Διανομής του ν. 4302/2014 (Α’ 225). Εξαιρούνται δραστηριότητες με ΚΑΔ 46.71 και 46.77 (της 6ης ομάδας του Παραρτήματος).
β) Δραστηριότητες πλυντηρίων-λιπαντηρίων και συνεργείων οχημάτων με ΚΑΔ 45.20, εφόσον αυτές ασκούνται προς εξυπηρέτηση των οχημάτων εντός των Κέντρων Αποθήκευσης και Διανομής του ν. 4302/2014.
γ) Κέντρα Διανομής Τσιμέντου του άρθρου 1, υποπαράγραφος ΣΤ.10 του ν. 4254/2014 (Α’ 85).
δ) Αστικά Κέντρα Ενοποίησης Εμπορευμάτων του άρθρου 4 του ν. 4302/2014.
ε) Λοιπά Κέντρα Αποθήκευσης και Διανομής που υπάγονται στον ν. 4302/2014.
Άρθρο 8
Συμπλήρωση παραρτήματος περιγραφής
δραστηριοτήτων - Τροποποίηση
Παραρτήματος Ι ν. 4442/2016
1. Στην 7η Ομάδα του Παραρτήματος Ι του ν. 4442/2016 (Α’ 230), προστίθενται νέοι Κωδικοί Άσκησης Δραστηριότητας (Κ.Α.Δ.), και η 7η Ομάδα διαμορφώνεται ως εξής:
«ΟΜΑΔΑ 7η: ΜΕΤΑΦΟΡΑ ΚΑΙ ΑΠΟΘΗΚΕΥΣΗ
49.39 Άλλες χερσαίες μεταφορές επιβατών που δεν κατονομάζονται αλλού
49.50 Μεταφορές μέσω αγωγών
52.10 Αποθήκευση
52.21 Δραστηριότητες συναφείς με τις χερσαίες μεταφορές
52.22 Δραστηριότητες συναφείς με τις πλωτές μεταφορές
52.29 Άλλες υποστηρικτικές προς τη μεταφορά δραστηριότητες.»
2. Στην 9η Ομάδα του Παραρτήματος Ι του ν. 4442/2016 αντικαθίσταται ο τίτλος, προστίθεται τελευταίος Κ.Α.Δ., και 9η Ομάδα διαμορφώνεται ως εξής:
«ΟΜΑΔΑ 9η: ΕΝΗΜΕΡΩΣΗ ΚΑΙ ΑΠΟΘΗΚΕΥΣΗ
58.11 Έκδοση βιβλίων
58.12 Έκδοση τηλεφωνικών και κάθε είδους καταλόγων
58.13 Έκδοση εφημερίδων
58.14 Έκδοση περιοδικών κάθε είδους
58.19 Άλλες εκδοτικές δραστηριότητες
59.14 Δραστηριότητες προβολής κινηματογραφικών ταινιών
59.20 Ηχογραφήσεις και μουσικές εκδόσεις
63.11 Επεξεργασία δεδομένων, καταχώρηση και συναφείς δραστηριότητες.»
3. Η 11η Ομάδα του Παραρτήματος Ι του ν. 4442/2016 αντικαθίσταται, πλην του τίτλου και του πρώτου Κ.Α.Δ., ως εξής:
«ΟΜΑΔΑ 11η: ΔΙΟΙΚΗΤΙΚΕΣ ΚΑΙ ΥΠΟΣΤΗΡΙΚΤΙΚΕΣ ΔΡΑΣΤΗΡΙΟΤΗΤΕΣ
77.21 Ενοικίαση και εκμίσθωση ειδών αναψυχής και αθλητικών ειδών
77.34 Ενοικίαση και εκμίσθωση εξοπλισμού πλωτών μεταφορών
79.11 Δραστηριότητες ταξιδιωτικών πρακτορείων
79.12 Δραστηριότητες γραφείων οργανωμένων ταξιδιών
79.90 Άλλες δραστηριότητες υπηρεσιών κρατήσεων και συναφείς δραστηριότητες.»
Άρθρο 9
Εγκατάσταση και λειτουργία Κέντρων Αποθήκευσης και Διανομής - Τροποποίηση άρθρου 8 ν. 4302/2014
Το άρθρο 8 του ν. 4302/2014 (Α’ 225) διορθώνεται ως προς την αρίθμηση του αναφερόμενου σε αυτό Κεφαλαίου και διαμορφώνεται ως εξής:
«Άρθρο 8
Εγκατάσταση και Λειτουργία Κέντρων
Αποθήκευσης και Διανομής
Η εγκατάσταση και λειτουργία Κέντρων Αποθήκευσης και Διανομής πραγματοποιείται σύμφωνα με τα οριζόμενα στο Κεφάλαιο Ι’ του ν. 4442/2016 (Α’ 230).»
Άρθρο 10
Παράταση προθεσμίας θεώρησης
αδειών τεχνικών επαγγελματικών δραστηριοτήτων - Τροποποίηση
άρθρου 145 ν. 4887/2022
Οι προθεσμίες των δύο ετών στο τέλος των παρ. 1 και 2 του άρθρου 145 του ν. 4887/2022 (Α’ 16), περί θεώρησης των αδειών τεχνικών επαγγελματικών δραστηριοτήτων, παρατείνονται κατά ένα έτος, και το άρθρο 145 διαμορφώνεται ως εξής:
«Άρθρο 145
Θεώρηση αδειών τεχνικών
επαγγελματικών δραστηριοτήτων
1. Για τις επαγγελματικές άδειες που έχουν εκδοθεί, αντικατασταθεί ή θεωρηθεί μέχρι την έναρξη ισχύος του παρόντος, σύμφωνα με το π.δ. 112/2012 (Α’ 197) για τις υδραυλικές εγκαταστάσεις, το π.δ. 113/2012 (Α’ 198) για τον χειρισμό μηχανημάτων έργου, το π.δ. 114/2012 (Α’ 199) για τις εγκαταστάσεις καύσης, το π.δ. 115/2012 (Α’ 200) για τις μηχανολογικές εγκαταστάσεις, το π.δ. 1/2013 (Α’ 3) για τις ψυκτικές εγκαταστάσεις, καθώς και τις άδειες που έχουν εκδοθεί σύμφωνα με το π.δ. 511/1977 (Α’ 162) και εμπίπτουν στις παρ. 1 και 2 του άρθρου 9 του π.δ. 114/2012, η προθεσμία θεώρησής τους, μετά την παρέλευση οκτώ (8) ετών, παρατείνεται κατά τρία (3) έτη.
2. Στις άδειες που έχουν εκδοθεί ή αντικατασταθεί βάσει του π.δ. 108/2013 (Α’ 141) για τις ηλεκτρολογικές εγκαταστάσεις, η προθεσμία απόδειξης της άσκησης του ελαχίστου ορίου επαγγελματικής δραστηριότητας μετά την παρέλευση οκτώ (8) ετών, παρατείνεται κατά τρία (3) έτη.»
ΚΕΦΑΛΑΙΟ Δ’
ΔΙΑΤΑΞΕΙΣ ΓΙΑ ΤΗΝ ΟΛΟΚΛΗΡΩΣΗ
ΤΩΝ ΕΠΕΝΔΥΣΕΩΝ ΤΩΝ ΑΝΑΠΤΥΞΙΑΚΩΝ
ΝΟΜΩΝ 4887/2022 ΚΑΙ 4399/2016
Άρθρο 11
Προσαρμογή στον Κανονισμό (ΕΕ) 1315/2023 σχετικά με το ύψος των χορηγούμενων ενισχύσεων - Τροποποίηση άρθρου 10 ν. 4887/2022
Στο άρθρο 10 του ν. 4887/2022 (Α’ 16), περί εντάσεων και ανωτάτου ύψους ενισχύσεων των επενδυτικών σχεδίων κάθε καθεστώτος ενίσχυσης, επέρχονται οι εξής τροποποιήσεις: α) στις υποπερ. εα’, εβ’, και εγ’ της περ. ε’ αυξάνονται τα όρια των αναφερόμενων ποσών, β) αφαιρείται η επιφύλαξη στο τέλος της υποπερ. εγ), και το άρθρο 10 διαμορφώνεται ως εξής:
«Άρθρο 10
Εντάσεις και ύψη ενισχύσεων
περιφερειακού χαρακτήρα
Οι εντάσεις και τα ανώτατα ύψη των ενισχύσεων των επενδυτικών σχεδίων κάθε καθεστώτος ενίσχυσης τελούν υπό τις ακόλουθες γενικές προϋποθέσεις και εξειδικεύονται περαιτέρω στο Μέρος Β’:
α. Οι μέγιστες εντάσεις ενισχύσεων για τις επενδύσεις περιφερειακού χαρακτήρα (εγκεκριμένα ανώτατα όρια περιφερειακών ενισχύσεων) καθορίζονται από τον Χάρτη Περιφερειακών Ενισχύσεων (Χ.Π.Ε.) και αφορούν στις μεγάλες επιχειρήσεις. Οι εν λόγω εντάσεις προσαυξάνονται κατά δέκα τοις εκατό (10%) για μεσαίες επιχειρήσεις και κατά είκοσι τοις εκατό (20%) για μικρές και πολύ μικρές επιχειρήσεις.
β. Οι αναφερόμενες στις Μικρομεσαίες Επιχειρήσεις αυξημένες εντάσεις ενισχύσεων του Χ.Π.Ε. δεν ισχύουν για επενδυτικά σχέδια με επιλέξιμες δαπάνες άνω των πενήντα εκατομμυρίων (50.000.000) ευρώ. Ο ανωτέρω περιορισμός εφαρμόζεται, επίσης, και στις εκτός περιφερειακών ενισχύσεων επιλέξιμες δαπάνες του άρθρου 7.
γ. Στις περιοχές που πληρούν τις προϋποθέσεις του στοιχείου α’ της παρ. 3 του άρθρου 107 της Συνθήκης για τη Λειτουργία της Ευρωπαϊκής Ένωσης (Σ.Λ.Ε.Ε.) (Περιοχές «α»), όπως αυτές προσδιορίζονται στον Χ.Π.Ε., οι ενισχύσεις μπορούν να χορηγούνται για οποιαδήποτε μορφή αρχικής επένδυσης, ανεξάρτητα από το μέγεθος του δικαιούχου.
δ. Στις περιοχές που πληρούν τις προϋποθέσεις του στοιχείου γ’ της παρ. 3 του άρθρου 107 της Σ.Λ.Ε.Ε. (Περιοχές «γ»), οι ενισχύσεις μπορούν να χορηγούνται σε Μικρομεσαίες Επιχειρήσεις για οποιαδήποτε μορφή αρχικής επένδυσης, ενώ σε μεγάλες επιχειρήσεις χορηγούνται μόνο για αρχική επένδυση για νέα οικονομική δραστηριότητα στη συγκεκριμένη εγκατάσταση.
ε. Για τα επενδυτικά σχέδια με επιλέξιμες δαπάνες άνω των πενήντα εκατομμυρίων (50.000.000) ευρώ (μεγάλα επενδυτικά σχέδια) το μέγιστο επιτρεπτό ποσό ενίσχυσης για μεγάλο επενδυτικό έργο υπολογίζεται ως εξής:
εα. Για το τμήμα της δαπάνης μέχρι πενήντα πέντε εκατομμύρια (55.000.000) ευρώ παρέχεται το εκατό τοις εκατό (100%) της ανώτατης επιτρεπόμενης έντασης περιφερειακής ενίσχυσης στην οικεία περιοχή, εξαιρουμένης της αυξημένης έντασης ενίσχυσης για Μικρομεσαίες Επιχειρήσεις (ανώτατο περιφερειακό όριο).
εβ. Για το τμήμα της δαπάνης που υπερβαίνει τα πενήντα πέντε εκατομμύρια (55.000.000) ευρώ και μέχρι τα εκατόν δέκα εκατομμύρια (110.000.000) ευρώ παρέχεται το πενήντα τοις εκατό (50%) της ανώτατης επιτρεπόμενης έντασης περιφερειακής ενίσχυσης στην οικεία περιοχή.
εγ. Για το τμήμα της δαπάνης που υπερβαίνει τα εκατόν δέκα εκατομμύρια (110.000.000) ευρώ δεν παρέχεται κανένα ποσοστό ενίσχυσης.»
Άρθρο 12
Παράταση της προθεσμίας υποβολής αιτήματος ολοκλήρωσης ελέγχου
των επενδυτικών σχεδίων - Τροποποίηση παρ. 1 άρθρου 23 ν. 4887/2022
Η προθεσμία του πρώτου εδαφίου της παρ. 1 του άρθρου 23 του ν. 4887/2022 (Α’ 16), περί ηλεκτρονικής υποβολής της αίτησης του επενδυτή για την πιστοποίηση της ολοκλήρωσης και της έναρξης παραγωγικής λειτουργίας της επένδυσης, αυξάνεται, και η παρ. 1 διαμορφώνεται ως εξής:
«1. Ο επενδυτής υποβάλλει αίτηση ηλεκτρονικά μέσω του Πληροφοριακού Συστήματος του Αναπτυξιακού Νόμου (ΠΣ - Αν) σύμφωνα με το άρθρο 126 για την πιστοποίηση της ολοκλήρωσης και της έναρξης παραγωγικής λειτουργίας της επένδυσης το αργότερο εντός έξι (6) μηνών από τη λήξη της προθεσμίας ολοκλήρωσης της επένδυσης σύμφωνα με όσα ορίζονται στην παρ. 2. Εάν ο φορέας του επενδυτικού σχεδίου δεν υποβάλει την αίτηση του πρώτου εδαφίου, συνοδευόμενη από τα απαιτούμενα δικαιολογητικά και εντός της ως άνω προθεσμίας, η επένδυση θεωρείται ως μη ολοκληρωθείσα. Στην περίπτωση αυτή, η απόφαση υπαγωγής ανακαλείται και ανακτώνται τα ποσά ενίσχυσης, τα οποία έχουν χορηγηθεί, σύμφωνα με όσα προβλέπονται στην παρ. 1 του άρθρου 28.»
Άρθρο 13
Δυνατότητα χαμηλότερου ποσοστού ενίσχυσης, συγκριτικής ή άμεσης αξιολόγησης και δυνατότητα υλοποίησης επενδυτικών σχεδίων σε διαφορετικές περιοχές - Τροποποίηση παρ. 2 άρθρου 30 ν. 4887/2022
Στην παρ. 2 του άρθρου 30 του ν. 4887/2022 (Α’ 16), περί στοιχείων που περιλαμβάνονται στην απόφαση προκήρυξης καθεστώτων, επέρχονται οι εξής τροποποιήσεις: α) στην περ. δ’ προστίθεται η φράση «, για τα οποία δύναται να παρέχεται η επιλογή, με πρόταση των φορέων των επενδυτικών σχεδίων, της διαφοροποίησης των ποσοστών ενίσχυσης, που συναρτάται με τη βαθμολογία των κριτηρίων αξιολόγησης του άρθρου 18», β) στην περ. στ’ προστίθεται η φράση «, που δύναται να αναπτύσσονται σε διαφορετικές περιοχές,», γ) στην περ. η’ προστίθεται η φράση «το είδος της αξιολόγησης που δύναται να γίνει, είτε με τη μέθοδο της συγκριτικής αξιολόγησης, είτε με τη μέθοδο της άμεσης αξιολόγησης,», και η παρ. 2 διαμορφώνεται ως εξής:
«2. H απόφαση προκήρυξης περιλαμβάνει κατ’ ελάχιστον τα παρακάτω:
α. τον στόχο του καθεστώτος,
β. τη διάρκεια του καθεστώτος και των κύκλων υποβολής των αιτήσεων υπαγωγής,
γ. τον συνολικό προϋπολογισμό του καθεστώτος και την προέλευση της δημόσιας χρηματοδότησης για κάθε κύκλο υποβολής,
δ. το είδος των επενδυτικών σχεδίων, τη μορφή, το ποσοστό και το ύψος των χορηγούμενων ενισχύσεων, για τα οποία δύναται να παρέχεται η επιλογή, με πρόταση των φορέων των επενδυτικών σχεδίων, της διαφοροποίησης των ποσοστών ενίσχυσης, που συναρτάται με τη βαθμολογία των κριτηρίων αξιολόγησης του άρθρου 18, καθώς και τον τρόπο χρηματοδότησης των επενδυτικών σχεδίων, ανάλογα με το είδος της χορηγούμενης ενίσχυσης,
ε. τους αρμόδιους φορείς εφαρμογής του καθεστώτος ενίσχυσης,
στ. τις προϋποθέσεις, τις προδιαγραφές, τους πρόσθετους όρους και τους περιορισμούς για την υπαγωγή επενδυτικών σχεδίων, που δύναται να αναπτύσσονται σε διαφορετικές περιοχές, στο καθεστώς,
ζ. τα είδη, το ποσοστό ενίσχυσης και τους κανόνες επιλεξιμότητας δαπανών, όπου αυτό απαιτείται,
η. το είδος της αξιολόγησης που δύναται να γίνει, είτε με τη μέθοδο της συγκριτικής αξιολόγησης, είτε με τη μέθοδο της άμεσης αξιολόγησης, τα κριτήρια αξιολόγησης, καθώς και την ελάχιστη βαθμολογία που απαιτείται να λάβει το σχέδιο, προκειμένου να είναι επιλέξιμο,
θ. τα δικαιολογητικά για την υποβολή των αιτήσεων υπαγωγής και τροποποίησης της απόφασης υπαγωγής,
ι. τα δικαιολογητικά για την υποβολή αιτημάτων τακτικού ελέγχου,
ια. τα δικαιολογητικά για την υποβολή αίτησης για την πιστοποίηση της ολοκλήρωσης των επενδυτικών σχεδίων,
ιβ. τους όρους και τις προϋποθέσεις για την πιστοποίηση της ολοκλήρωσης και έναρξης της παραγωγικής λειτουργίας της επένδυσης,
ιγ. το ύψος του παραβόλου για την υποβολή αιτήσεων υπαγωγής, αιτημάτων τροποποίησης των αποφάσεων υπαγωγής, καθώς και ελέγχου επενδυτικών σχεδίων,
ιδ. τις υποχρεώσεις των ενισχυόμενων φορέων, τόσο κατά το στάδιο πραγματοποίησης του σχεδίου, όσο και μετά από την ολοκλήρωσή του,
ιε. άλλους όρους που προβλέπονται στις διατάξεις των καθεστώτων ενίσχυσης.»
Άρθρο 14
Εξουσιοδοτικές διατάξεις
για την παρακολούθηση της εξέλιξης επενδυτικών σχεδίων - Τροποποίηση
άρθρου 129 ν. 4887/2022
1. Η εξουσιοδότηση της παρ. 3 του άρθρου 129 του ν. 4887/2022 (Α’ 16), περί εξειδίκευσης επιλέξιμων δαπανών, τρέπεται σε δυνητική, και η παρ. 3 διαμορφώνεται ως εξής:
«3. Με κοινή απόφαση των Υπουργών Ανάπτυξης και Περιβάλλοντος και Ενέργειας δύναται να εξειδικεύονται οι επιλέξιμες δαπάνες των παρ. 6 έως 10 του Παραρτήματος Β, να καθορίζεται ο τρόπος υπολογισμού τους και να ρυθμίζεται κάθε συναφές θέμα.»
2. Η παρ. 5 του άρθρου 129 του ν. 4887/2022 αντικαθίσταται ως εξής:
«5. Με απόφαση του Υπουργού Ανάπτυξης δύναται να καθορίζονται τα δικαιολογητικά και στοιχεία των ελέγχων των επενδυτικών σχεδίων που έχουν υπαχθεί στα καθεστώτα ενισχύσεων του Μέρους Β’ του παρόντος, καθώς και των ν. 4399/2016 (Α’ 117), 3908/2011 (Α’ 8) και 3299/2004 (Α’ 261).»
3. Στην παρ. 9 του άρθρου 129 του ν. 4887/2022, προστίθεται η φράση «ο τρόπος διενέργειας ελέγχου», και η παρ. 9 διαμορφώνεται ως εξής:
«9. Με απόφαση του Υπουργού Ανάπτυξης καθορίζονται η διαδικασία, ο τρόπος διενέργειας ελέγχου, καθώς και κάθε άλλο θέμα σχετικό με την παρακολούθηση τήρησης των μακροχρόνιων υποχρεώσεων του άρθρου 26.»
4. Στην παρ. 11 του άρθρου 129 του ν. 4887/2022 προστίθεται η φράση «εξειδικεύεται το ύψος των κυρώσεων, τηρουμένων των κανόνων του ενωσιακού δικαίου», και η παρ. 11 διαμορφώνεται ως εξής:
«11. Με απόφαση του Υπουργού Ανάπτυξης εξειδικεύεται το ύψος των κυρώσεων, τηρουμένων των κανόνων του ενωσιακού δικαίου, και ορίζονται η διαδικασία ανάκλησης των αποφάσεων υπαγωγής ή και ανάκτησης ενισχύσεων, ο τρόπος επιβολής προστίμου και είσπραξής του, καθώς και κάθε άλλο θέμα σχετικό με την εφαρμογή του άρθρου 28.»
5. Στο άρθρο 129 του ν. 4887/2022 προστίθεται παρ. 19 ως εξής:
«19. Με απόφαση του Υπουργού Ανάπτυξης καθορίζονται τα δικαιολογητικά για την καταβολή των ενισχύσεων της επιχορήγησης, της επιδότησης χρηματοδοτικής μίσθωσης και της επιδότησης του κόστους της δημιουργούμενης απασχόλησης στα επενδυτικά σχέδια που έχουν υπαχθεί στα καθεστώτα ενισχύσεων του Μέρους Β’ του παρόντος, καθώς και των νόμων 4399/2016 (Α’ 117), 3908/2011 (Α’ 8) και 3299/2004 (Α’ 261).»
Άρθρο 15
Απόφαση ολοκλήρωσης και έναρξης παραγωγικής λειτουργίας - Τροποποίηση παρ. 3, προσθήκη παρ. 3α στο άρθρο 19
του ν. 4399/2016
Στο άρθρο 19 του ν. 4399/2016 (Α’ 117) επέρχονται οι εξής τροποποιήσεις: α) στο τέλος της παρ. 3 προστίθενται έξι εδάφια, β) προστίθεται παρ. 3α, και το άρθρο 19 διαμορφώνεται ως εξής:
«Άρθρο 19
Διαδικασία πιστοποίησης της ολοκλήρωσης
και έναρξης της παραγωγικής λειτουργίας
της επένδυσης
1. Ο έλεγχος της ολοκλήρωσης και έναρξης της παραγωγικής λειτουργίας της επένδυσης διενεργείται κατόπιν υποβολής του αιτήματος του άρθρου 18, σύμφωνα με τη διαδικασία του άρθρου 16.
2. Με την απόφαση ολοκλήρωσης και έναρξης της παραγωγικής λειτουργίας της επένδυσης καθορίζονται ο χρόνος ολοκλήρωσης του επενδυτικού σχεδίου και το τελικό ποσό ενίσχυσης. Ως χρόνος ολοκλήρωσης νοείται ο πραγματικός χρόνος ολοκλήρωσης φυσικού και οικονομικού αντικειμένου και όχι ο χρόνος δημοσίευσης της απόφασης ολοκλήρωσης.
3. Με την απόφαση ολοκλήρωσης και έναρξης της παραγωγικής λειτουργίας της επένδυσης δεν μπορεί να επέλθει αύξηση του συνολικού ενισχυόμενου κόστους του επενδυτικού σχεδίου, ούτε του συνολικού ποσού της ενίσχυσης, ούτε των επιμέρους ποσοστών ενίσχυσης ανά ομάδα επιλέξιμων δαπανών, όπως αυτά είχαν οριστεί αρχικά στην απόφαση υπαγωγής.
Με την έκδοση της απόφασης ολοκλήρωσης και έναρξης παραγωγικής λειτουργίας δύναται να επέλθουν διαφοροποιήσεις στο αρχικά εγκεκριμένο κόστος επιμέρους κατηγοριών δαπανών, αν σωρευτικά:
α) Το ποσοστό της αύξησης μιας κατηγορίας δαπάνης, το οποίο προκύπτει από το ποσό της αύξησης στη συγκεκριμένη κατηγορία δαπάνης διαιρούμενο με το αρχικό συνολικό κόστος της επένδυσης και πολλαπλασιαζόμενο με το εκατό, είναι μικρότερο ή ίσο με: αα) δεκαπέντε τοις εκατό (15%) για κτιριακές δαπάνες, αβ) είκοσι πέντε τοις εκατό (25%), για τη δαπάνη του μηχανολογικού εξοπλισμού και των ειδικών τεχνικών εγκαταστάσεων, αγ) είκοσι τοις εκατό (20%) για τη δαπάνη διαμόρφωσης εξωτερικού χώρου και αδ) δέκα τοις εκατό (10%) για τις λοιπές κατηγορίες δαπανών. Για τα επενδυτικά σχέδια ίδρυσης, επέκτασης και εκσυγχρονισμού ξενοδοχειακών μονάδων, το ως άνω ποσοστό των κτιριακών δαπανών ορίζεται σε είκοσι πέντε τοις εκατό (25%).
β) Το διαπιστωθέν, μετά από τον έλεγχο υλοποίησης της επένδυσης, ποσό για τη συγκεκριμένη κατηγορία δαπάνης δεν υπερβαίνει το διπλάσιο του αρχικού εγκεκριμένου ποσού για τη συγκεκριμένη κατηγορία δαπάνης.
Αν δεν συντρέχουν οι ανωτέρω περιπτώσεις, το σχέδιο ολοκληρώνεται με περικοπή του υπερβάλλοντος κόστους.
Οι ως άνω διαφοροποιήσεις των επιμέρους κατηγοριών δαπανών δεν δύναται να οδηγήσουν στην υπέρβαση του αρχικά εγκεκριμένου, συνολικού ενισχυόμενου κόστους του επενδυτικού σχεδίου ούτε του συνολικού ποσού της ενίσχυσης.
3α. Η δυναμικότητα για τα λοιπά επενδυτικά σχέδια δεν υπερβαίνει σε ποσοστό το είκοσι πέντε τοις εκατό (25%), με ταυτόχρονη τροποποίηση ή μη του φυσικού αντικειμένου και αιτιολογημένη κατά περίπτωση αναπροσαρμογή ή όχι του ενισχυόμενου κόστους. Σε περίπτωση μείωσης: α) άνω του είκοσι πέντε τοις εκατό (25%) και έως πενήντα τοις εκατό (50%) και ταυτόχρονη τροποποίηση ή μη του φυσικού αντικειμένου, το επενδυτικό σχέδιο ολοκληρώνεται μετά από έγκριση αιτήματος τροποποίησης που υποβάλλει ο φορέας στην αρμόδια υπηρεσία, σύμφωνα με το άρθρο 17, β) της ισχύος ή της δυναμικότητας άνω του πενήντα τοις εκατό (50%), το επενδυτικό σχέδιο δεν νοείται ολοκληρωμένο, η απόφαση υπαγωγής ανακαλείται και η χορηγηθείσα ενίσχυση ανακτάται με τη διαδικασία είσπραξης δημοσίων εσόδων, προσαυξημένη κατά το ποσό των νόμιμων τόκων από την ημερομηνία καταβολής.»
Άρθρο 16
Δυνατότητα επιβολής μερικής κύρωσης σε περίπτωση αλλαγής τόπου εγκατάστασης
της επένδυσης - Τροποποίηση παρ. 1
άρθρου 23 ν. 4399/2016
Στο πρώτο εδάφιο της παρ. 1 του άρθρου 23 του ν. 4399/2016 (Α’ 117), περί υποχρεώσεων που επιφέρουν επιβολή κυρώσεων, αφαιρείται η αναφορά στην περ. στ της παρ. 3 του άρθρου 21, και η παρ. 1 διαμορφώνεται ως εξής:
«1. Στις περιπτώσεις παραβάσεων των περ. β’, γ’, δ’, ε’ και ι’ (για την ενίσχυση μισθολογικού κόστους) της παραγράφου 3 του άρθρου 21 ή εν γένει παραβάσεων των όρων συμβατότητας με το Γ.Α.Κ. ανακαλείται η απόφαση υπαγωγής και ανακτάται με τη διαδικασία είσπραξης δημοσίων εσόδων το σύνολο της ενίσχυσης, προσαυξημένο κατά το ποσό των νόμιμων τόκων από την εκάστοτε καταβολή. Οι σχετικές αποδείξεις καταβολής των ενισχύσεων από το Δημόσιο αποτελούν τίτλο για τη βεβαίωση του χρέους από την αρμόδια Δ.Ο.Υ..»
ΚΕΦΑΛΑΙΟ Ε’
ΣΥΜΠΛΗΡΩΜΑΤΙΚΕΣ ΡΥΘΜΙΣΕΙΣ
ΓΙΑ ΤΗΝ ΕΝΙΣΧΥΣΗ ΤΗΣ ΑΝΑΠΤΥΞΗΣ
Άρθρο 17
Πιστοποίηση επάρκειας στον τομέα
των δημόσιων συμβάσεων
1. Το Εθνικό Κέντρο Δημόσιας Διοίκησης και Αυτοδιοίκησης σε συνεργασία με τη Γενική Γραμματεία Εμπορίου του Υπουργείου Ανάπτυξης, τη Γενική Γραμματεία Υποδομών του Υπουργείου Υποδομών και Μεταφορών και τη Γενική Γραμματεία Δημόσιας Διοίκησης του Υπουργείου Εσωτερικών οργανώνει ειδικό πρόγραμμα πιστοποίησης επάρκειας στον τομέα των Δημοσίων Συμβάσεων.
2. Με κοινή απόφαση των Υπουργών Ανάπτυξης, Εθνικής Οικονομίας και Οικονομικών, Εσωτερικών, Υποδομών και Μεταφορών και Ψηφιακής Διακυβέρνησης ορίζονται το περιεχόμενο, οι προϋποθέσεις και η διαδικασία συμμετοχής στο Πρόγραμμα Πιστοποίησης Επάρκειας στον τομέα των Δημοσίων Συμβάσεων, ο τρόπος, η διάρκεια, η διαδικασία παρακολούθησης, ο τύπος του πιστοποιητικού που χορηγείται, καθώς και κάθε άλλο συναφές θέμα.
Άρθρο 18
Υλοποίηση δράσεων/έργων ενισχύσεων
της Γενικής Γραμματείας Βιομηχανίας
του Υπουργείου Ανάπτυξης
στο Ταμείο Ανάκαμψης και Ανθεκτικότητας -
Τροποποίηση παρ. 8 άρθρου 127 ν. 4964/2022
Στην παρ. 8 του άρθρου 127 του ν. 4964/2022 (Α’ 150), περί των αξιολογητών και των ελεγκτών των επενδυτικών σχεδίων σε δράσεις/έργα ενισχύσεων της Γενικής Γραμματείας Βιομηχανίας του Υπουργείου Ανάπτυξης που περιλαμβάνονται στο Εθνικό Σχέδιο Ανάκαμψης και Ανθεκτικότητας «Ελλάδα 2.0», αντικαθίστανται τα εδάφια πρώτο και δεύτερο και η παρ. 8 διαμορφώνεται ως εξής:
«8. Οι αξιολογητές των προτάσεων χρηματοδότησης δύναται να προέρχονται από το Εθνικό Μητρώο Πιστοποιημένων Αξιολογητών του π.δ. 33/2011 (Α’ 83). Η διενέργεια των ελέγχων των ενισχυόμενων έργων δύναται να πραγματοποιείται από τα μέλη του Εθνικού Μητρώου Πιστοποιημένων Ελεγκτών του π.δ. 33/2011. Η αποζημίωση των μελών των Μητρώων καθορίζεται με την απόφαση της παρ. 16 του άρθρου 129 του ν. 4887/2022 (Α’ 16).»
Άρθρο 19
Επιλογή εισηγητών στην Επιτροπή Ανταγωνισμού - Τροποποίηση παρ. 3
άρθρου 12 ν. 3959/2011
Στην παρ. 3 του άρθρου 12 του ν. 3959/2011 (Α’ 93), περί επιλογής εισηγητών για την επιτροπή ανταγωνισμού, το τέταρτο εδάφιο τροποποιείται ως προς τη διαδικασία επιλογής, και η παρ. 3 διαμορφώνεται ως εξής:
«3. Ο Πρόεδρος και ο Αντιπρόεδρος της Επιτροπής Ανταγωνισμού επιλέγονται με απόφαση της Διάσκεψης των Προέδρων της Βουλής των Ελλήνων, κατ’ ανάλογη εφαρμογή του άρθρου 101Α του Συντάγματος. Η απόφαση της Διάσκεψης των Προέδρων της Βουλής κοινοποιείται αμελλητί στον Υπουργό Ανάπτυξης, ο οποίος οφείλει να εκδώσει την πράξη διορισμού εντός προθεσμίας δεκαπέντε (15) ημερών από την κοινοποίηση. Μέχρι να επέλθει η αναγκαία τροποποίηση του Κανονισμού της Βουλής, ο Πρόεδρος και ο Αντιπρόεδρος της Επιτροπής Ανταγωνισμού επιλέγονται, ύστερα από εισήγηση του Υπουργού Ανάπτυξης, με Πράξη Υπουργικού Συμβουλίου, η οποία εκδίδεται ύστερα από σύμφωνη γνώμη της Επιτροπής Θεσμών και Διαφάνειας της Βουλής. Η επιλογή των Εισηγητών και των δύο (2) τακτικών και αναπληρωματικών μελών της Επιτροπής Ανταγωνισμού γίνεται από τον Υπουργό Ανάπτυξης, κατόπιν σύμφωνης γνώμης της Επιτροπής Θεσμών και Διαφάνειας της Βουλής, βάσει καταλόγου υποψηφίων, ο οποίος καταρτίζεται από Επιτροπή Επιλογής, ύστερα από ανοικτό διαγωνισμό, ο οποίος περιλαμβάνει κατάθεση ατομικού φακέλου και συνέντευξη προκειμένου η Επιτροπή Επιλογής να διαμορφώσει γνώμη για την προσωπικότητα, την ικανότητα και την καταλληλότητα των υποψηφίων για την κατάληψη της σχετικής θέσης. Με απόφαση του Υπουργού Ανάπτυξης, που δημοσιεύεται στην Εφημερίδα της Κυβερνήσεως και αναρτάται στο διαδίκτυο, σύμφωνα με τα άρθρα 75 έως 80 του ν. 4727/2020 (Α’ 184), καθορίζονται η διαδικασία προκήρυξης του διαγωνισμού, η γραμματειακή υποστήριξη της Επιτροπής Επιλογής, καθώς και κάθε άλλο θέμα σχετικό με την εφαρμογή της παρούσας. Η πρώτη φάση επιλογής γίνεται από ανεξάρτητη πενταμελή Επιτροπή Επιλογής, η οποία αποτελείται από: α) τον Πρόεδρο ή Αντιπρόεδρο του Συμβουλίου της Επικρατείας ή τον Πρόεδρο ή Αντιπρόεδρο του Νομικού Συμβουλίου του Κράτους, ως Πρόεδρο, β) τον Πρόεδρο ή Αντιπρόεδρο του Ανώτατου Συμβουλίου Επιλογής Προσωπικού (Α.Σ.Ε.Π.), γ) έναν πρώην Πρόεδρο ή Αντιπρόεδρο της Επιτροπής Ανταγωνισμού, που υποδεικνύεται από τον Υπουργό Ανάπτυξης, δ) ένα μέλος ΔΕΠ Α.Ε.Ι. με εξειδίκευση στο δίκαιο ανταγωνισμού, που υποδεικνύεται από τον Υπουργό Ανάπτυξης, και ε) ένα μέλος ΔΕΠ Α.Ε.Ι. με εξειδίκευση στα οικονομικά του ανταγωνισμού, που υποδεικνύεται από τον Υπουργό Ανάπτυξης. Η Επιτροπή Επιλογής συγκροτείται με απόφαση του Υπουργού Ανάπτυξης. Η Επιτροπή Επιλογής καταρτίζει κατάλογο των υποψηφίων, με βάση τα κριτήρια της προκήρυξης, ο οποίος αποτελείται από διπλάσιο αριθμό υποψηφίων από τον αριθμό των σχετικών θέσεων και υποβάλλεται στον Υπουργό Ανάπτυξης. Αν οι υποψήφιοι είναι λιγότεροι από τον διπλάσιο αριθμό των θέσεων, στον κατάλογο περιλαμβάνονται όλοι οι υποψήφιοι. Σε δεύτερη φάση, ο Υπουργός Ανάπτυξης επιλέγει από τον κατάλογο τους υποψηφίους οι οποίοι θα πληρώσουν τις κενωθείσες θέσεις με τη σύμφωνη γνώμη της Επιτροπής Θεσμών και Διαφάνειας της Βουλής για κάθε έναν από αυτούς ξεχωριστά, σύμφωνα με τα ειδικότερα προβλεπόμενα στον Κανονισμό της Βουλής. Αν η Επιτροπή Θεσμών και Διαφάνειας δεν εγκρίνει έναν ή περισσότερους από τους προταθέντες υποψηφίους, ο Υπουργός Ανάπτυξης προτείνει εναλλακτικούς υποψηφίους από τον κατάλογο των υποψηφίων. Σε περίπτωση που εξαντληθεί ο κατάλογος των υποψηφίων, χωρίς να έχει επιτευχθεί σύμφωνη γνώμη της Επιτροπής Θεσμών και Διαφάνειας της Βουλής για τον απαραίτητο αριθμό υποψηφίων, ώστε να υπάρξει νόμιμη σύνθεση της Επιτροπής, σύμφωνα με την παρ. 7 του άρθρου 15, πραγματοποιείται νέος διαγωνισμός για τις υπολειπόμενες κενωθείσες θέσεις.
Τα τακτικά και αναπληρωματικά μέλη της Επιτροπής Ανταγωνισμού, καθώς και οι Εισηγητές διορίζονται με απόφαση του Υπουργού Ανάπτυξης, που δημοσιεύεται στην Εφημερίδα της Κυβερνήσεως. Η θητεία του Προέδρου, του Αντιπροέδρου, των Εισηγητών και των λοιπών μελών της Επιτροπής Ανταγωνισμού είναι πενταετής και μπορεί να ανανεωθεί μία φορά. Η διαδικασία διορισμού των μελών της Επιτροπής κινείται κάθε φορά δύο (2) μήνες πριν από τη λήξη της θητείας των προηγούμενων μελών.
Αν πεθάνει, παραιτηθεί ή εκπέσει μέλος της Επιτροπής Ανταγωνισμού, διορίζεται νέο μέλος για πλήρη θητεία. Μέχρι τον διορισμό νέου μέλους, η λειτουργία της Επιτροπής δεν διακόπτεται, εκτός από την περίπτωση που προβλέπεται στην παρ. 7 του άρθρου 15. Δεν μπορούν να οριστούν μέλη της Επιτροπής Ανταγωνισμού, τα πρόσωπα που έχουν εκπέσει από την ιδιότητα του μέλους αυτής για τους λόγους που ορίζονται στον παρόντα νόμο. Η θητεία των μελών της Επιτροπής Ανταγωνισμού παρατείνεται αυτοδικαίως μέχρι τον διορισμό νέων.
Ειδικά, ως προς τον χρόνο αποχώρησής τους, ο Πρόεδρος και ο Αντιπρόεδρος της Επιτροπής Ανταγωνισμού αποχωρούν αυτοδικαίως με τη συμπλήρωση του εβδομηκοστού τρίτου (73ου) έτους της ηλικίας τους και τα μέλη της Επιτροπής Ανταγωνισμού με τη συμπλήρωση του εβδομηκοστού (70ού) έτους της ηλικίας τους.»
Άρθρο 20
Ρύθμιση προκηρύξεων για πλήρωση
θέσεων ευθύνης επιπέδου Διεύθυνσης
του Υπουργείου Ανάπτυξης
Προκηρύξεις επιλογής προϊσταμένων επιπέδου διεύθυνσης που είχαν εκδοθεί αρμοδίως από το Υπουργείο Ανάπτυξης και κατά την έναρξη ισχύος του παρόντος δεν έχει ολοκληρωθεί η επιλογή των υποψηφίων, καταργούνται.
Άρθρο 21
Παράταση αποσπάσεων για τη στελέχωση
της Διυπηρεσιακής Μονάδας Ελέγχου Αγοράς -
Τροποποίηση παρ. 2 άρθρου 12 ν. 4712/2020
Το δεύτερο εδάφιο της παρ. 2 του άρθρου 12 του ν. 4712/2020 (Α’ 146), περί αποσπάσεων για τη στελέχωση της Διυπηρεσιακής Μονάδας Ελέγχου Αγοράς αντικαθίσταται, και η παρ. 2 διαμορφώνεται ως εξής:
«2. Η απόσπαση κατά την παρ. 1 είναι διετής και διενεργείται με κοινή απόφαση των αρμόδιων οργάνων του Υπουργείου προέλευσης και του Υπουργείου υποδοχής, αντίστοιχα. Μετά από το πέρας της διετίας, η απόσπαση των υπαλλήλων δύναται να παραταθεί ισόχρονα μέχρι δύο (2) φορές, κατόπιν αίτησης του ενδιαφερόμενου και χωρίς να απαιτείται νέα απόφαση των αρμοδίων για την απόσπαση κατά το πρώτο εδάφιο.»
Άρθρο 22
Ανάληψη δαπανών του κτιρίου
επί της οδού Νίκης
Οι δαπάνες μίσθωσης και λειτουργίας του ακινήτου που βρίσκεται στην Αθήνα, επί των οδών Νίκης 5-7 και Ερμού, στο οποίο στεγάζονται υπηρεσίες των Υπουργείων Ανάπτυξης και Εθνικής Οικονομίας και Οικονομικών, εξοφλούνται από την 1η Ιανουαρίου 2024 και έως την τελική διευθέτηση της χρήσης των χώρων του ως άνω ακινήτου, από τις υπηρεσίες των παραπάνω Υπουργείων, από τη Διεύθυνση Οικονομικής Διαχείρισης του Υπουργείου Ανάπτυξης. Αναλήψεις υποχρεώσεων που εκδίδονται σε ημερομηνία μεταγενέστερη της έκδοσης τιμολογίων και οι οποίες αφορούν τις ως άνω δαπάνες θεωρούνται νόμιμες και κανονικές. Για τη συμμετοχή του Υπουργείου Εθνικής Οικονομίας και Οικονομικών στις ως άνω δαπάνες μεταφέρονται οι σχετικές πιστώσεις στους αντίστοιχους Αναλυτικούς Λογαριασμούς Εξόδων του Υπουργείου Ανάπτυξης. Η κατανομή δαπανών αυτών μεταξύ των ως άνω Υπουργείων είναι ανάλογη προς το εμβαδό των χώρων που χρησιμοποιείται από κάθε υπηρεσία. Για την κατανομή αυτή συντάσσεται πρωτόκολλο που υπογράφεται από τις αρμόδιες υπηρεσίες των ανωτέρω Υπουργείων.
ΚΕΦΑΛΑΙΟ ΣΤ’
ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ ΕΠΙΧΕΙΡΗΣΕΩΝ
ΠΟΥ ΠΛΗΤΤΟΝΤΑΙ ΑΠΟ ΚΑΤΑΣΤΡΟΦΕΣ
Άρθρο 23
Αφορολόγητο, ανεκχώρητο και ακατάσχετο
της ενίσχυσης που καταβάλλεται στο πλαίσιο
της δράσης «Ενίσχυση επιχειρήσεων
που επλήγησαν από την κακοκαιρία “Daniel” στην Περιφέρεια Θεσσαλίας»
Η ενίσχυση που καταβάλλεται στο πλαίσιο της χρηματοδοτούμενης δράσης από το Εθνικό Πρόγραμμα Ανάπτυξης 2021-2025 (ν. 4635/2019, Α’ 167) με τίτλο «Ενίσχυση των επιχειρήσεων που επλήγησαν από την κακοκαιρία “Daniel” στην Περιφέρεια Θεσσαλίας» δεν υπόκειται σε οποιονδήποτε φόρο, τέλος, εισφορά ή άλλη κράτηση υπέρ του Δημοσίου, μη εφαρμοζομένης της παρ. 1 του άρθρου 47 του Κώδικα Φορολογίας Εισοδήματος (ν. 4172/2013, Α’ 167). Σε περίπτωση διανομής ή κεφαλαιοποίησής της, είναι ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε άλλης αντίθετης γενικής ή ειδικής διάταξης, δεν δεσμεύεται και δεν συμψηφίζεται με βεβαιωμένα χρέη στη Φορολογική Διοίκηση και το Δημόσιο εν γένει, τα νομικά πρόσωπα δημοσίου δικαίου, τους οργανισμούς τοπικής αυτοδιοίκησης και τα νομικά πρόσωπά τους, τα ασφαλιστικά ταμεία και τα πιστωτικά ιδρύματα και δεν υπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα. Οι δικαιούχοι της ενίσχυσης του παρόντος απαλλάσσονται από την υποχρέωση προσκόμισης αποδεικτικού φορολογικής και ασφαλιστικής ενημερότητας για τη συμμετοχή τους στη δράση και την είσπραξη της ενίσχυσης.
Άρθρο 24
Αφορολόγητο, ανεκχώρητο και ακατάσχετο της ενίσχυσης που καταβάλλεται στο πλαίσιο της δράσης «Κύκλος 2Β: Έκτακτη επιχορήγηση σε επιχειρήσεις του κλάδου γούνας που έχουν πληγεί από την επίθεση της Ρωσίας κατά
της Ουκρανίας και τις διεθνείς κυρώσεις
που επιβλήθηκαν»
Η ενίσχυση που καταβάλλεται στο πλαίσιο της δράσης που χρηματοδοτείται από το Εθνικό Πρόγραμμα Ανάπτυξης 2021-2025 (ν. 4635/2019, Α’ 167) με τίτλο «Κύκλος 2Β: Έκτακτη Επιχορήγηση σε επιχειρήσεις του κλάδου γούνας που έχουν πληγεί από την επίθεση της Ρωσίας κατά της Ουκρανίας και τις διεθνείς κυρώσεις που επιβλήθηκαν» δεν υπόκειται σε οποιονδήποτε φόρο, τέλος, εισφορά ή άλλη κράτηση υπέρ του Δημοσίου, μη εφαρμοζομένης της παρ. 1 του άρθρου 47 του Κώδικα Φορολογίας Εισοδήματος (ν. 4172/2013, Α’ 167), σε περίπτωση διανομής ή κεφαλαιοποίησής της, είναι ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε άλλης αντίθετης γενικής ή ειδικής διάταξης, δεν δεσμεύεται και δεν συμψηφίζεται με βεβαιωμένα χρέη στη Φορολογική Διοίκηση και το Δημόσιο εν γένει, τα νομικά πρόσωπα δημοσίου δικαίου, τους οργανισμούς τοπικής αυτοδιοίκησης και τα νομικά πρόσωπά τους, τα ασφαλιστικά ταμεία και τα πιστωτικά ιδρύματα και δεν υπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα. Οι δικαιούχοι της ενίσχυσης του παρόντος απαλλάσσονται από την υποχρέωση προσκόμισης αποδεικτικού φορολογικής και ασφαλιστικής ενημερότητας για τη συμμετοχή τους στη δράση και την είσπραξη της ενίσχυσης.
Άρθρο 25
Ρυθμίσεις για την άσκηση οικονομικών δραστηριοτήτων στις περιοχές που επλήγησαν από τις πλημμύρες του Σεπτεμβρίου 2023
1. Οι οικονομικές δραστηριότητες που υπάγονται σε καθεστώς γνωστοποίησης ή έγκρισης των άρθρων 5 και 7 του ν. 4442/2016 (Α’ 230), και οι οποίες ασκούνται εντός των διοικητικών ορίων των περιοχών που επλήγησαν από τις πλημμύρες που εκδηλώθηκαν τον Σεπτέμβριο 2023, για τις οποίες εκδόθηκαν αποφάσεις του Γενικού Γραμματέα Πολιτικής Προστασίας για την κήρυξή τους σε κατάσταση Έκτακτης Ανάγκης Πολιτικής Προστασίας, μπορούν να ασκούνται κατά παρέκκλιση των διατάξεων που αφορούν θέματα γνωστοποίησης, έγκρισης ή άλλων όρων και προϋποθέσεων σχετικών με τη λειτουργία τους και αναστέλλεται η επιβολή των σχετικών κυρώσεων για είκοσι τέσσερις (24) μήνες από την ημερομηνία της φυσικής καταστροφής. Μετά την παρέλευση της προθεσμίας του πρώτου εδαφίου, η άσκηση οικονομικής δραστηριότητας χωρίς γνωστοποίηση ή έγκριση επισύρει τις κυρώσεις του άρθρου 15 του ν. 4442/2016.
2. Μη ύπαρξη έγκρισης ή μη υποβολή γνωστοποίησης κατά την ημερομηνία της φυσικής καταστροφής και κατά τη διάρκεια της προθεσμίας του πρώτου εδαφίου της παρ. 1 δεν συνιστά κώλυμα για τη λήψη χρηματοδότησης, αποζημίωσης ή επιχορήγησης για οποιονδήποτε λόγο. Ειδικά για τη λήψη επιχορήγησης του ν. 4797/2021 (Α’ 66) από επιχειρήσεις που έχουν πληγεί από τις πλημμύρες της παρ. 1 και από τις πυρκαγιές του καλοκαιριού του 2023, δεν συνιστά κώλυμα η μη ύπαρξη έγκρισης ή μη υποβολή γνωστοποίησης κατά την ημερομηνία της φυσικής καταστροφής.
ΚΕΦΑΛΑΙΟ Ζ’
ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 26
Φορέας κατασκευής και πρόβλεψη υποβοήθησης - Τροποποίηση παρ. 2 και αντικατάσταση παρ. 14 άρθρου 25 ν. 5049/2023
1. Στην παρ. 2 του άρθρου 25 του ν. 5049/2023 (Α’ 152), περί κατεπείγουσας εκτέλεσης έργων, προστίθενται εδάφια δεύτερο και τρίτο, και η παρ. 2 διαμορφώνεται ως εξής:
«2. Για την ανάληψη της αρμοδιότητας της παρ. 1, για έργα που δεν υπάγονται στις αρμοδιότητες του Υπουργείου Υποδομών και Μεταφορών, απαιτείται, μετά την κήρυξη περιοχής σε κατάσταση έκτακτης ανάγκης πολιτικής προστασίας, Πράξη Υπουργικού Συμβουλίου, κατόπιν σχετικής εισήγησης του Υπουργού Υποδομών και Μεταφορών, στην οποία περιλαμβάνεται συνοπτική περιγραφή των σχετικών έργων. Με απόφαση του Υπουργού Υποδομών και Μεταφορών και κατά παρέκκλιση κάθε άλλης διάταξης, το Υπουργείο Υποδομών και Μεταφορών δύναται να υλοποιεί ως φορέας κατασκευής μέσω των υπηρεσιών του, έργα της παρ. 1, αρμοδιότητας εποπτευομένων φορέων του. Με την ίδια απόφαση καθορίζονται οι υπηρεσίες της Γενικής Γραμματείας Υποδομών που ασκούν καθήκοντα Προϊσταμένης Αρχής και Διευθύνουσας Υπηρεσίας.»
2. Η παρ. 14 του άρθρου 25 του ν. 5049/2023 αντικαθίσταται ως εξής:
«14. Ο Υπουργός Υποδομών και Μεταφορών δύναται να αποφασίζει:
α) Τη σύσταση Ομάδων Εργασίας από υπαλλήλους του Υπουργείου, ειδικούς επιστήμονες και άλλα κατά την κρίση του κατάλληλα πρόσωπα, για τη μελέτη και παρακολούθηση ειδικών θεμάτων που αφορούν στην εφαρμογή του παρόντος,
β) την ανάθεση αρμοδιοτήτων των παρ. 1 και 2 του άρθρου 136 του ν. 4412/2016 (Α’ 147), για την παρακολούθηση, τον έλεγχο, τη διοίκηση και την επίβλεψη των έργων του παρόντος, σε νομικό πρόσωπο ή ένωση προσώπων που διαθέτει τις εξειδικευμένες γνώσεις και την αποδεδειγμένη εμπειρία σε ανάλογα έργα, που είναι αναγκαία για την παρακολούθηση και επίβλεψη των έργων αυτών (Φορέας Επίβλεψης), κατά παρέκκλιση: βα) της απαίτησης της παρ. 3 του άρθρου 136 του ν. 4412/2016 για την εγγραφή του Φορέα Επίβλεψης στα οικεία μητρώα του π.δ. 71/2019 (Α’ 112), και ββ) των διατάξεων του άρθρου 136 του ν. 4412/2016, κατά το μέρος που αφορούν στην επιλογή του Φορέα Επίβλεψης από τον Ανάδοχο του Έργου, στη σύναψη σύμβασης μεταξύ του Αναδόχου και του Φορέα Επίβλεψης και στην εκτέλεση αυτής.
Ο Φορέας Κατασκευής και τα όργανά του διατηρούν όλες τις εξουσίες ελέγχου και εποπτείας επί της επίβλεψης που διενεργεί ο Φορέας Επίβλεψης. Ο Φορέας Επίβλεψης ευθύνεται έναντι του Φορέα Κατασκευής ακόμη και για ελαφρά αμέλεια κατά την εκτέλεση των υποχρεώσεών του. Σε περίπτωση φυσικού προσώπου, ο ίδιος, και σε περίπτωση νομικού προσώπου, οι διοικούντες και υπάλληλοι του Φορέα, υπέχουν, κατά την εκπλήρωση των συμβατικών τους υποχρεώσεων, ποινική ευθύνη δημόσιου υπαλλήλου.
Με απόφαση του Υπουργού Υποδομών και Μεταφορών καθορίζονται τα ειδικότερα καθήκοντα, οι υποχρεώσεις, η έκταση της ευθύνης και ο τρόπος διενέργειας του ελέγχου του Φορέα Επίβλεψης, από τον Φορέα Κατασκευής, καθώς και κάθε άλλο ειδικότερο θέμα σχετικό με την εφαρμογή της παρούσας.
Κατά τα λοιπά εφαρμόζεται το άρθρο 136 του ν. 4412/2016, με την επιφύλαξη του παρόντος.»
Άρθρο 27
Πραγματοποίηση εργασιών πριν από
τον προσδιορισμό αποζημίωσης - Τροποποίηση παρ. 9 άρθρου 7Α ν. 2882/2001
Στην παρ. 9 του άρθρου 7Α του ν. 2882/2001 (Α’ 17), περί κήρυξης αναγκαστικής απαλλοτρίωσης, προστίθενται νέα εδάφια τρίτο, τέταρτο και πέμπτο, το τελευταίο εδάφιο αντικαθίσταται, και η παρ. 9 διαμορφώνεται ως εξής:
«9. Επιτρέπεται, κατ’ εξαίρεση κάθε γενικής ή ειδικής διάταξης, η κήρυξη αναγκαστικής απαλλοτρίωσης ακινήτων εντός σχεδίου πόλεως, καθώς και η σύσταση εμπράγματου δικαιώματος σε βάρος αυτών, με κοινή απόφαση των Υπουργών Υποδομών και Μεταφορών, Οικονομικών, Περιβάλλοντος και Ενέργειας, και Εσωτερικών για την εκτέλεση έργων αναβάθμισης και επέκτασης πολιτικών αεροδρομίων, που συνδέονται άμεσα με την προστασία της δημόσιας ασφάλειας και του δημοσίου συμφέροντος.
Η απαλλοτρίωση κηρύσσεται υπέρ του Δημοσίου και με δαπάνες του φορέα που ορίζεται στην πράξη απαλλοτρίωσης και θεωρείται κατεπείγουσα, εφαρμοζόμενων κατά τα λοιπά των παρ. 1 έως και 6.
Το πρώτο εδάφιο εφαρμόζεται και για την εκτέλεση σιδηροδρομικών έργων μετά των συνοδών έργων τους, στα οποία συμπεριλαμβάνονται, ιδίως οι οδοί προσπέλασης και οι κόμβοι σύνδεσης των περιοχών εγκατάστασης των έργων με το εθνικό και επαρχιακό οδικό δίκτυο, το παράλληλο και κάθετο οδικό δίκτυο, οι περιβάλλοντες χώροι των σιδηροδρομικών σταθμών και στάσεων και τα υδραυλικά έργα. Η απαλλοτρίωση αυτή κηρύσσεται, κατά περίπτωση, είτε υπέρ του Δημοσίου είτε υπέρ άλλων φορέων του δημόσιου τομέα, όπως αυτός ορίζεται στην περ. α’ της παρ. 1 του άρθρου 14 του ν. 4270/2014 (Α’ 143), και με δαπάνες του φορέα που ορίζεται στην πράξη απαλλοτρίωσης, θεωρείται δε κατεπείγουσα, εφαρμοζομένων κατά τα λοιπά των παρ. 1 έως και 6.
Μετά την κήρυξη της απαλλοτρίωσης, το Υπουργείο Περιβάλλοντος και Ενέργειας προβαίνει στην έγκριση τροποποίησης του σχεδίου πόλεως, σύμφωνα με την ισχύουσα νομοθεσία, κατόπιν υποβολής σχετικού φακέλου από τον Φορέα ή την Υπηρεσία του Υπουργείου Υποδομών και Μεταφορών που ζητά την κήρυξη της απαλλοτρίωσης, στην αρμόδια Διεύθυνση του Υπουργείου Περιβάλλοντος και Ενέργειας. Ο φάκελος αυτός περιλαμβάνει μελέτη τροποποίησης, η οποία λαμβάνει υπόψη το όριο της απαλλοτρίωσης που κηρύχθηκε κατ’ εφαρμογή του παρόντος και σύμφωνα με τις ειδικές συνθήκες που διαμορφώνονται λόγω του έργου, στο οποίο αφορά η απαλλοτρίωση, συμπεριλαμβανομένων της σχετικής τεχνικής έκθεσης, των τοπογραφικών διαγραμμάτων, των απαιτούμενων εισηγήσεων, γνωμοδοτήσεων και αποδεικτικών επιδόσεων.»
Άρθρο 28
Δυνατότητα δήλωσης δευτερευουσών θέσεων εκπομπής ραδιοφωνικών σταθμών - Τροποποίηση άρθρου 65 ν. 4155/2013
1. Στο άρθρο 65 του ν. 4155/2013 (Α’ 120), περί των δευτερευουσών θέσεων εκπομπής των ραδιοφωνικών σταθμών, επέρχονται οι ακόλουθες τροποποιήσεις: α) στην παρ. 2, επικαιροποιείται η αρμόδια υπηρεσία και προστίθεται η λέξη «σταθμού,», β) στην παρ. 3, βα) στο πρώτο εδάφιο, προστίθενται οι λέξεις «των Σωμάτων Ασφαλείας και» και ββ) στο δεύτερο εδάφιο, προστίθεται περ. ε), γ) η παρ. 5 αντικαθίσταται, δ) στην παρ. 6, μετά από τις λέξεις «καθώς και», προστίθεται η λέξη «σε», και οι παρ. 2, 3, 5 και 6 διαμορφώνονται ως εξής:
«2. Η κατά τα ανωτέρω χρήση δευτερευουσών θέσεων εκπομπής επιτρέπεται μετά από χορήγηση βεβαίωσης υποβολής σχετικής δήλωσης στη Γενική Γραμματεία Τηλεπικοινωνιών και Ταχυδρομείων του Υπουργείου Ψηφιακής Διακυβέρνησης, υπό την προϋπόθεση ότι διασφαλίζεται η απρόσκοπτη και ασφαλής λειτουργία κάθε άλλου νομίμως λειτουργούντος σταθμού, δικτύου ή υπηρεσίας.
3. Για τη χορήγηση της βεβαίωσης της προηγούμενης παραγράφου ο ενδιαφερόμενος φορέας υποβάλλει δήλωση στη Γενική Γραμματεία Τηλεπικοινωνιών και Ταχυδρομείων του Υπουργείου Ψηφιακής Διακυβέρνησης για τη χρήση συγκεκριμένων θέσεων εκπομπής, συνοδευόμενη από τεχνική μελέτη, με την οποία τεκμηριώνεται ότι δεν δημιουργούνται επιζήμιες παρεμβολές στους διαύλους συχνοτήτων της Ε.Ρ.Τ. Α.Ε., στις επικοινωνίες των Ενόπλων Δυνάμεων, των Σωμάτων Ασφαλείας και της Υπηρεσίας Πολιτικής Αεροπορίας, καθώς και σε κάθε άλλο νομίμως λειτουργούντα σταθμό, δίκτυο ή υπηρεσία. Η τεχνική μελέτη θα πρέπει κατ’ ελάχιστο να περιλαμβάνει τα εξής στοιχεία:
α) διάγραμμα ακτινοβολίας κεραιοσυστήματος,
β) ισχύς εκπομπής (eirp),
γ) θεωρητική πεδιοκάλυψη της δευτερεύουσας θέσης εκπομπής, με βάση κατάλληλο αναγνωρισμένο πρότυπο,
δ) λίστα με τις ακριβείς συντεταγμένες (ΕΓΣΑ ’87) των θέσεων εκπομπής,
ε) μελέτη επίδρασης του παραγόμενου ηλεκτρομαγνητικού θορύβου σε παρακείμενες εγκαταστάσεις των Ενόπλων Δυνάμεων και των Σωμάτων Ασφαλείας, εάν υφίστανται εντός της εμβέλειας των θέσεων εκπομπής.
Με απόφαση του Υπουργού Ψηφιακής Διακυβέρνησης καθορίζονται οι όροι και οι προϋποθέσεις της ως άνω τεχνικής μελέτης, καθώς και κάθε άλλη αναγκαία λεπτομέρεια για την εφαρμογή του παρόντος άρθρου.
5. Οι ραδιοφωνικοί σταθμοί της παρ. 1 μπορούν να υποβάλουν δήλωση για τη χορήγηση βεβαίωσης χρήσης δευτερεύουσας θέσης εκπομπής από την 1η Οκτωβρίου έως την 31η Δεκεμβρίου κάθε ημερολογιακού έτους. Κατ’ εξαίρεση, για το έτος 2024, η δήλωση για τη χορήγηση βεβαίωσης χρήσης δευτερεύουσας θέσης εκπομπής υποβάλλεται από την 1η.6.2024 μέχρι την 30ή.11.2024. Η βεβαίωση υποβολής δήλωσης εκδίδεται συνολικά, για όλες τις θέσεις εκπομπής, μετά από τη λήξη της προθεσμίας του πρώτου εδαφίου, κατόπιν ελέγχου της πληρότητας και ορθότητας της υποβληθείσας δήλωσης. Μέχρι την έκδοση της βεβαίωσης υποβολής δήλωσης, εφόσον πληρούνται σωρευτικά οι όροι του παρόντος, δεν επιβάλλονται κυρώσεις και πρόστιμα για τις ήδη εγκατεστημένες θέσεις εκπομπής και αναστέλλεται η επιβολή κάθε είδους κύρωσης και προστίμου για παραβάσεις που έχουν ήδη διαπιστωθεί σχετικά με αυτές. Μετά από τη χορήγηση βεβαίωσης υποβολής δήλωσης, εφόσον πληρούνται σωρευτικά οι όροι του παρόντος, για διαπιστωθείσες παραβάσεις εκπομπής από δευτερεύουσες θέσεις οι οποίες δηλώθηκαν νομίμως και εμπροθέσμως σύμφωνα με το παρόν, εφόσον δεν έχουν επιβληθεί και βεβαιωθεί πρόστιμα και κυρώσεις σε βάρος των ραδιοφωνικών σταθμών της παρ. 1, δεν επιβάλλονται πρόστιμα και κυρώσεις. Μέχρι την αδειοδότηση από το Ε.Σ.Ρ., οι ως άνω ραδιοφωνικοί σταθμοί επιτρέπεται να εκπέμπουν στις κατά τα ως άνω δηλωθείσες δευτερεύουσες θέσεις, οι οποίες νοούνται ως νομίμως λειτουργούσες, εφόσον πληρούνται σωρευτικά οι όροι του παρόντος και εφόσον δεν προκαλούνται παρεμβολές στους διαύλους συχνοτήτων των Ενόπλων Δυνάμεων, των Σωμάτων Ασφαλείας, της Υπηρεσίας Πολιτικής Αεροπορίας, της Δημόσιας Τηλεόρασης και κάθε άλλου νομίμως λειτουργούντος δικτύου.
6. Σε περίπτωση μη χορήγησης της ανωτέρω έγκρισης, καθώς και σε κάθε περίπτωση χρήσης δευτερευουσών θέσεων εκπομπής κατά παράβαση των διατάξεων του παρόντος, επιβάλλονται οι κατά νόμο προβλεπόμενες κυρώσεις.»
2. Στο άρθρο 65 του ν. 4155/2013 προστίθενται παρ. 9, 10 και 11 ως εξής:
«9. Οι ραδιοφωνικοί σταθμοί της παρ. 1, οι οποίοι έχουν υποβάλει δηλώσεις για χρήση δευτερευουσών θέσεων εκπομπής σύμφωνα με την παρ. 3, δύνανται να διορθώσουν τις ελλείψεις ή ανακρίβειες των δηλώσεων αυτών ή να τις επικαιροποιήσουν. Για τη διόρθωση των υποβληθεισών δηλώσεων υποβάλλεται στη Γενική Γραμματεία Τηλεπικοινωνιών και Ταχυδρομείων του Υπουργείου Ψηφιακής Διακυβέρνησης διορθωτική δήλωση, εντός της προθεσμίας της παρ. 5. Διόρθωση δηλώσεων που έχουν υποβληθεί σύμφωνα με το παρόν άρθρο δεν δύναται να αφορά σε αλλαγή της ήδη δηλωθείσας θέσης εκπομπής.
10. Ήδη εγκατεστημένες κεραίες ραδιοφωνικών σταθμών που βρίσκονται τοποθετημένες επί ιστών που ανήκουν κατά κυριότητα σε Οργανισμό Τοπικής Αυτοδιοίκησης (Ο.Τ.Α.) δηλώνονται, υπό τους όρους και τις προϋποθέσεις του παρόντος, εφόσον προσκομιστεί επιπλέον από τους ραδιοφωνικούς σταθμούς βεβαίωση του οικείου Ο.Τ.Α., περί παραχώρησης ή μίσθωσης των ιστών σε αυτούς.
11. Εξαιρετικά για τους ραδιοφωνικούς σταθμούς της παρ. 1, οι οποίοι εκπέμπουν εντός παραμεθόριων περιοχών, κατά την έννοια του άρθρου 24 του ν. 1892/1990 (Α’ 110), οι οποίες έχουν οριοθετηθεί ως περιοχές πληγείσες από πυρκαγιές κατά το έτος 2023, σύμφωνα με τις υπό στοιχεία 14721/Δ.Α.Ε.Φ.Κ.-Κ.Ε./Α325/17.8.2023 (Β’ 5142) και 17252/Δ.Α.Ε.Φ.Κ.-Κ.Ε./Α325/11.9.2023 (Β’ 5413) κοινές αποφάσεις των Υπουργών Εθνικής Οικονομίας και Οικονομικών, Εσωτερικών και Κλιματικής Κρίσης και Πολιτικής Προστασίας, αναστέλλονται κάθε φύσης πρόστιμα και κυρώσεις που έχουν επιβληθεί σε αυτούς για κατά παράβαση εκπομπή από μη δηλωθείσες δευτερεύουσες θέσεις, μέχρι την 31η.12.2025.»
Άρθρο 29
Διαδικασία κατ’ εξαίρεση χορήγησης δευτερεύουσας συχνότητας εκπομπής παραμεθόριων ραδιοφωνικών σταθμών - Προσθήκη άρθρου 65Α στον ν. 4155/2013
Στον ν. 4155/2013 (Α’ 120) προστίθεται άρθρο 65Α ως εξής:
«Άρθρο 65Α
Διαδικασία κατ’ εξαίρεση χορήγησης δευτερεύουσας συχνότητας εκπομπής παραμεθόριων ραδιοφωνικών σταθμών
1. Μέχρι την έκδοση της προκήρυξης της παρ. 7 του άρθρου 8 του ν. 3592/2007 (Α’ 161) από το Εθνικό Συμβούλιο Ραδιοτηλεόρασης, οι ραδιοφωνικοί σταθμοί που νοούνται ως νομίμως λειτουργούντες, σύμφωνα με την περ. β) της παρ. 7 του άρθρου 5 του ν. 3592/2007, οι οποίοι εκπέμπουν σε αναλογικές συχνότητες σε παραμεθόριες περιοχές, κατά την έννοια του άρθρου 24 του ν. 1892/1990 (Α’ 101), και οι οποίοι αντιμετωπίζουν κατά την εκπομπή τους στην πρωτεύουσα συχνότητα, είτε από την πρωτεύουσα είτε από νομίμως δηλωθείσα δευτερεύουσα θέση, σημαντικά και διαρκή προβλήματα επικάλυψης από αλλοδαπούς ραδιοφωνικούς σταθμούς ή ανεπαρκούς, εξαιτίας της μορφολογίας του εδάφους, κάλυψης της εμβέλειας που ορίζει η βεβαίωση νόμιμης λειτουργίας που διαθέτουν, δύνανται κατ’ εξαίρεση να αιτηθούν τη χρήση και δευτερεύουσας συχνότητας εκπομπής από τις νομίμως δηλωθείσες δευτερεύουσες θέσεις, αποκλειστικά για την κάλυψη της εμβέλειας του νομού που ορίζει η βεβαίωση νόμιμης λειτουργίας που διαθέτουν.
2. Μετά από την έκδοση της προκήρυξης του πρώτου εδαφίου της παρ. 1, οι ραδιοφωνικοί σταθμοί εξακολουθούν να δύνανται να χρησιμοποιούν τις δευτερεύουσες συχνότητες στις οποίες νομίμως εκπέμπουν, εφόσον υποβάλουν αίτηση συμμετοχής στη σχετική διαγωνιστική διαδικασία και μέχρι την έκδοση των σχετικών αδειών ή απορριπτικών αποφάσεων από το Εθνικό Συμβούλιο Ραδιοτηλεόρασης, σύμφωνα με το άρθρο 8 του ν. 3592/2007.
3. Η χρήση δευτερεύουσας συχνότητας εκπομπής επιτρέπεται μετά από τη χορήγηση βεβαίωσης χρήσης δευτερεύουσας συχνότητας. Η βεβαίωση χρήσης δευτερεύουσας συχνότητας εκδίδεται με απόφαση του αρμοδίου οργάνου του Υπουργείου Ψηφιακής Διακυβέρνησης, η οποία κοινοποιείται στο Εθνικό Συμβούλιο Ραδιοτηλεόρασης και στην Εθνική Επιτροπή Τηλεπικοινωνιών και Ταχυδρομείων, μετά από έλεγχο της αίτησης του ραδιοφωνικού σταθμού και των συνυποβαλλόμενων εγγράφων, εφόσον διαπιστώνεται η συνδρομή των περιστάσεων της παρ. 1 και πληρούνται σωρευτικά οι εξής προϋποθέσεις:
α) στην αιτούμενη προς χρήση δευτερεύουσα συχνότητα δεν εκπέμπει άλλος ραδιοφωνικός σταθμός που λειτουργεί νόμιμα,
β) από τη χρήση της δευτερεύουσας συχνότητας δεν τίθεται σε διακινδύνευση η απρόσκοπτη και ασφαλής λειτουργία κάθε άλλου νομίμως λειτουργούντος ραδιοφωνικού σταθμού και δικτύου ή υπηρεσίας των Ενόπλων Δυνάμεων, των Σωμάτων Ασφαλείας και της Υπηρεσίας Πολιτικής Αεροπορίας, και
γ) από τη χρήση της δευτερεύουσας συχνότητας δεν διαταράσσεται η νόμιμη εκπομπή από διεθνώς κατοχυρωμένες συχνότητες.
4. Για τη διαπίστωση της συνδρομής των περιστάσεων της παρ. 1 και τη διακρίβωση της συνδρομής των προϋποθέσεων της παρ. 3, διενεργούνται σχετικοί έλεγχοι από τις αρμόδιες υπηρεσίες της Γενικής Γραμματείας Τηλεπικοινωνιών και Ταχυδρομείων του Υπουργείου Ψηφιακής Διακυβέρνησης.
5. Για τη χορήγηση της βεβαίωσης χρήσης δευτερεύουσας συχνότητας, ο ραδιοφωνικός σταθμός υποβάλλει αίτηση στη Γενική Γραμματεία Τηλεπικοινωνιών και Ταχυδρομείων του Υπουργείου Ψηφιακής Διακυβέρνησης για τη χρήση συγκεκριμένης δευτερεύουσας συχνότητας εκπομπής, η οποία συνοδεύεται από την εν ισχύ βεβαίωση νόμιμης λειτουργίας του, καθώς και από τεχνική μελέτη, στην οποία κατ’ ελάχιστο:
α) Τεκμηριώνεται ότι ο ραδιοφωνικός σταθμός αντιμετωπίζει κατά την εκπομπή του στην πρωτεύουσα συχνότητα, είτε από την πρωτεύουσα είτε από νομίμως δηλωθείσα δευτερεύουσα θέση, σημαντικά και διαρκή προβλήματα στην κάλυψη του συνόλου της εμβέλειας του νομού που ορίζει η βεβαίωση νόμιμης λειτουργίας που διαθέτει, λόγω παρεμβολών από αλλοδαπούς σταθμούς ή λόγω της γεωμορφολογίας του εδάφους, οι οποίες δεν αποκαθίστανται με τη χρήση δευτερευουσών θέσεων εκπομπής, παρά μόνο με την εκπομπή από δευτερεύουσα συχνότητα από αυτές,
β) τεκμηριώνεται ότι με την εκπομπή από την αιτούμενη δευτερεύουσα συχνότητα δεν δημιουργούνται επιζήμιες παρεμβολές στους διαύλους συχνοτήτων της Ε.Ρ.Τ. Α.Ε., στις επικοινωνίες των Ενόπλων Δυνάμεων, των Σωμάτων Ασφαλείας και της Υπηρεσίας Πολιτικής Αεροπορίας, καθώς και σε κάθε άλλο νομίμως λειτουργούντα σταθμό, δίκτυο ή υπηρεσία,
γ) προσδιορίζονται η πρωτεύουσα συχνότητα εκπομπής του ραδιοφωνικού σταθμού, οι πρωτεύουσες και δευτερεύουσες θέσεις εκπομπής, που χρησιμοποιούνται νόμιμα, καθώς και το εύρος κάλυψης της εκπομπής,
δ) περιλαμβάνονται, σχετικά με την εκπομπή από την πρωτεύουσα συχνότητα και με την αιτούμενη εκπομπή από δευτερεύουσα συχνότητα:
δα) διάγραμμα ακτινοβολίας των κεραιοσυστημάτων που χρησιμοποιούνται,
δβ) ισχύς εκπομπής (eirp),
δγ) θεωρητική πεδιοκάλυψη με την αιτούμενη δεύτερη συχνότητα εκπομπής, με βάση κατάλληλο αναγνωρισμένο πρότυπο,
δδ) λίστα με τις ακριβείς συντεταγμένες (ΕΓΣΑ ’87) όλων των θέσεων εκπομπής,
δε) μελέτη επίδρασης του παραγόμενου ηλεκτρομαγνητικού θορύβου σε παρακείμενες εγκαταστάσεις των Ενόπλων Δυνάμεων και των Σωμάτων Ασφαλείας, εάν υφίστανται εντός της εμβέλειας των θέσεων εκπομπής.
6. Κάθε ραδιοφωνικός σταθμός έχει δικαίωμα υποβολής μίας (1) μόνο αίτησης για μία (1) μόνο δευτερεύουσα συχνότητα εκπομπής, μόνο για χρήση από νομίμως δηλωθείσες δευτερεύουσες θέσεις εκπομπής.
7. Σε περίπτωση μη έγκρισης της αίτησης και μη χορήγησης της βεβαίωσης, εφόσον συνεχίζεται η εκπομπή με χρήση δευτερευουσών συχνοτήτων εκπομπής από ραδιοφωνικό σταθμό κατά παράβαση του παρόντος, επιβάλλονται οι κυρώσεις του άρθρου 138 του ν. 4727/2020 (Α’ 184) και του άρθρου 37 του ν. 4635/2019 (Α’ 167).
8. Σε περίπτωση διαπιστωμένης από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) παρεμβολής ανάμεσα σε εκπομπή δευτερεύουσας συχνότητας εκπομπής και κύριας συχνότητας εκπομπής διαφορετικών ραδιοφωνικών σταθμών, προστατεύεται η πρωτεύουσα συχνότητα και ο ραδιοφωνικός σταθμός, του οποίου η δευτερεύουσα συχνότητα δημιουργεί παρεμβολή σε πρωτεύουσα συχνότητα άλλου σταθμού, καλείται όπως άρει την παρεμβολή. Σε περίπτωση μη συμμόρφωσης, επιβάλλονται οι κυρώσεις της παρ. 7.
9. Από την υποβολή της αίτησης και μέχρι την έγκριση ή την απόρριψη αυτής, εφόσον πληρούνται σωρευτικά οι όροι του παρόντος, αναστέλλεται η επιβολή κυρώσεων στους ραδιοφωνικούς σταθμούς της παρ. 1 για παραβάσεις που έχουν ήδη διαπιστωθεί σχετικά με εκπομπή σε δευτερεύουσα συχνότητα. Μετά από την έγκριση της αίτησης και τη χορήγηση της βεβαίωσης χρήσης δευτερεύουσας συχνότητας, εφόσον πληρούνται σωρευτικά οι όροι του παρόντος, για παραβάσεις που έχουν ήδη διαπιστωθεί σχετικά με εκπομπή σε δευτερεύουσα συχνότητα, για την οποία χορηγήθηκε βεβαίωση χρήσης σύμφωνα με το παρόν, εφόσον δεν έχουν επιβληθεί και βεβαιωθεί σχετικώς πρόστιμα και κυρώσεις σε βάρος των ραδιοφωνικών σταθμών, οι σχετικές υποθέσεις εξετάζονται εκ νέου από τις αρμόδιες υπηρεσίες της Ε.Ε.Τ.Τ. για τη νομιμότητα της εκπομπής.
10. Εξαιρετικά για τους ραδιοφωνικούς σταθμούς της παρ. 1, οι οποίοι εκπέμπουν εντός παραμεθόριων περιοχών, κατά την έννοια του άρθρου 24 του ν. 1892/1990, οι οποίες έχουν οριοθετηθεί ως περιοχές πληγείσες από πυρκαγιές κατά το έτος 2023, σύμφωνα με τις υπό στοιχεία 14721/Δ.Α.Ε.Φ.Κ.-Κ.Ε./Α325/17.8.2023 (Β’ 5142) και 17252/Δ.Α.Ε.Φ.Κ.-Κ.Ε./Α325/11.9.2023 (Β’ 5413) κοινές αποφάσεις των Υπουργών Εθνικής Οικονομίας και Οικονομικών, Εσωτερικών και Κλιματικής Κρίσης και Πολιτικής Προστασίας, αναστέλλεται κάθε φύσης πρόστιμο και κύρωση που έχει επιβληθεί σε αυτούς για κατά παράβαση εκπομπή σε μη νομίμως χρησιμοποιούμενες δευτερεύουσες συχνότητες, μέχρι την 31η.12.2025.
11. Με απόφαση του Υπουργού Ψηφιακής Διακυβέρνησης δύναται να καθορίζονται οι ειδικότεροι όροι και οι τεχνικές προϋποθέσεις για τη χορήγηση της βεβαίωσης χρήσης δευτερεύουσας συχνότητας, το περιεχόμενο της αίτησης και της τεχνικής μελέτης, τα απαιτούμενα προς υποβολή συνοδευτικά έγγραφα, καθώς και κάθε άλλη αναγκαία λεπτομέρεια για την εφαρμογή του παρόντος.»
Άρθρο 30
Αδειοδότηση κεραιοσυστημάτων ραδιοφωνικών σταθμών - Δήλωση μέσω Συστήματος Ηλεκτρονικής Υποβολής Αιτήσεων της Εθνικής Επιτροπής Τηλεπικοινωνιών
και Ταχυδρομείων - Τροποποίηση άρθρου 61 ν. 4313/2014
Στο άρθρο 61 του ν. 4313/2014 (Α’ 261), περί της αδειοδότησης κεραιοσυστημάτων ραδιοφωνικών σταθμών, επέρχονται οι ακόλουθες τροποποιήσεις: α) στο πρώτο εδάφιο της παρ. 2, οι λέξεις «οφείλουν εντός έξι (6) μηνών από τη θέση σε ισχύ του παρόντος να υποβάλουν Δήλωση στην Ε.Ε.Τ.Τ.» αντικαθίστανται από τις λέξεις «υποβάλλουν, μέχρι την 31η.12.2024, δήλωση στην Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), μέσω του Συστήματος Ηλεκτρονικής Υποβολής Αιτήσεων (Σ.ΗΛ.Υ.Α.),», β) στην περ. β) της παρ. 3, προστίθενται οι λέξεις «, των Σωμάτων Ασφαλείας,», γ) η παρ. 5 αντικαθίσταται, δ) προστίθενται παρ. 6 και 7, και το άρθρο 61 διαμορφώνεται ως εξής:
«Άρθρο 61
Αδειοδότηση κεραιοσυστημάτων
ραδιοφωνικών σταθμών
1. Τα κεραιοσυστήματα των ραδιοφωνικών σταθμών αδειοδοτούνται μετά την ολοκλήρωση της διαγωνιστικής διαδικασίας που προβλέπεται στον ν. 3592/2007 (Α’ 161), όπως ισχύει.
2. Οι νομίμως λειτουργούντες ραδιοφωνικοί σταθμοί, κατά την έννοια της περ. β) της παρ. 7 του άρθρου 5 του ν. 3592/2007 (Α’ 161), που έχουν εγκαταστήσει και θέσει σε λειτουργία κατασκευές κεραιών ή όσοι έχουν υποβάλει δήλωση μέσω της διαδικασίας που προβλέπεται στο άρθρο 65 του ν. 4155/2013, υποβάλλουν, από την 1η Οκτωβρίου έως την 31η Δεκεμβρίου κάθε ημερολογιακού έτους, δήλωση στην Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), μέσω του Συστήματος Ηλεκτρονικής Υποβολής Αιτήσεων (Σ.ΗΛ.Υ.Α.), με τα ακόλουθα στοιχεία:
α) περιγραφή της κατασκευής κεραίας,
β) ύψος του ιστού με όλα τα κεραιοσυστήματα επ’ αυτού,
γ) ακριβή τοποθεσία με συντεταγμένες κατά ΕΓΣΑ 1987,
δ) φωτογραφίες της εγκατάστασης με περιγραφή της χρήσης κάθε κεραιοσυστήματος επ’ αυτού και του οικίσκου με το περιεχόμενο αυτού,
ε) υπεύθυνη δήλωση περί της ακρίβειας των ως άνω. Κατ’ εξαίρεση, για το έτος 2024, η δήλωση του πρώτου εδαφίου υποβάλλεται από την 1η.6.2024 μέχρι την 30ή.11.2024.
Η Ε.Ε.Τ.Τ. δημοσιεύει τις ως άνω Δηλώσεις στο δικτυακό της τόπο, εξαιρουμένων των στοιχείων υπό (δ) και (ε) ανωτέρω. Οι διατάξεις της παραγράφου αυτής ισχύουν και για την Ε.Ρ.Τ. Α.Ε. και για όλα τα κεραιοσυστήματα τα οποία μεταδίδουν ή αναμεταδίδουν ραδιοφωνικές εκπομπές αυτής.
3. Μέχρι την αδειοδότηση από το Ε.Σ.Ρ., οι ως άνω νομίμως λειτουργούντες ραδιοφωνικοί σταθμοί επιτρέπεται να εκπέμπουν στις κατά τα ως άνω δηλωθείσες θέσεις εφόσον:
α) Τηρούν την κείμενη νομοθεσία και τους προβλεπόμενους κανόνες λειτουργίας ραδιοφωνικών σταθμών.
β) Δεν προξενούν παρεμβολές στις συχνότητες της Υπηρεσίας Πολιτικής Αεροπορίας, των Ενόπλων Δυνάμεων, των Σωμάτων Ασφαλείας, της Δημόσιας Τηλεόρασης και κάθε άλλου νομίμως λειτουργούντος δικτύου.
γ) Τηρούν τους κανόνες ασφαλείας της αεροναυτιλίας.
4. Οι ως άνω δηλωθείσες κατασκευές κεραιών νοούνται ως νομίμως λειτουργούσες μέχρι την εφαρμογή της παρ. 1.
5. Σε περίπτωση μη συμμόρφωσης με το παρόν, επιβάλλονται οι κυρώσεις του άρθρου 138 του ν. 4727/2020 (Α’ 184) και του άρθρου 37 του ν. 4635/2019 (Α’ 167).
6. Οι ραδιοφωνικοί σταθμοί της παρ. 2, οι οποίοι έχουν υποβάλει δηλώσεις για τις κατασκευές κεραιών, σύμφωνα με την παρ. 2, δύνανται να διορθώσουν τις ελλείψεις ή ανακρίβειες των δηλώσεων αυτών. Για τη διόρθωση των ήδη υποβληθεισών δηλώσεων υποβάλλεται στην Ε.Ε.Τ.Τ. διορθωτική δήλωση, εντός της προθεσμίας της παρ. 2. Σε κάθε περίπτωση, κατά την εκπομπή των ανωτέρω ραδιοφωνικών σταθμών, τηρούνται οι όροι της παρ. 3. Σε περίπτωση μη τήρησης των ανωτέρω, εφαρμόζονται οι κυρώσεις της παρ. 5. Διόρθωση δηλώσεων που έχουν υποβληθεί σύμφωνα με το παρόν άρθρο δεν δύναται να αφορά σε αλλαγή της ήδη δηλωθείσας στην Ε.Ε.Τ.Τ. θέσης εκπομπής. Μετά από την υποβολή της δήλωσης, οι ραδιοφωνικοί σταθμοί καταβάλλουν στο εξής τα νομίμως προβλεπόμενα τέλη χρήσης κεραιοσυστημάτων.
7. Ήδη εγκατεστημένες κεραίες ραδιοφωνικών σταθμών που βρίσκονται τοποθετημένες επί ιστών που ανήκουν κατά κυριότητα σε Οργανισμό Τοπικής Αυτοδιοίκησης (Ο.Τ.Α.) δηλώνονται υπό τους όρους και τις προϋποθέσεις του παρόντος, εφόσον προσκομιστεί επιπλέον από τους ραδιοφωνικούς σταθμούς βεβαίωση του οικείου Ο.Τ.Α. περί παραχώρησης ή μίσθωσης των ιστών σε αυτούς.»
Άρθρο 31
Καταβολή τελών σε επιβαρυμένους
με μεταναστευτικές ροές Δήμους - Τροποποίηση άρθρου 195 ν. 4662/2020
Στο άρθρο 195 του ν. 4662/2020 (Α’ 27), περί καταβολής δημοτικών τελών στους Δήμους όπου λειτουργούν μονάδες φιλοξενίας μεταναστών, επέρχονται οι ακόλουθες τροποποιήσεις: α) στον τίτλο, προστίθενται οι λέξεις «και χρηματοδότηση Δήμων που επιβαρύνονται με μεταναστευτικές ροές για την κάλυψη έκτακτων αναγκών, β) στην παρ. 1, προστίθεται δεύτερο εδάφιο, γ) η παρ. 4 αντικαθίσταται, δ) η παρ. 5 καταργείται και το άρθρο 195 διαμορφώνεται ως εξής:
«Άρθρο 195
Καταβολή δημοτικών τελών στους Δήμους
όπου λειτουργούν μονάδες φιλοξενίας μεταναστών και χρηματοδότηση Δήμων
που επιβαρύνονται με μεταναστευτικές ροές
για την κάλυψη έκτακτων αναγκών
1. Από το έτος 2019, στους Δήμους, εντός των διοικητικών ορίων των οποίων λειτουργούν μονάδες προσωρινής φιλοξενίας μεταναστών, οφείλονται τέλη καθαριότητας και ηλεκτροφωτισμού και τέλος ακίνητης περιουσίας, τα οποία καταβάλλονται από το Υπουργείο Μετανάστευσης και Ασύλου ως ενιαίο τέλος ανά διαμένοντα σε μονάδα προσωρινής φιλοξενίας. Δήμοι που επιβαρύνονται με μεταναστευτικές ροές, χρηματοδοτούνται για την κάλυψη εκτάκτων αναγκών, ανεξάρτητα εάν λειτουργούν σε αυτούς μονάδες προσωρινής φιλοξενίας μεταναστών.
2. Το ύψος του τέλους καθορίζεται στο ποσό των δώδεκα και μισό (12,5) ευρώ μηνιαίως κατ’ άτομο, εφόσον διαμένει σε μονάδα προσωρινής φιλοξενίας κατά την τελευταία ημέρα του μήνα. Το ύψος του τέλους ανά δικαιούχο δήμο αυξάνεται κατά πέντε τοις εκατό (5%) όταν η αναλογία του αριθμού των διαμενόντων στις μονάδες προς το συνολικό πληθυσμό του Δήμου υπερβαίνει το ένα τοις εκατό (1%), κατά δέκα τοις εκατό (10%) όταν η αναλογία υπερβαίνει το πέντε τοις εκατό (5%) και κατά είκοσι τοις εκατό (20%) όταν η αναλογία υπερβαίνει το δέκα τοις εκατό (10%) αντίστοιχα. Για την εφαρμογή του προηγούμενου εδαφίου λαμβάνονται υπόψη τα στοιχεία της τελευταίας Γενικής Απογραφής Μόνιμου Πληθυσμού που διενεργείται από την Ελληνική Στατιστική Αρχή.
3. Το τέλος αποδίδεται με απόφαση των Υπουργών Εθνικής Οικονομίας και Οικονομικών και Μετανάστευσης και Ασύλου στους δικαιούχους Δήμους ανά τρίμηνο, το αργότερο εντός είκοσι (20) ημερών από τη λήξη του τριμήνου αναφοράς. Η απόφαση του προηγούμενου εδαφίου εκδίδεται κατόπιν εισήγησης του Γενικού Γραμματέα Υποδοχής Αιτούντων Άσυλο με την οποία διαπιστώνονται για την τελευταία ημέρα κάθε μήνα: α) ο αριθμός των διαμενόντων ανά μονάδα και ανά Δήμο και β) η αναλογία διαμενόντων και πληθυσμού Δήμου, σύμφωνα με τα όσα ορίζονται στην προηγούμενη παράγραφο.
4. Με την απόφαση της παρ. 3 δύναται να τροποποιείται το ύψος του τέλους ανά διαμένοντα για το σύνολο ή για τμήμα των δικαιούχων Δήμων. Με την ίδια απόφαση δύναται να προβλέπεται χρηματοδότηση των δικαιούχων Δήμων, καθώς και Δήμων που επιβαρύνονται από τις μεταναστευτικές ροές, ακόμη και αν δεν υφίστανται δομές φιλοξενίας στα όριά τους, για κάλυψη έκτακτων αναγκών κατά το δεύτερο εδάφιο της παρ. 1. Περαιτέρω, για τους Δήμους εντός των διοικητικών ορίων των οποίων λειτουργούν μονάδες προσωρινής φιλοξενίας μεταναστών δύναται με την ίδια απόφαση να προβλέπεται αποζημίωση από προκληθείσες ζημίες σε αυτούς ή στην περιουσία τρίτων, φυσικών και νομικών, προσώπων από τους διαμένοντες στις μονάδες φιλοξενίας. Η επέλευση ζημίας και το ύψος αυτής διαπιστώνονται από τις αρμόδιες προς τούτο υπηρεσίες των Δήμων. Με όμοια απόφαση δύναται να ρυθμίζεται κάθε αναγκαία λεπτομέρεια για την εφαρμογή του παρόντος.»
Άρθρο 32
Υπερωριακή απασχόληση προσωπικού και διατήρηση θέσεων προσωπικού του Υπουργείου Μετανάστευσης και Ασύλου - Τροποποίηση άρθρου 20 ν. 4354/2015
1. Στο δεύτερο εδάφιο της υποπερ. δ) της περ. 2 της παρ. Γ’ του άρθρου 20 του ν. 4354/2015 (Α’ 176), περί αποζημίωσης για εργασία καθ’ υπέρβαση του υποχρεωτικού ωραρίου και για εργασία προς συμπλήρωση του υποχρεωτικού ωραρίου, η ημερομηνία «31.12.2021» αντικαθίσταται από την ημερομηνία «30.6.2025» και η υποπερ. δ) της περ. 2 της παρ. Γ’ διαμορφώνεται ως εξής:
«δ) Για το προσωπικό που υπηρετεί στο Υπουργείο Μετανάστευσης και Ασύλου, συνολικά για κάθε υπάλληλο, το μέγιστο όριο υπερωριακής εργασίας, νυχτερινής υπερωριακής εργασίας και εργασίας τις Κυριακές και εξαιρέσιμες ημέρες, ορίζεται ως ακολούθως:
δα) Υπερωριακή εργασία (μέχρι 22ης ώρας) 120 ώρες ανά εξάμηνο.
δβ) Νυχτερινή υπερωριακή εργασία (από 22ης ώρας μέχρι 6ης πρωινής) 96 ώρες ανά εξάμηνο και
δγ) Εργασία τις Κυριακές και εξαιρέσιμες ημέρες (από 6ης πρωϊνής μέχρι 22ης ώρας) 96 ώρες ανά εξάμηνο. Η διάταξη της παρούσας ισχύει έως 30.6.2025.»
2. Η διάρκεια ισχύος των θέσεων των υπαλλήλων των παρ. 4 και 7 του άρθρου 106 του ν. 4670/2020 (Α’ 43) στην Τεχνική Υπηρεσία, της παρ. 6 του άρθρου 53 στη Διεύθυνση Νομικής Υποστήριξης Ασύλου και Υποδοχής και του άρθρου 55 του ν. 4686/2020 (Α’ 96) στη Διεύθυνση Ευρωπαϊκής και Διεθνούς Συνεργασίας, όπως έχει μετονομαστεί δυνάμει του άρθρου 7 του π.δ. 106/2020 (Α’ 255), του Υπουργείου Μετανάστευσης και Ασύλου παρατείνεται έως την 31η.12.2024.
Άρθρο 33
Αύξηση των οργανικών θέσεων
των παρέδρων - πρωτοδικών των τακτικών διοικητικών δικαστηρίων
Από την 1η.6.2024 οι οργανικές θέσεις των παρέδρων-πρωτοδικών των τακτικών διοικητικών δικαστηρίων αυξάνονται κατά πέντε (5) και ο αριθμός τους ορίζεται σε πεντακόσιες είκοσι πέντε (525). Από τις θέσεις αυτές, τρεις (3) κατανέμονται στο Διοικητικό Πρωτοδικείο Αθήνας και δύο (2) στο Διοικητικό Πρωτοδικείο Θεσσαλονίκης.
Άρθρο 34
Θητεία των οργάνων διοίκησης
του δημόσιου τομέα - Τροποποίηση παρ. 2 άρθρου 10 ν. 5062/2023
1. Στο πρώτο εδάφιο της παρ. 2 του άρθρου 10 του ν. 5062/2023 (Α’ 183), περί της θητείας των οργάνων διοίκησης που εμπίπτουν στο πεδίο εφαρμογής του νόμου αυτού, οι λέξεις «έξι (6)» αντικαθίστανται από τις λέξεις «δώδεκα (12)» και το πρώτο εδάφιο διαμορφώνεται ως εξής:
«Εφόσον η διαδικασία επιλογής δεν έχει ολοκληρωθεί κατά τη λήξη της θητείας του οργάνου διοίκησης της παρ. 1 του άρθρου 3 και μέχρι την ολοκλήρωση αυτής, με απόφαση του αρμόδιου οργάνου διορισμού, σύμφωνα με την παρ. 9 του άρθρου 4, παρατείνεται προσωρινά η θητεία του υπηρετούντος προσώπου ή η θέση πληρούται προσωρινά υπό την προϋπόθεση ότι πληρούνται οι προϋποθέσεις του άρθρου 5 για χρονικό διάστημα που δεν επιτρέπεται να υπερβαίνει τους δώδεκα (12) μήνες.»
2. Η παρ. 1 ισχύει από την έναρξη ισχύος του άρθρου 10 του ν. 5062/2023.
Άρθρο 35
Επιχορήγηση μεταφορικού κόστους
και κόστους δημοσιογραφικού χάρτου
των εκδοτικών επιχειρήσεων - Τροποποίηση παρ. 1, 4 και 6 άρθρου 81 ν. 4949/2022
1. Στο δεύτερο εδάφιο της παρ. 1 του άρθρου 81 του ν. 4949/2022 (Α’ 126), περί της επιχορήγησης του μεταφορικού κόστους και του κόστους δημοσιογραφικού χάρτου των εκδοτικών επιχειρήσεων, προστίθενται οι λέξεις «εθνικού ή» και η παρ. 1 διαμορφώνεται ως εξής:
«1. Στις εκδοτικές επιχειρήσεις που εκδίδουν εφημερίδες και περιοδικά πανελλήνιας κυκλοφορίας και στις επιχειρήσεις έκδοσης περιφερειακών και τοπικών εφημερίδων και περιοδικών, δύναται να παρέχεται, τηρουμένων των κανόνων περί κρατικών ενισχύσεων, επιχορήγηση του μεταφορικού κόστους για τη διανομή αυτών των εντύπων, εφόσον η διανομή γίνεται από πρακτορείο διανομής ή με ίδια μέσα των επιχειρήσεων, καθώς και επιχορήγηση για το κόστος δημοσιογραφικού χάρτου. Η δαπάνη των επιχορηγήσεων δύναται να καλύπτεται με πόρους του εθνικού ή συγχρηματοδοτούμενου σκέλους του Προγράμματος Δημοσίων Επενδύσεων του Υπουργείου Εθνικής Οικονομίας και Οικονομικών.»
2. Στο δεύτερο εδάφιο της παρ. 4 του άρθρου 81 του ν. 4949/2022, οι λέξεις «πενήντα τοις εκατό (50%)» αντικαθίστανται από τις λέξεις «εκατό τοις εκατό (100%)» και η παρ. 4 διαμορφώνεται ως εξής:
«4. Το ύψος της ενίσχυσης του κόστους δημοσιογραφικού χάρτου είναι ανάλογο του συνολικού κόστους αυτού ανά δίμηνο ή τρίμηνο. Το μέγιστο ποσό της επιχορήγησης ισούται με ποσοστό εκατό τοις εκατό (100%) του επιπλέον κόστους δημοσιογραφικού χάρτου του αντίστοιχου διμήνου ή τριμήνου του αμέσως προηγούμενου φορολογικού έτους, όπως αυτό αποδεικνύεται: α. από τα παραστατικά αγοράς των επιχειρήσεων, β. τα παραστατικά εκτυπώσεως, γ. λοιπά στοιχεία που παρέχουν οι επιχειρήσεις εκτύπωσης και δ. από έκθεση ορκωτού λογιστή στις επιχειρήσεις των οποίων οι οικονομικές καταστάσεις ελέγχονται υποχρεωτικά από ορκωτούς ελεγκτές λογιστές.»
3. Στην παρ. 6 του άρθρου 81 του ν. 4949/2022, προστίθεται δεύτερο εδάφιο και η παρ. 6 διαμορφώνεται ως εξής:
«6. Με κοινή απόφαση του Υπουργού Εθνικής Οικονομίας και Οικονομικών και του αρμόδιου Υπουργού για θέματα της Γενικής Γραμματείας Επικοινωνίας και Ενημέρωσης, κατόπιν εισήγησης του Διοικητή της Ανεξάρτητης Αρχής Δημοσίων Εσόδων, καθορίζονται η διαδικασία πιστοποίησης των παρ. 3 και 4 και κάθε άλλη αναγκαία λεπτομέρεια για την εφαρμογή του παρόντος. Η χορήγηση ενισχύσεων κατ’ εφαρμογή της παρούσας λαμβάνει χώρα, τηρούμενων των κανόνων κρατικών ενισχύσεων και υπό την προϋπόθεση προηγούμενης εγκριτικής απόφασης της Ευρωπαϊκής Επιτροπής σύμφωνα με την παρ. 2 του άρθρου 108 της Συνθήκης για τη Λειτουργία της Ευρωπαϊκής Ένωσης, εφόσον αυτό απαιτείται από το ενωσιακό δίκαιο.»
Άρθρο 36
Δαπάνες μετακίνησης αστυνομικού προσωπικού για κάλυψη έκτακτων
και απρόβλεπτων αναγκών - Τροποποίηση άρθρου 74 ν. 5108/2024
Στο άρθρο 74 του ν. 5108/2024 (Α’ 65), περί των δαπανών μετακίνησης αστυνομικού προσωπικού για κάλυψη έκτακτων και απρόβλεπτων αναγκών, επέρχονται οι ακόλουθες τροποποιήσεις: α) στην παρ. 1, οι λέξεις «από την 1η.5.2024 έως και την 31η.8.2024» αντικαθίστανται από τις λέξεις «, από την 1η.5.2024 έως και την 31η.5.2024,», β) προστίθεται παρ. 1Α, γ) στην παρ. 3, γα) οι λέξεις «στην παρ. 1» αντικαθίστανται από τις λέξεις «στις παρ. 1 και 1Α», γβ) οι λέξεις «χιλίων (1000)» αντικαθίστανται από τις λέξεις «χιλίων εκατό (1.100)» και γγ) οι λέξεις «της παρ. 1» αντικαθίστανται από τις λέξεις «των παρ. 1 και 1Α», δ) στην παρ. 5, δα) η λέξη «που» αντικαθίσταται από τις λέξεις «και οι προσωρινές μετακινήσεις οι οποίες την 30ή.4.2024» και δβ) προστίθενται οι λέξεις «Μαΐου ή» και το άρθρο 74 διαμορφώνεται ως εξής:
«Άρθρο 74
Δαπάνες μετακίνησης αστυνομικού προσωπικού για κάλυψη έκτακτων και απρόβλεπτων αναγκών
1. Το ποσό των εξόδων διανυκτέρευσης, για το σύνολο του αστυνομικού προσωπικού και των Ειδικών Φρουρών που αποσπώνται ή μετακινούνται προσωρινά, με απόφαση του Αρχηγού της Ελληνικής Αστυνομίας, προς ενίσχυση των Διευθύνσεων Ασφάλειας Αττικής, Ασφάλειας Θεσσαλονίκης και Μεταγωγών Δικαστηρίων Αττικής, ορίζεται κατά ανώτατο όριο μηνιαίως από την 1η.5.2024 έως και την 31η.5.2024 σε εννιακόσια (900) ευρώ, κατά παρέκκλιση του άρθρου 37 του ν. 5079/2023 (Α’ 215).
1Α. Το ποσό των εξόδων διανυκτέρευσης, για το σύνολο του αστυνομικού προσωπικού και των Ειδικών Φρουρών που αποσπώνται ή μετακινούνται προσωρινά, με απόφαση του Αρχηγού της Ελληνικής Αστυνομίας, προς ενίσχυση των Υπηρεσιών που υπάγονται στην κατά τόπο αρμοδιότητα των Γενικών Αστυνομικών Διευθύνσεων Αττικής και Θεσσαλονίκης αντίστοιχα, από την 1η.6.2024 έως και την 31η.8.2024, καθώς και για το σύνολο του αστυνομικού προσωπικού και Ειδικών Φρουρών που έχει αποσπαστεί ή μετακινηθεί προσωρινά σύμφωνα με την παρ. 1 για το χρονικό διάστημα από την 1η.6.2024 έως και την 31η.8.2024, ορίζεται κατά ανώτατο όριο μηνιαίως σε χίλια τριακόσια πενήντα ευρώ (1.350) ευρώ, κατά παρέκκλιση του άρθρου 37 του ν. 5079/2023.
2. Σε περίπτωση μετακίνησης για χρονικό διάστημα μικρότερο του μηνός, το ως άνω ποσό μειώνεται αναλογικά βάσει των ημερών μετακίνησης.
3. Το σύνολο του αστυνομικού προσωπικού και των Ειδικών Φρουρών που βρίσκονται σε απόσπαση ή μετακίνηση κατά τα οριζόμενα στις παρ. 1 και 1Α δεν μπορεί μηνιαίως να υπερβαίνει τον αριθμό των χιλίων εκατό (1.100) ατόμων, καθ’ όλη τη χρονική περίοδο των παρ. 1 και 1Α.
4. Κατά τα λοιπά, η δικαιολόγηση και οι προϋποθέσεις αναγνώρισης των δαπανών οδοιπορικών εξόδων των μετακινούμενων για τις ως άνω περιπτώσεις, πραγματοποιούνται σύμφωνα με τις ισχύουσες για τα οδοιπορικά έξοδα του αστυνομικού προσωπικού διατάξεις.
5. Εξαιρούνται από το πεδίο εφαρμογής του παρόντος οι αποσπάσεις και οι προσωρινές μετακινήσεις οι οποίες την 30ή.4.2024 έχουν ήδη πραγματοποιηθεί και λήγουν εντός του μηνός Μαΐου 2024 για τη Διεύθυνση Ασφάλειας Αττικής, εντός του μηνός Μαΐου ή Ιουνίου 2024 για τη Διεύθυνση Ασφάλειας Θεσσαλονίκης και εντός του μηνός Ιουλίου 2024 για τη Διεύθυνση Μεταγωγών Δικαστηρίων Αττικής.»
Άρθρο 37
Υλοποίηση δράσης δημόσιας υγείας «Προληπτικές διαγνωστικές εξετάσεις
για τον καρκίνο του παχέος εντέρου»
1. Η Γενική Γραμματεία Δημόσιας Υγείας του Υπουργείου Υγείας καταρτίζει, συντονίζει και εποπτεύει δράση υπό τον τίτλο «Προληπτικές διαγνωστικές εξετάσεις για τον καρκίνο του παχέος εντέρου» του Εθνικού Προγράμματος Προσυμπτωματικού Ελέγχου της υποπερ. i) της περ. Β) της παρ. 3 του άρθρου 4 του ν. 4675/2020 (Α’ 54).
2. Ο σκοπός της δράσης συνίσταται στην έγκαιρη και έγκυρη διάγνωση του καρκίνου του παχέος εντέρου, στη βελτίωση των δεικτών της θνησιμότητας που δύναται να θεραπευτεί, καθώς και στην αναβάθμιση της ποιότητας ζωής των πολιτών.
3. Δικαιούχοι της δράσης είναι οι Ελληνίδες και Έλληνες πολίτες και οι πολίτες λοιπών χωρών που διαμένουν νόμιμα στην ελληνική επικράτεια και πληρούν σωρευτικά τις ακόλουθες προϋποθέσεις:
α) ανήκουν στην ηλικιακή ομάδα μεταξύ πενήντα (50) και εβδομήντα (70) ετών,
β) διαθέτουν Αριθμό Μητρώου Κοινωνικής Ασφάλισης (Α.Μ.Κ.Α.), ανεξαρτήτως εάν έχουν ενεργή ασφαλιστική ικανότητα,
γ) δεν έχουν διαγνωσθεί με καρκίνο του παχέος εντέρου, πολύποδες, ελκώδη κολίτιδα, νόσο του crohn και οικογενή πολυποδίαση.
4. Η συμμετοχή των δικαιούχων στη δράση ορίζεται μηδενική.
5. Με κοινή απόφαση των Υπουργών Υγείας, Εθνικής Οικονομίας και Οικονομικών και Ψηφιακής Διακυβέρνησης ορίζεται ο φορέας υλοποίησης της δράσης, προσδιορίζονται περαιτέρω ή αναπροσαρμόζονται τα κριτήρια υπαγωγής της παρ. 3, οι όροι και οι προϋποθέσεις συμμετοχής των δικαιούχων στη δράση, ο τρόπος, η διαδικασία και τα στάδια υλοποίησης της δράσης, προσδιορίζονται οι όροι και οι προϋποθέσεις συμμετοχής των φαρμακείων, καθώς και των παρόχων υπηρεσιών υγείας, στους οποίους δύναται να περιλαμβάνονται δημόσιες και ιδιωτικές μονάδες, καθορίζονται οι απαιτήσεις των αυτοδιαγνωστικών ελέγχων (self test kit) και των φαρμακευτικών σκευασμάτων για την προετοιμασία του δικαιούχου πριν από τη διενέργεια της κολονοσκόπησης, ορίζονται οι τιμές αποζημίωσης, καθορίζεται η διαδικασία ελέγχου, εκκαθάρισης και πληρωμής των σχετικών δαπανών, οι οποίες καλύπτονται από πόρους του Ταμείου Ανάκαμψης και Ανθεκτικότητας, καθώς και κάθε άλλο τεχνικό ή λεπτομερειακό ζήτημα για την εφαρμογή του παρόντος. Με την ίδια απόφαση ορίζεται, επίσης, κάθε άλλο ειδικότερο ζήτημα σχετικά με την προστασία δεδομένων προσωπικού χαρακτήρα, σύμφωνα με τα οριζόμενα στον Γενικό Κανονισμό για την Προστασία Δεδομένων της ΕΕ (Κανονισμός (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της Οδηγίας 95/46/ΕΚ), καθώς και στον ν. 4624/2019 (Α’ 137).
Άρθρο 38
Στελέχωση ασθενοφόρων ΕΚΑΒ με διάθεση σπουδαστών του ΙΕΚ ΕΚΑΒ - Προσθήκη παρ. 8 στο άρθρο 54 του ν. 4368/2016
Στο άρθρο 54 του ν. 4368/2016 (Α’ 21), περί ρυθμίσεων θεμάτων ΕΚΑΒ, προστίθεται παρ. 8 ως εξής:
«8. Σε περιόδους εκτάκτων ή αυξημένων υπηρεσιακών αναγκών, κατά τις οποίες το προσωπικό του ΕΚΑΒ δεν επαρκεί για τη στελέχωση των ασθενοφόρων του, επιτρέπεται, κατ’ εξαίρεση, με απόφαση του ΔΣ του ΕΚΑΒ η στελέχωση των πληρωμάτων του να συμπληρώνεται, ανά πλήρωμα, με έναν (1) σπουδαστή του ΙΕΚ ΕΚΑΒ που πραγματοποιεί την πρακτική άσκησή του, υπό την προϋπόθεση ότι έχει ολοκληρώσει με επιτυχία το θεωρητικό μέρος των σπουδών του. Αν ο ως άνω σπουδαστής δεν διαθέτει την απαιτούμενη επαγγελματική άδεια οδήγησης Β’ κατηγορίας, εκτελεί υποχρεωτικά καθήκοντα συνοδηγού ασθενοφόρου.»
Άρθρο 39
Προσθήκη του Εθνικού Κέντρου Άμεσης Βοήθειας και του Εθνικού Κέντρου Αιμοδοσίας στους φορείς αρμοδιότητας του Υπουργείου Υγείας με δυνατότητα παροχής υπηρεσιών
με απόδειξη παροχής υπηρεσιών - Τροποποίηση παρ. 1 άρθρου 41 ν. 4058/2012
Στην παρ. 1 του άρθρου 41 του ν. 4058/2012 (Α’ 63), περί ρυθμίσεων θεμάτων Νοσοκομείων Ε.Σ.Υ., Κέντρων Υγείας και Ο.ΚΑ.ΝΑ., στο πρώτο εδάφιο μετά από τις λέξεις «η Ι.Φ.Ε.Τ. ΜΑΕ» προστίθενται οι λέξεις «το Εθνικό Κέντρο Άμεσης Βοήθειας (Ε.Κ.Α.Β.), το Εθνικό Κέντρο Αιμοδοσίας» και μετά από τις λέξεις «ΔΕ Οδηγών» προστίθενται οι λέξεις «ΔΕ Μηχανοτεχνιτών Οχημάτων,» και η παρ. 1 διαμορφώνεται ως εξής:
«1. Τα νοσοκομεία του Ε.Σ.Υ., το Ν.Ι.Μ.Τ.Σ., ο Ε.Ο.Δ.Υ., ο Ο.ΚΑ.ΝΑ., το Κ.Ε.Θ.Ε.Α., η Α.Ε.Μ.Υ. Α.Ε., το Ε.ΚΕ.Ψ.Υ.Ε., η Ε.Κ.Α.Π.Τ.Υ. Α.Ε. ο Ε.Ο.Φ., η Ι.Φ.Ε.Τ. ΜΑΕ, το Εθνικό Κέντρο Άμεσης Βοήθειας (Ε.Κ.Α.Β.), το «Εθνικό Κέντρο Αιμοδοσίας» και ο Ε.Ο.Π.Υ.Υ., με απόφαση του Διοικητικού Συμβουλίου τους, και τα στρατιωτικά νοσοκομεία, με απόφαση του Διοικητή τους, καθώς και τα Κέντρα Υγείας νησιωτικών, ορεινών και απομακρυσμένων περιοχών ή των περιοχών όπου έχουν εξαντληθεί οι υποψήφιοι επικουρικοί ιατροί από τους αντίστοιχους ηλεκτρονικούς καταλόγους των Υ.ΠΕ., με απόφαση του Διοικητή της αρμόδιας Υ.ΠΕ., δύνανται για την κάλυψη των αναγκών τους σε προσωπικό και για την προσήκουσα λειτουργία τους, εφόσον δεν επαρκεί το προσωπικό τους, να συνεργάζονται με ιατρούς κάθε ειδικότητας, οδοντιάτρους, ακτινοφυσικούς, ψυχολόγους, κοινωνικούς λειτουργούς, κοινωνιολόγους, νοσηλευτές, ΤΕ Ραδιολογίας Ακτινολογίας, ΔΕ Χειριστών Εμφανιστών, ΤΕ Ιατρικών Εργαστηρίων, ΔΕ Βοηθών Ιατρικών και Βιολογικών εργαστηρίων, ΔΕ Τεχνικών (Ηλεκτρολόγων, Υδραυλικών Θερμοϋδραυλικών), ΤΕ Διοίκησης Μονάδων Υγείας, ΤΕ Διοικητικού Λογιστικού, ΠΕ Φαρμακοποιών, ΔΕ Βοηθών Φαρμακοποιών, ΔΕ Πληρωμάτων Ασθενοφόρων, ΔΕ Οδηγών, ΔΕ Μηχανοτεχνιτών Οχημάτων, ΠΕ Θετικών Επιστημών, ΠΕ Μηχανικών και ΠΕ Βιολόγων και ειδικούς θεραπευτές πρώην εξαρτημένους, οι οποίοι έχουν ολοκληρώσει με επιτυχία θεραπευτικό πρόγραμμα των εγκεκριμένων Οργανισμών ή Φορέων του ν. 4139/2013 (Α’ 74), με καθεστώς έκδοσης από αυτούς δελτίου απόδειξης παροχής υπηρεσιών για τις παρεχόμενες υπηρεσίες τους. Η συνεργασία με τους ανωτέρω πραγματοποιείται κατά παρέκκλιση του άρθρου 6 του ν. 2527/1997 (Α’ 206), καθώς και της περ. α’ της παρ. 20 του ένατου άρθρου του ν. 4057/2012 (Α’ 54), μετά από πλήρως αιτιολογημένη έκθεση του φορέα και απόφαση του Υπουργού Υγείας ή του Υπουργού Εθνικής Άμυνας, αντίστοιχα.»
Άρθρο 40
Περιορισμός τόκου ρυθμιζόμενων οφειλών - Προσθήκη περ. 3Α στην υποπαρ. Α2 της παρ. Α του άρθρου πρώτου του ν. 4152/2013
Στην υποπαρ. Α2 της παρ. Α του άρθρου πρώτου του ν. 4152/2013 (Α’ 107) προστίθεται περ. 3Α ως εξής:
«3Α. Από την 1η Απριλίου 2024 έως την 31η Μαρτίου 2025, ο τόκος των υποπερ. α), β) και γ) της περ. 3, όπως είχε διαμορφωθεί την 31η Μαρτίου 2024, παραμένει αμετάβλητος.»
Άρθρο 41
Λήψη άδειας απόπλου και δήλωση κατάπλου για τα ιδιωτικά πλοία αναψυχής με Δελτίο Κίνησης Αορίστου Ισχύος - Τροποποίηση παρ. 5 άρθρου 14 ν. 4926/2022
Στην παρ. 5 του άρθρου 14 του ν. 4926/2022 (Α’ 82), περί λήψης άδειας απόπλου και δήλωσης κατάπλου, προστίθεται περ. γ, και η παρ. 5 διαμορφώνεται ως εξής:
«5. Για τα ιδιωτικά πλοία αναψυχής υπό σημαία ή νηολόγιο τρίτης χώρας ή ειδικού φορολογικού εδάφους, του Παραρτήματος II του ν. 2859/2000 (Α’ 248), ισχύει ότι:
α. Ο πλοίαρχος ή ο κυβερνήτης υποχρεούται σε λήψη αδείας απόπλου και δήλωσης κατάπλου από τις και στις Λιμενικές Αρχές των λιμένων έναρξης, λήξης του ταξιδιού και κάθε ενδιάμεσου λιμένα προσέγγισης, εντός της ελληνικής επικράτειας.
β. Κατά την είσοδο στη χώρα και προκειμένου να εκτελεί πλόες εντός της ελληνικής επικράτειας, εφοδιάζεται από την αρμόδια τελωνειακή αρχή με Δελτίο Κίνησης (Transit Log), σύμφωνα με την τελωνειακή νομοθεσία.
γ. Κατ’ εξαίρεση, για τα πλοία τα οποία εφοδιάζονται με Δελτίο Κίνησης Αορίστου Ισχύος (Unlimited Transit Log), εφαρμόζεται η παρ. 4.»
Άρθρο 42
Παράταση ισχύος συμβάσεων εργασίας ιδιωτικού δικαίου ορισμένου χρόνου προσωπικού της Η.ΔΙ.Κ.Α. Α.Ε.
1. Η ισχύς των συμβάσεων εξαρτημένης εργασίας ορισμένου χρόνου του προσωπικού που προσλήφθηκε από την ανώνυμη εταιρεία «ΗΛΕΚΤΡΟΝΙΚΗ ΔΙΑΚΥΒΕΡΝΗΣΗ ΚΟΙΝΩΝΙΚΗΣ ΑΣΦΑΛΙΣΗΣ Ανώνυμη Εταιρεία» (Η.ΔΙ.Κ.Α. Α.Ε.), δυνάμει των υπ’ αρ. (ΣΟΧ) 1/2022 και (ΣΟΧ) 2/2022 ανακοινώσεων, όπως αυτή ορίστηκε σύμφωνα με το άρθρο 29 του ν. 5057/2023 (Α’ 164), παρατείνεται για το προσωπικό το οποίο απασχολείται στην Η.ΔΙ.Κ.Α. Α.Ε. κατά την 31η.5.2024 αυτοδικαίως από τη λήξη της έως την ολοκλήρωση της διαδικασίας πρόσληψης τακτικού προσωπικού που διενεργείται και σε κάθε περίπτωση όχι πέραν της 31ης.12.2024.
2. Η παράταση ισχύος των συμβάσεων της παρ. 1 δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές, γίνεται κατά παρέκκλιση των άρθρων 5, 6 και 7 του π.δ. 164/2004 (Α’ 134), καθώς και κάθε άλλης σχετικής γενικής ή ειδικής διάταξης και δεν προσμετράται στο ανώτατο χρονικό διάστημα των είκοσι τεσσάρων (24) μηνών κατά την έννοια των ως άνω άρθρων, απαγορευόμενης σε κάθε περίπτωση της μετατροπής τους σε συμβάσεις αορίστου χρόνου.
ΚΕΦΑΛΑΙΟ Η’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 43
Καταργούμενες διατάξεις
Από την έναρξη ισχύος του παρόντος καταργούνται:
α) οι παρ. 2α και 2β του άρθρου 15, καθώς και η παρ. 2 του άρθρου 21 του ν. 4177/2013 (Α’ 173), περί ανακοίνωσης μείωσης τιμής,
β) οι παρ. 2, 3, 4 και 5 του άρθρου 10ζ του ν. 2251/1994 (Α’ 191), περί συγκρότησης Επιτροπής στη Γενική Γραμματεία Εμπορίου του Υπουργείου Ανάπτυξης,
γ) η παρ. 2 των άρθρων 36, 43, 50, 63, 70, 77, 83, 89, 96, 104, 110 και 116, καθώς και η παρ. 3 του άρθρου 56 του ν. 4887/2022 (Α’ 16), περί καθεστώτων ενίσχυσης που ορίζουν συγκεκριμένο είδος αξιολόγησης,
δ) οι υποπερ. β) και δ) της περ. Α της παρ. 2 του Παραρτήματος Α’ του ν. 4887/2022, περί εξαιρούμενων επενδυτικών σχεδίων και
ε) το άρθρο 105 του ν. 4849/2021 (Α’ 207), περί μετασχηματισμού εταιρειών με αρνητικά ίδια κεφάλαια.
ΚΕΦΑΛΑΙΟ Θ’
ΕΝΑΡΞΗ ΙΣΧΥΟΣ
Άρθρο 44
Έναρξη ισχύος
Η ισχύς του παρόντος εκκινεί από τη δημοσίευσή του στην Εφημερίδα της Κυβερνήσεως, εκτός αν ορίζεται ειδικότερα.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 24 Μαΐου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																					



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 24 Μαΐου 2024 
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ


