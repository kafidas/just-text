ΠΕΡΙΕΧΟΜΕΝΑ
ΑΝΑΚΟΙΝΩΣΕΙΣ
1	Θέση σε ισχύ της Διευθέτησης μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας σχετικά με το Καθεστώς των Ελληνικών Ενόπλων Δυνάμεων στο έδαφος του Βασιλείου της Σαουδικής Αραβίας.
2	Θέση σε ισχύ της Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας.

	ΑΝΑΚΟΙΝΩΣΕΙΣ
Αριθμ. Φ. 0544/M.7422/ΑΣ 40347	(1)
Θέση σε ισχύ της Διευθέτησης μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας σχετικά με το Καθεστώς των Ελληνικών Ενόπλων Δυνάμεων στο έδαφος του Βασιλείου της Σαουδικής Αραβίας.
ΥΠΟΥΡΓΕΙΟ ΕΞΩΤΕΡΙΚΩΝ
ΕΙΔΙΚΗ ΝΟΜΙΚΗ ΥΠΗΡΕΣΙΑ
Το Υπουργείο Εξωτερικών ανακοινώνει ότι η Διευθέτηση μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας σχετικά με το Καθεστώς των Ελληνικών Ενόπλων Δυνάμεων στο έδαφος του Βασιλείου της Σαουδικής Αραβίας που υπογράφηκε στο Ριάντ, στις 20 Απριλίου 2021 και κυρώθηκε με τον ν. 5118/2024 (Α΄ 102), τέθηκε σε ισχύ την 18η Ιουλίου 2024, σύμφωνα με την παρ. 1 του άρθρου 14 της Διευθέτησης.
Αθήνα, 25 Ιουλίου 2024
Με εντολή Υπουργού
Η Προϊσταμένη της Ειδικής Νομικής Υπηρεσίας
ΖΗΝΟΒΙΑ ΣΤΑΥΡΙΔΗ
Ι
Αριθμ. Φ. 0544/M.7571/ΑΣ 40369	(2)
Θέση σε ισχύ της Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας.
ΥΠΟΥΡΓΕΙΟ ΕΞΩΤΕΡΙΚΩΝ
ΕΙΔΙΚΗ ΝΟΜΙΚΗ ΥΠΗΡΕΣΙΑ
Το Υπουργείο Εξωτερικών ανακοινώνει ότι η Συμφωνία Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας. που υπογράφηκε στην Αθήνα, στις 26 Ιουλίου 2022 και κυρώθηκε με τον ν. 5117/2024 (Α΄ 101), τέθηκε σε ισχύ την 18η Ιουλίου 2024, σύμφωνα με την παρ. 1 του άρθρου 14 της Συμφωνίας.
Αθήνα, 25 Ιουλίου 2024
Με εντολή Υπουργού
Η Προϊσταμένη της Ειδικής Νομικής Υπηρεσίας
ΖΗΝΟΒΙΑ ΣΤΑΥΡΙΔΗ

NOMOΣ ΥΠ’ ΑΡΙΘΜ. 5118	
Κύρωση της Διευθέτησης μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας σχετικά με το καθεστώς των Ελληνικών Ενόπλων Δυνάμεων στο έδαφος του Βασιλείου της Σαουδικής Αραβίας.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
Άρθρο πρώτο Κύρωση Διευθέτησης
Διευθέτηση μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας σχετικά με το καθεστώς των Ελληνικών Ενόπλων Δυνάμεων στο έδαφος του Βασιλείου της Σαουδικής Αραβίας
Άρθρο 1 Ορισμοί
Άρθρο 2 Σκοπός
Άρθρο 3 Φόροι και δασμοί
Άρθρο 4 Όπλα και στολές, είσοδος, έξοδος
Άρθρο 5 Κανονισμοί υγείας και ασφάλειας
Άρθρο 6 Ελευθερία κίνησης
Άρθρο 7 Υπολείμματα/ανθρώπινες σοροί
Άρθρο 8 Δικαιοδοσία
Άρθρο 9 Αξιώσεις
Άρθρο 10 Διερεύνηση συμβάντων
Άρθρο 11 Ασφάλεια διαβαθμισμένων πληροφοριών
Άρθρο 12 Εφαρμοστικές διαδικασίες
Άρθρο 13 Επίλυση διαφορών
Άρθρο 14 Τελικές διατάξεις
Άρθρο δεύτερο Έναρξη ισχύος
Άρθρο πρώτο
Κύρωση Διευθέτησης
Κυρώνεται και έχει την ισχύ, που ορίζει η παρ. 1 του άρθρου 28 του Συντάγματος, η Διευθέτηση μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σαουδικής Αραβίας σχετικά με το καθεστώς των Ελληνικών Ενόπλων Δυνάμεων στο έδαφος του Βασιλείου της Σαουδικής Αραβίας, η οποία υπογράφηκε στο Ριάντ, στις 20 Απριλίου 2021, και το πρωτότυπο κείμενο της οποίας, στην ελληνική και αγγλική γλώσσα, έχει ως εξής:
Άρθρο δεύτερο
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Διευθέτησης που κυρώνεται από την πλήρωση των προϋποθέσεων της παρ. 1 του άρθρου 14 αυτής.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 4 Ιουλίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
			


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 5 Ιουλίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

NOMOΣ ΥΠ’ ΑΡΙΘΜ. 5126	
Κύρωση της Σύμβασης Παραχώρησης αναφορικά με τη χρήση και εκμετάλλευση ορισμένων χώρων και περιουσιακών στοιχείων εντός του Λιμένα Ηρακλείου.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΚΕΦΑΛΑΙΟ Α’
ΚΥΡΩΣΗ ΤΗΣ ΣΥΜΒΑΣΗΣ ΠΑΡΑΧΩΡΗΣΗΣ
Άρθρο πρώτο Κύρωση της Σύμβασης Παραχώρησης
ΚΕΦΑΛΑΙΟ Β’
ΣΥΜΠΛΗΡΩΜΑΤΙΚΕΣ ΔΙΑΤΑΞΕΙΣ ΓΙΑ ΤΗΝ ΕΦΑΡΜΟΓΗ ΤΗΣ ΣΥΜΒΑΣΗΣ ΠΑΡΑΧΩΡΗΣΗΣ
Άρθρο δεύτερο Εφαρμογή διατάξεων
Άρθρο τρίτο Κρατική εποπτεία
Άρθρο τέταρτο Χερσαία Ζώνη Λιμένα
Άρθρο πέμπτο Θαλάσσια Ζώνη Λιμένα
Άρθρο έκτο Κοινή χρήση της Λιμενικής Ζώνης του Λιμένα Ηρακλείου
Άρθρο έβδομο Λιμενικά έργα
Άρθρο όγδοο Ανάθεση συμβάσεων
Άρθρο ένατο Φορολόγηση - Τέλη και συναφή θέματα
Άρθρο δέκατο Λιμενικά τέλη
Άρθρο ενδέκατο Έλεγχος συμμετοχών στην «Οργανισμός Λιμένος Ηρακλείου Α.Ε.»
Άρθρο δωδέκατο Προσωπικό - Μετάταξη
Άρθρο δέκατο τρίτο Τελικές διατάξεις
Άρθρο δέκατο τέταρτο Εξουσιοδοτικές διατάξεις
Άρθρο δέκατο πέμπτο Μεταβατικές διατάξεις
Άρθρο δέκατο έκτο Καταργούμενες διατάξεις
ΚΕΦΑΛΑΙΟ Γ’
ΕΝΑΡΞΗ ΙΣΧΥΟΣ
Άρθρο δέκατο έβδομο Έναρξη ισχύος
ΠΑΡΑΡΤΗΜΑ
ΚΕΦΑΛΑΙΟ Α’
ΚΥΡΩΣΗ ΤΗΣ ΣΥΜΒΑΣΗΣ ΠΑΡΑΧΩΡΗΣΗΣ
Άρθρο πρώτο
Κύρωση της Σύμβασης Παραχώρησης
Κυρώνεται και αποκτά ισχύ νόμου η από 30 Ιανουαρίου 2024 «Σύμβαση Παραχώρησης αναφορικά με τη χρήση και εκμετάλλευση ορισμένων χώρων και περιουσιακών στοιχείων εντός του Λιμένα Ηρακλείου», από κοινού με τα Παραρτήματά της, που υπογράφηκαν μεταξύ του Ελληνικού Δημοσίου, εκπροσωπούμενου από τους Υπουργούς Εθνικής Οικονομίας και Οικονομικών και Ναυτιλίας και Νησιωτικής Πολιτικής, και της «Οργανισμός Λιμένος Ηρακλείου Α.Ε.», τα κείμενα των οποίων στην ελληνική και αγγλική γλώσσα έχουν ως εξής:
ΚΕΦΑΛΑΙΟ Β’
ΣΥΜΠΛΗΡΩΜΑΤΙΚΕΣ ΔΙΑΤΑΞΕΙΣ 
ΓΙΑ ΤΗΝ ΕΦΑΡΜΟΓΗ 
ΤΗΣ ΣΥΜΒΑΣΗΣ ΠΑΡΑΧΩΡΗΣΗΣ
Άρθρο δεύτερο
Εφαρμογή διατάξεων
H κύρωση της Σύμβασης Παραχώρησης δεν απαγορεύει τη θέσπιση ή την τροποποίηση διατάξεων για τη λειτουργία του λιμένα της πόλης του Ηρακλείου (εφεξής ο «Λιμένας Ηρακλείου»). Ιδίως, δεν απαγορεύει την ίδρυση και τον ορισμό οποιουδήποτε νομικού προσώπου που θα αναλάβει τον ρόλο της αρχής λιμένα ή της διεύθυνσης λιμένα ή που θα υποκατασταθεί στο σύνολο ή σε μέρος των διοικητικών αρμοδιοτήτων και λειτουργιών δημόσιας φύσης του άρθρου δέκατου έκτου, χωρίς να περιορίζεται η γενική ισχύς των άρθρων 2 και 22 της Σύμβασης.
Άρθρο τρίτο
Κρατική εποπτεία
1. Σύμφωνα με τη Σύμβαση Παραχώρησης, η «Οργανισμός Λιμένος Ηρακλείου Α.Ε.» ενεργεί ως διαχειριστική αρχή του Λιμένα Ηρακλείου και ως πάροχος ολοκληρωμένων λιμενικών υπηρεσιών εντός αυτού.
2. Το Ελληνικό Δημόσιο επιβλέπει, σύμφωνα με τη Σύμβαση Παραχώρησης και την εφαρμοστέα νομοθεσία, το σύνολο των δραστηριοτήτων εντός του Λιμένα Ηρακλείου, και της χερσαίας και θαλάσσιας ζώνης του Λιμένα Ηρακλείου, όπως αυτές προσδιορίζονται αντίστοιχα στα άρθρα τέταρτο και πέμπτο.
3. Οι δραστηριότητες και οι λειτουργίες της εταιρείας «Οργανισμός Λιμένος Ηρακλείου Α.Ε.», καθώς και οποιεσδήποτε περαιτέρω δραστηριότητες και λειτουργίες εντός του Λιμένα Ηρακλείου, επιδιώκουν τους ακόλουθους σκοπούς:
α) τη διατήρηση της κυριαρχίας και της εδαφικής συνοχής της Ελληνικής Δημοκρατίας,
β) τη συμβολή στην τοπική, περιφερειακή και εγχώρια οικονομική, κοινωνική και κοινοτική ευημερία, σε αντιστοιχία με την κομβική και μακροοικονομική σημασία του Λιμένα Ηρακλείου,
γ) τη διευκόλυνση της οικονομικής ανάπτυξης και της ευημερίας των περιοχών, των κοινοτήτων και των κλάδων της οικονομίας που εξυπηρετούνται από τον Λιμένα Ηρακλείου ή μέσω αυτού, στο πλαίσιο της αρχής της αειφορίας,
δ) την προστασία του περιβάλλοντος,
ε) την αδιάλειπτη διαθεσιμότητα και παροχή αξιόπιστων και ποιοτικών λιμενικών υπηρεσιών στους χρήστες του λιμένα, σύμφωνα με την αρχή της απαγόρευσης διακρίσεων. Εξαίρεση, στο μέτρο που προβλέπεται στη Σύμβαση Παραχώρησης, είναι επιτρεπτή μόνο εφόσον είναι συμβατή με την κείμενη νομοθεσία και, σε κάθε περίπτωση, δεν δύναται να αφορά την προσβασιμότητα και χρήση των εγκαταστάσεων και υπηρεσιών του λιμένα από άτομα με αναπηρία και εμποδιζόμενα άτομα,
στ) την αναβάθμιση του επιπέδου των παρεχόμενων στους χρήστες και στο κοινό υπηρεσιών.
4. Το παρόν δεν παραβλάπτει την ανάθεση ή την άσκηση των εκάστοτε εξουσιών και αρμοδιοτήτων που έχουν απονεμηθεί στη Ρυθμιστική Αρχή Λιμένων.
5. Ο ν. 2971/2001 (Α’ 285) εφαρμόζεται στη Σύμβαση Παραχώρησης στο μέτρο που δεν είναι ασύμβατος με τον παρόντα.
Άρθρο τέταρτο
Χερσαία Ζώνη Λιμένα
1. Από την ημερομηνία έναρξης ισχύος, όπως αυτή ορίζεται στο άρθρο 1.2 της Σύμβασης Παραχώρησης («Ημερομηνία Έναρξης Ισχύος»), η χερσαία ζώνη του Λιμένα Ηρακλείου, που καθορίστηκε δυνάμει της υπ’ αρ. 11/19.11.2021 απόφασης του 20ου Διοικητικού Συμβουλίου της «Οργανισμός Λιμένος Ηρακλείου Α.Ε.» περί τροποποίησης και επανακαθορισμού Χερσαίας Ζώνης Λιμένα και Θαλάσσιας Ζώνης Λιμένα, η οποία εγκρίθηκε με την υπ’ αρ. 1537/2.8.2022 απόφαση της Συντονίστριας της Αποκεντρωμένης Διοίκησης Κρήτης (Δ’ 547), επανακαθορίζεται με την αφαίρεση των περιοχών που περιγράφονται ως Εξωμετρικό Τμήμα Β’ («Θεατρικός Σταθμός», με στοιχεία Ε5, Ε6, … Ε13, Ε5 εμβαδού 2.652,97 τ.μ), Εξωμετρικό Τμήμα Γ’ («ΚΤΕΛ», με στοιχεία Ε14, Ε15, … Ε24, Ε14 εμβαδού 1.663,58 τ.μ) και Εξωμετρικό Τμήμα Δ’ («Λιμενικό Περίπτερο» με στοιχεία Ε25, Ε26, … Ε38, Ε25 εμβαδού 1.447,01 τ.μ.) στα από 10 Νοεμβρίου 2021 τοπογραφικά διαγράμματα του Αγρονόμου Τοπογράφου Μηχανικού Γεωργίου Πολυχρονάκη, που προσαρτώνται στην ως άνω απόφαση του Διοικητικού Συμβουλίου της «Οργανισμός Λιμένος Ηρακλείου Α.Ε.». Οποιαδήποτε αναφορά στη Σύμβαση Παραχώρησης και στην κείμενη νομοθεσία σε Χερσαία Ζώνη Λιμένα αναφορικά με τον Λιμένα Ηρακλείου νοείται ως αναφορά στην προσδιοριζόμενη κατά τα ανωτέρω έκταση που προκύπτει μετά την αφαίρεση των προαναφερθέντων Εξωμετρικών Τμημάτων που περιγράφονται αντιστοίχως ως Νέα Εξωμετρική Ζώνη Β, Νέα Εξωμετρική Ζώνη Γ και Νέα Εξωμετρική Ζώνη Δ στο τοπογραφικό διάγραμμα που επισυνάπτεται ως ΠΑΡΑΡΤΗΜΑ 3.3(α) της Σύμβασης Παραχώρησης.
2. Από την Ημερομηνία Έναρξης Ισχύος, το τμήμα της Χερσαίας Ζώνης Λιμένα του Λιμένα Ηρακλείου που παραχωρείται με τη Σύμβαση Παραχώρησης στην «Οργανισμός Λιμένος Ηρακλείου Α.Ε.» απεικονίζεται με πράσινη γραμμοσκίαση στο τοπογραφικό διάγραμμα που επισυνάπτεται ως ΠΑΡΑΡΤΗΜΑ 3.3(α) της Σύμβασης Παραχώρησης, συνολικού εμβαδού 485.418,54 τ.μ..
3. Από την Ημερομηνία Έναρξης Ισχύος αποδίδονται στο νομικό πρόσωπο δημοσίου δικαίου με την επωνυμία «Λιμενικό Ταμείο Ηρακλείου» που ιδρύεται με το άρθρο δέκατο τρίτο και κατά τα ειδικότερα προβλεπόμενα σε αυτό:
α) ο Ενετικός Λιμένας Ηρακλείου, ρητώς εξαιρουμένων των χώρων που ανήκουν στην κυριότητα, διοίκηση και διαχείριση του Υπουργείου Πολιτισμού, σύμφωνα με τον Κώδικα νομοθεσίας για την προστασία των αρχαιοτήτων και εν γένει της πολιτιστικής κληρονομιάς (ν. 4858/2021, Α’ 220), όπως αυτοί απεικονίζονται με ερυθρά γραμμοσκίαση στο τοπογραφικό διάγραμμα που επισυνάπτεται ως ΠΑΡΑΡΤΗΜΑ 3.3 (α) της Σύμβασης Παραχώρησης εμβαδού 13.375,90 τ.μ.,
β) οι περιοχές που περιγράφονται ως Εξωμετρικό Τμήμα Β’ («Θεατρικός Σταθμός», εμβαδού 2.652,97 τ.μ.), Εξωμετρικό Τμήμα Γ’ («ΚΤΕΛ», εμβαδού 1.663,58 τ.μ.) και Εξωμετρικό Τμήμα Δ’ («Λιμενικό Περίπτερο», εμβαδού 1.447,01 τ.μ.) στα ως άνω τοπογραφικά διαγράμματα και περιγράφονται αντιστοίχως ως Νέα Εξωμετρική Ζώνη Β, Νέα Εξωμετρική Ζώνη Γ και Νέα Εξωμετρική Ζώνη Δ στο τοπογραφικό διάγραμμα που επισυνάπτεται ως ΠΑΡΑΡΤΗΜΑ 3.3 (α) της Σύμβασης Παραχώρησης,
γ) ο λιμένας Λινοπεραμάτων, και
δ) τα αλιευτικά καταφύγια Άρβης, Καστρίου και Λούτρα. Για τα αλιευτικά καταφύγια διασφαλίζεται στο διηνεκές και κατά προτεραιότητα η απρόσκοπτη εξυπηρέτηση των επαγγελματικών αλιευτικών σκαφών, για τον ασφαλή ελλιμενισμό και την άσκηση των αλιευτικών τους δραστηριοτήτων.
4. Το ακίνητο με ΚΑΕΚ 170632035011, καθώς και όλα τα ακίνητα που τυχόν περιλαμβάνονται στη Χερσαία Ζώνη Λιμένα του Λιμένα Ηρακλείου και ανήκουν, κατά κυριότητα, στην ανώνυμη εταιρεία με την επωνυμία «Οργανισμός Λιμένος Ηρακλείου Α.Ε.», μεταβιβάζονται από την έναρξη ισχύος του παρόντος άνευ ανταλλάγματος κατά κυριότητα στο Ελληνικό Δημόσιο και εξακολουθούν να τελούν υπό τη διαχείριση της εταιρείας «Οργανισμός Λιμένος Ηρακλείου Α.Ε.» σύμφωνα με τη Σύμβαση Παραχώρησης. Ο παρών αποτελεί τον νόμιμο τίτλο για τη μεταγραφή στο Υποθηκοφυλακείο και την καταχώριση στο Εθνικό Κτηματολόγιο της μεταβίβασης της κυριότητας στο Ελληνικό Δημόσιο.
5. Το δικαίωμα που παραχωρείται στην εταιρεία «Οργανισμός Λιμένος Ηρακλείου Α.Ε.» σύμφωνα με τη Σύμβαση Παραχώρησης, δεν απονέμει ούτε εκχωρεί σε αυτήν ή σε οποιονδήποτε από τους υφισταμένους ή μελλοντικούς διαδόχους της οποιαδήποτε εμπράγματα δικαιώματα επί της Χερσαίας Ζώνης Λιμένα του Λιμένα Ηρακλείου, ούτε επιδρά στη φύση της τελευταίας ως κοινοχρήστου δημοσίου πράγματος που ανήκει κατά κυριότητα στο Ελληνικό Δημόσιο.
6. Η εταιρεία «Οργανισμός Λιμένος Ηρακλείου Α.Ε.» διατηρεί σε ισχύ τις Καθορισμένες Υποπαραχωρήσεις, όπως ορίζονται στη Σύμβαση Παραχώρησης και απαριθμούνται στο Παράρτημα 3.4 (Καθορισμένες Υποπαραχωρήσεις) της Σύμβασης Παραχώρησης, σύμφωνα με τα ειδικότερα προβλεπόμενα σε αυτή. Οποιοδήποτε κόστος συντήρησης και ασφάλισης προκύπτει για τις περιοχές και τα περιουσιακά στοιχεία που περιλαμβάνονται στις Καθορισμένες Υποπαραχωρήσεις βαρύνουν τον οικείο υποπαραχωρησιούχο.
7. Όλες οι συμβάσεις, συμφωνίες, πράξεις ή ρυθμίσεις οποιουδήποτε είδους ή φύσεως μεταξύ της εταιρείας «Οργανισμός Λιμένος Ηρακλείου Α.Ε.» και οποιουδήποτε προσώπου ή προσώπων, οι οποίες παρέχουν ή προβλέπουν δικαιώματα κατοχής, χρήσης ή εκμετάλλευσης οποιουδήποτε τμήματος των περιοχών ή περιουσιακών στοιχείων που αποτελούν αντικείμενο της Σύμβασης Παραχώρησης ή απορρέουν ως έννομη συνέπεια από τη Σύμβαση Παραχώρησης ή έστω σχετίζονται με τέτοια δικαιώματα (συλλογικά αναφερόμενες εφεξής ως «Παράγωγες Ρυθμίσεις») τελούν υπό την επιφύλαξη της Σύμβασης Παραχώρησης. Με την εξαίρεση της παρ. 8:
α) κάθε παράγωγη ρύθμιση λύεται σε περίπτωση λήξης ή πρόωρης καταγγελίας αντίστοιχα της Σύμβασης Παραχώρησης, και
β) κανένα πρόσωπο, το οποίο ωφελείται έμμεσα ή άμεσα από οποιαδήποτε παράγωγη ρύθμιση, δεν δύναται να αποκτήσει ή να ασκήσει οποιοδήποτε δικαίωμα ή να εγείρει οποιαδήποτε αξίωση έναντι του Ελληνικού Δημοσίου, η οποία απορρέει από ή σχετίζεται με τη Σύμβαση Παραχώρησης ή την εν λόγω Παράγωγη Ρύθμιση.
8. Με την καταγγελία ή τη λήξη της Σύμβασης Παραχώρησης, το Ελληνικό Δημόσιο έχει το δικαίωμα να υποκατασταθεί στο σύνολο ή σε μέρος των δικαιωμάτων και υποχρεώσεων της εταιρείας «Οργανισμός Λιμένος Ηρακλείου Α.Ε.», όπως αυτά απορρέουν από, ή σχετίζονται με, παράγωγη ρύθμιση που καταρτίζεται μετά από την έναρξη ισχύος με όρους και προϋποθέσεις που δύναται να συμφωνούνται και να περιλαμβάνονται σε γραπτή συμφωνία μεταξύ, αφενός, του Ελληνικού Δημοσίου, που εκπροσωπείται νόμιμα από τον Υπουργό Εθνικής Οικονομίας και Οικονομικών και τον Υπουργό Ναυτιλίας και Νησιωτικής Πολιτικής, αφετέρου, από τον αντίστοιχο αντισυμβαλλόμενο ή αντισυμβαλλόμενους της εταιρείας «Οργανισμός Λιμένος Ηρακλείου Α.Ε.».
9. Οι Καθορισμένες Υποπαραχωρήσεις που αναφέρονται στον Πίνακα Β του Παραρτήματος 3.4 (Καθορισμένες Υποπαραχωρήσεις) της Σύμβασης Παραχώρησης με αριθμούς 2 έως 7 απαλλάσσονται, από τον χρόνο έκδοσης των σχετικών συμβάσεων υποπαραχώρησης, από ελαττώματα που αποδίδονται στη μη τήρηση των διαδικασιών έγκρισής τους ή καθορισμού των σχετικών υποπαραχωρούμενων χώρων, κατά παρέκκλιση κάθε γενικότερης και ειδικότερης διάταξης και ιδίως του άρθρου 24 του ν. 2971/2001 (Α’ 285).
10. Το άρθρο 479 του Αστικού Κώδικα (π.δ. 456/1984, Α’ 164) δεν εφαρμόζεται στη Σύμβαση Παραχώρησης και ιδίως:
α) στην περίπτωση υποκατάστασης του Ελληνικού Δημοσίου στα δικαιώματα της εταιρείας «Οργανισμός Λιμένος Ηρακλείου Α.Ε.», σύμφωνα με την παρ. 7 ή σύμφωνα με το άρθρο 12 της Σύμβασης Παραχώρησης,
β) στην περίπτωση απόδοσης οποιουδήποτε τμήματος των παραχωρούμενων χώρων ή περιουσιακών στοιχείων από την εταιρεία «Οργανισμός Λιμένος Ηρακλείου Α.Ε.» στο Ελληνικό Δημόσιο, σύμφωνα με το άρθρο 26 της Σύμβασης Παραχώρησης περί λήξης διάρκειας-απόδοσης, συμπεριλαμβανομένης, ιδίως, της απόδοσης έπειτα από τη λύση της Σύμβασης Παραχώρησης, σύμφωνα με τους όρους της,
γ) κατά την άσκηση, από το Ελληνικό Δημόσιο, οποιουδήποτε εκ των δικαιωμάτων του πρόσβασης, επέμβασης ή παρέμβασης σύμφωνα με το άρθρο 20 ή το άρθρο 21 της Σύμβασης Παραχώρησης.
Άρθρο πέμπτο
Θαλάσσια Ζώνη Λιμένα
1. Η Θαλάσσια Ζώνη Λιμένα του Λιμένα Ηρακλείου ορίζεται ως εκείνη που επαναπροσδιορίστηκε με την υπ’ αρ. 11/19.11.2021 απόφαση του 20ού Διοικητικού Συμβουλίου της εταιρείας «Οργανισμός Λιμένος Ηρακλείου Α.Ε.» περί τροποποίησης και επανακαθορισμού Χερσαίας Ζώνης Λιμένα και Θαλάσσιας Ζώνης Λιμένα, η οποία εγκρίθηκε με την υπ’ αρ. 1537/2.8.2022 απόφαση της Συντονίστριας της Αποκεντρωμένης Διοίκησης Κρήτης (Δ’ 547), και στην οποία συμπεριλαμβάνονται ιδίως αγκυροβόλια, ναυπηγικές κλίνες, δεξαμενές και ναυπηγεία, καθώς και το θαλάσσιο τμήμα των λιμενικών έργων, των υποδομών, ανωδομών και εγκαταστάσεων που έχουν κατασκευαστεί σύμφωνα με το εφαρμοστέο δίκαιο. Η λιμενολεκάνη του Ενετικού Λιμένα Ηρακλείου δεν περιλαμβάνεται στη δικαιοδοσία της εταιρείας «Οργανισμός Λιμένος Ηρακλείου Α.Ε.». Οποιαδήποτε αναφορά στη Σύμβαση Παραχώρησης και στην κείμενη νομοθεσία σε Θαλάσσια Ζώνη Λιμένα αναφορικά με τον Λιμένα Ηρακλείου νοείται ως αναφορά στην προσδιοριζόμενη κατά τα ανωτέρω περιοχή.
2. Η δικαιοδοσία της εταιρείας «Οργανισμός Λιμένος Ηρακλείου Α.Ε.» επί της Θαλάσσιας Ζώνης Λιμένα του Λιμένα Ηρακλείου είναι επικουρική έναντι των αρμοδιοτήτων του Ελληνικού Δημοσίου και περιορίζεται στον αναγκαίο βαθμό προκειμένου:
α) η εταιρεία «Οργανισμός Λιμένος Ηρακλείου Α.Ε.» να ασκεί τα δικαιώματα που της απονέμονται από τη Σύμβαση Παραχώρησης και να εκπληρώνει αποτελεσματικά τις σχετικές υποχρεώσεις της από τη Σύμβαση Παραχώρησης, συμπεριλαμβανομένων εκείνων που σχετίζονται με τη συντήρηση των λειτουργικών βαθών των κρηπιδωμάτων και των πλωτών τμημάτων της θαλάσσιας ζώνης λιμένα του Λιμένα Ηρακλείου,
β) να παρέχεται στην εταιρεία «Οργανισμός Λιμένος Ηρακλείου Α.Ε.» η δυνατότητα να ανταποκρίνεται στις υποχρεώσεις της σύμφωνα με την κείμενη νομοθεσία,
γ) να επιτρέπεται η εκτέλεση των εγκεκριμένων έργων σύμφωνα με τη Σύμβαση Παραχώρησης και την κείμενη νομοθεσία, και
δ) να διευκολύνονται η επικοινωνία και ο συντονισμός με τις αρμόδιες αρχές του Ελληνικού Δημοσίου που είναι επιφορτισμένες με τη διαφύλαξη της τάξης, την επιβολή του νόμου, την ασφάλεια της ναυσιπλοΐας, εντός του Λιμένα Ηρακλείου, τόσο σε τακτική βάση, όσο και εκτάκτως, σε ανταπόκριση σε μεμονωμένα και επείγοντα περιστατικά, καθώς και για την εφαρμογή σχεδίων ετοιμότητας και διαχείρισης κρίσεων.
3. H ανέλκυση ναυαγίων εντός του Λιμένα Ηρακλείου, είτε αυτά έχουν εντοπιστεί και χαρτογραφηθεί πριν είτε μετά την Ημερομηνία Έναρξης Ισχύος, γίνεται σύμφωνα με τον ν. 2881/2001 (Α’ 16), περί ρύθμισης θεμάτων ανέλκυσης ναυαγίων. Για την εφαρμογή της παρούσας, οποιαδήποτε αναφορά σε «Οργανισμό» στον ν. 2881/2001 νοείται ως αναφορά στο Ελληνικό Δημόσιο, το οποίο εκπροσωπείται από τη Δημόσια Αρχή Λιμένων ή τον εκάστοτε διάδοχο δημόσιο φορέα στον οποίο θα μεταβιβαστούν οι σχετικές αρμοδιότητες.
4. Εκτός αν ορίζεται διαφορετικά στη Σύμβαση Παραχώρησης, η εταιρεία «Οργανισμός Λιμένος Ηρακλείου Α.Ε.» δεν συμμετέχει σε οποιαδήποτε υποπαραχώρηση ή άλλου είδους συμφωνία με οποιοδήποτε πρόσωπο, η οποία σχετίζεται με τη χορήγηση αποκλειστικών ή ειδικών δικαιωμάτων σε οποιοδήποτε τμήμα της Θαλάσσιας Ζώνης Λιμένα του Λιμένα Ηρακλείου. Οι παρ. 7 και 8 του άρθρου τέταρτου εφαρμόζονται αναλογικά και για τη Θαλάσσια Ζώνη Λιμένα του Λιμένα Ηρακλείου.
Άρθρο έκτο
Κοινή χρήση της Λιμενικής Ζώνης
του Λιμένα Ηρακλείου
1. Κατά την εκτέλεση των δραστηριοτήτων της σύμφωνα με τη Σύμβαση Παραχώρησης, η εταιρεία «Οργανισμός Λιμένος Ηρακλείου Α.Ε.» σέβεται και διατηρεί τη φύση της λιμενικής ζώνης ως κοινόχρηστου δημόσιου πράγματος, διασφαλίζει ότι ο Λιμένας Ηρακλείου λειτουργεί ως δημόσιος λιμένας και εξασφαλίζει την πρόσβαση των χρηστών σε αυτόν, στο μέτρο που επιτρέπεται σύμφωνα με την κείμενη νομοθεσία.
2. Κατά την παραχώρηση δικαιωμάτων πρόσβασης στους χρήστες του Λιμένα Ηρακλείου, καθώς και κατά την παραχώρηση ειδικών δικαιωμάτων χρήσης ή υποπαραχώρησης σε τμήματα της Χερσαίας Ζώνης Λιμένα ή δικαιωμάτων που σχετίζονται με τα τμήματα αυτά ή αφορούν σε υποδομή, κτίρια ή εργασίες σχετικές με τα τμήματα αυτά, η εταιρεία «Οργανισμός Λιμένος Ηρακλείου Α.Ε.» εφαρμόζει τις αρχές της διαφάνειας, της αναλογικότητας, της ίσης μεταχείρισης και της μη διάκρισης και θεσπίζει εύλογα και ανταποκρινόμενα στη συναλλακτική πρακτική ποσοτικά όρια και κριτήρια διάκρισης μεταξύ διαφορετικών διαδικασιών διαγωνισμού και επιλογής. Οι υποχρεώσεις της παρούσας δεν θίγονται από σχετικούς εσωτερικούς κανονισμούς, που ενδέχεται να υιοθετηθούν από την «Οργανισμός Λιμένος Ηρακλείου Α.Ε.», ούτε και από ενδεχόμενη μη συμμόρφωση της «Οργανισμός Λιμένος Ηρακλείου Α.Ε.» με τις υποχρεώσεις που απορρέουν από τη Σύμβαση Παραχώρησης.
3. Οι διαφορές που αναφύονται από την εφαρμογή των παρ. 1 και 2, μεταξύ της εταιρείας «Οργανισμός Λιμένος Ηρακλείου Α.Ε.» και οποιουδήποτε χρήστη ή χρηστών ή οποιουδήποτε άλλου προσώπου αποδεικνύει έννομο συμφέρον, υπάγονται στην αρμοδιότητα του Μονομελούς Πρωτοδικείου Ηρακλείου και εκδικάζονται κατά τη διαδικασία των ασφαλιστικών μέτρων. Οι δικαστικές αποφάσεις που εκδίδονται σύμφωνα με την παρούσα είναι προσωρινά εκτελεστές. Το Ελληνικό Δημόσιο δύναται να ασκεί οποιοδήποτε ένδικο βοήθημα παρέμβασης στις σχετικές δίκες.
4. Χωρίς να θίγονται οι διατάξεις της Σύμβασης Παραχώρησης το Ελληνικό Δημόσιο δύναται να εκδίδει οποτεδήποτε πρωτόκολλα διοικητικής αποβολής, για τη Χερσαία Ζώνη Λιμένα του Λιμένος Ηρακλείου σύμφωνα με την εφαρμοστέα κείμενη νομοθεσία, με τη συναίνεση της «Οργανισμός Λιμένος Ηρακλείου Α.Ε.».
5. Εφόσον η εταιρεία «Οργανισμός Λιμένος Ηρακλείου Α.Ε.» δεν έχει εγείρει διαφορά σύμφωνα με την παρ. 3, το Ελληνικό Δημόσιο εκδίδει πρωτόκολλο διοικητικής αποβολής εντός τριών (3) μηνών από την ημερομηνία λήψης ειδοποίησης της «Οργανισμός Λιμένος Ηρακλείου Α.Ε.» για την αυθαίρετη κατάληψη οποιουδήποτε τμήματος των Στοιχείων Παραχώρησης, όπως ορίζονται στη Σύμβαση Παραχώρησης. Η «Οργανισμός Λιμένος Ηρακλείου Α.Ε.» ενημερώνει το Ελληνικό Δημόσιο το αργότερο εντός τριάντα (30) ημερών από τη στιγμή κατά την οποία λαμβάνει γνώση για την ανωτέρω αυθαίρετη κατάληψη των Στοιχείων Παραχώρησης.
Άρθρο έβδομο
Λιμενικά έργα
1. Η εταιρεία «Οργανισμός Λιμένος Ηρακλείου Α.Ε.» δύναται να προκηρύσσει διαγωνισμούς και να αναθέτει συμβάσεις έργων ως ιδιωτικές συμβάσεις, χωρίς να υποχρεούται να ακολουθήσει προς τούτο τυπικές διαδικασίες σύναψης (δημοσίων) συμβάσεων, αν συμμορφώνεται με το άρθρο όγδοο.
2. Η εταιρεία «Οργανισμός Λιμένος Ηρακλείου Α.Ε.» διασφαλίζει ότι το σύνολο των εργασιών που έχει αναθέσει και οι οποίες διενεργούνται εντός του Λιμένα Ηρακλείου, πληρούν όλα ανεξαιρέτως τα εφαρμοστέα τεχνικά πρότυπα, καθώς και τις προδιαγραφές και τις εγγυήσεις τάξης, ασφάλειας και περιβαλλοντικής μέριμνας, όπως ορίζονται από την κείμενη νομοθεσία.
3. Η αδειοδότηση των έργων που αναλαμβάνονται από την «Οργανισμός Λιμένος Ηρακλείου Α.Ε.» ή για λογαριασμό της, εντός του Λιμένα Ηρακλείου, γίνεται σύμφωνα με την εκάστοτε ισχύουσα νομοθεσία, ιδίως το άρθρο 46 του ν. 4150/2013 (Α’ 102), περί αδειοδοτήσεων έργων σε οργανισμούς λιμένων. Οι μελέτες σχετικά με Μείζονα Έργα, όπως αυτά ορίζονται στο άρθρο 7.4 της Σύμβασης Παραχώρησης, και τις Υποχρεωτικές Επενδύσεις, όπως ορίζονται στο άρθρο 7.20 της Σύμβασης Παραχώρησης, εγκρίνονται και επιβλέπονται από τον Ανεξάρτητο Μηχανικό, σύμφωνα με τους ειδικότερους όρους της Σύμβασης Παραχώρησης, χωρίς να απαιτείται περαιτέρω διοικητική τους έγκριση από οποιαδήποτε δημόσια αρχή και η εταιρεία «Οργανισμός Λιμένος Ηρακλείου Α.Ε.» δύναται να προβαίνει στην έναρξη εκτέλεσής τους, κατόπιν της λήψης της απαιτούμενης έγκρισης της, κατά περίπτωση, δημόσιας αρχής, σύμφωνα με την εκάστοτε ισχύουσα νομοθεσία. Οι μελέτες για τα λοιπά έργα, που δεν εγκρίνονται από τον Ανεξάρτητο Μηχανικό, λαμβάνουν τη διοικητική έγκριση της Διεύθυνσης Τεχνικών Υπηρεσιών της Περιφέρειας Κρήτης, η οποία τεκμαίρεται ότι έχει χορηγηθεί εφόσον η εν λόγω Διεύθυνση δεν εκδώσει ρητή πράξη επί της μελέτης και των σχετικών δικαιολογητικών τεκμηρίωσης εντός αποκλειστικής προθεσμίας ενενήντα (90) ημερών από την ημερομηνία υποβολής τους. Τυχόν άρνηση έγκρισης της Διεύθυνσης Τεχνικών Υπηρεσιών της Περιφέρειας Κρήτης είναι ειδικώς αιτιολογημένη, ανάγεται στην τήρηση εν ισχύι προτύπων και εγκρίσεων και εν γένει της κείμενης νομοθεσίας. Οποιαδήποτε διαφωνία της «Οργανισμός Λιμένος Ηρακλείου Α.Ε.» με τη Διεύθυνση Τεχνικών Υπηρεσιών της Περιφέρειας Κρήτης, παραπέμπεται προς επίλυση στην Επιτροπή Επίλυσης Τεχνικών Διαφορών, όπως αυτή ορίζεται στο άρθρο 28.12 της Σύμβασης Παραχώρησης.
4. Για οποιεσδήποτε τροποποιήσεις των εγκεκριμένων μελετών των ως άνω έργων, οι οποίες κρίνονται αναγκαίες από την «Οργανισμός Λιμένος Ηρακλείου Α.Ε.», εφαρμόζεται η διαδικασία της παρ. 3.
Άρθρο όγδοο
Ανάθεση συμβάσεων
1. Στο πλαίσιο της άσκησης των δικαιωμάτων και της εκπλήρωσης των υποχρεώσεών της από τη Σύμβαση Παραχώρησης, η «Οργανισμός Λιμένος Ηρακλείου Α.Ε.» δύναται να συνάπτει συμβάσεις για την εκτέλεση έργων και για την παροχή υπηρεσιών, καθώς και να υποπαραχωρεί σε τρίτους δικαίωμα χρήσης και εκμετάλλευσης τμημάτων της Λιμενικής Ζώνης, σύμφωνα με τα άρθρα 9 και 12 της Σύμβασης Παραχώρησης.
2. Κατά τη διαδικασία επιλογής των αντισυμβαλλομένων σύμφωνα με την παρ. 1, η «Οργανισμός Λιμένος Ηρακλείου Α.Ε.» τηρεί τις αρχές της διαφάνειας, της δημοσιότητας, της ίσης μεταχείρισης και της απαγόρευσης διάκρισης. Οι υποχρεώσεις της παρούσας δεν επηρεάζονται και δεν περιορίζονται από όποιους τυχόν σχετικούς εσωτερικούς κανονισμούς υιοθετηθούν από την «Οργανισμός Λιμένος Ηρακλείου Α.Ε.» ούτε και σε περίπτωση μη συμμόρφωσης της «Οργανισμός Λιμένος Ηρακλείου Α.Ε.» με τις υποχρεώσεις της που απορρέουν από τη Σύμβαση Παραχώρησης.
3. Οι διαφορές που αναφύονται μεταξύ της «Οργανισμός Λιμένος Ηρακλείου Α.Ε.» και των αντισυμβαλλομένων της σχετικά με τη σύναψη, την ερμηνεία των όρων, την εκτέλεση και την καταγγελία Υποπαραχωρήσεων Ήσσονος Σημασίας της παρ. 3 του άρθρου 9 της Σύμβασης Παραχώρησης, υπάγονται στην αρμοδιότητα του Μονομελούς Πρωτοδικείου Ηρακλείου και εκδικάζονται κατά την ειδική διαδικασία των μισθωτικών διαφορών των άρθρων 615 έως 620 του Κώδικα Πολιτικής Δικονομίας (π.δ. 503/1985, Α’ 182), εκτός εάν τα συμβαλλόμενα μέρη έχουν υπαγάγει τις εν λόγω διαφορές σε διαιτησία.
4. Οι διαφορές που αναφύονται μεταξύ της εταιρείας «Οργανισμός Λιμένος Ηρακλείου Α.Ε.» και των αντισυμβαλλομένων της σχετικά με τη σύναψη, την ερμηνεία των όρων, την εκτέλεση και την καταγγελία των συμβάσεων που προβλέπονται στο άρθρο 12 της Σύμβασης Παραχώρησης, υπάγονται στα καθ’ ύλην αρμόδια δικαστήρια του Ηρακλείου και εκδικάζονται κατά την τακτική διαδικασία, εκτός εάν τα συμβαλλόμενα μέρη έχουν υπαγάγει τις εν λόγω διαφορές σε διαιτησία.
Άρθρο ένατο
Φορολόγηση - Τέλη και συναφή θέματα
1. Η εταιρεία «Οργανισμός Λιμένος Ηρακλείου Α.Ε» δεν υπόκειται στον ν. 4223/2013 (Α’ 287), ούτε και σε οποιονδήποτε άλλο σχετικό νόμο, αναφορικά με ακίνητη περιουσία που σχετίζεται με τα Στοιχεία Παραχώρησης και δεν υποχρεούται σε καταβολή οποιοσδήποτε ειδικού ή γενικού φόρου ή τέλους αναφορικά με αυτή, καθώς η εταιρεία «Οργανισμός Λιμένος Ηρακλείου Α.Ε.» και οποιοδήποτε άλλο πρόσωπο τυχόν έλκει δικαιώματα από αυτήν, δεν αποκτά εμπράγματα δικαιώματα στη Χερσαία Ζώνη Λιμένα του Λιμένος Ηρακλείου ή σε οποιοδήποτε τμήμα αυτής δυνάμει της Σύμβασης Παραχώρησης.
2. Οποιαδήποτε μελλοντική φορολογική υποχρέωση της «Οργανισμός Λιμένος Ηρακλείου Α.Ε.» αναφορικά με την κατοχή ακίνητης περιουσίας προσδιορίζεται αφού ληφθεί υπόψη η φύση των υπό παραχώρηση περιουσιακών στοιχείων ως δημόσιας περιουσίας, ευρισκόμενης σε κοινή χρήση («δημόσιου κοινόχρηστου πράγματος»), σε συνδυασμό με τη φύση των δικαιωμάτων της «Οργανισμός Λιμένος Ηρακλείου Α.Ε.».
3. Η «Οργανισμός Λιμένος Ηρακλείου Α.Ε.» έχει την αποκλειστική ευθύνη να μεριμνά με δικές της δαπάνες για τον ηλεκτροφωτισμό όλων των περιοχών που απολαμβάνουν δημόσιας πρόσβασης, όπως και για την αποκομιδή των απορριμμάτων και των λυμάτων εντός κάθε έκτασης που περιλαμβάνεται στα Στοιχεία Παραχώρησης εντός του Λιμένα Ηρακλείου.
4. Στη Σύμβαση Παραχώρησης εφαρμόζονται οι παρ. 3 και 4 του άρθρου 82 του από 24.9/20.10.1958 β.δ. (Α’ 171) περί εκτάκτου ενίσχυσης κοινοτήτων δια δανεισμού. Σε κάθε περίπτωση, η εταιρεία «Οργανισμός Λιμένος Ηρακλείου Α.Ε.» δεν οφείλει ανταποδοτικά τέλη ή φόρο ηλεκτροδοτούμενων εκτάσεων αναφορικά με χώρους που περιλαμβάνονται στα Στοιχεία Παραχώρησης, σύμφωνα, είτε με το άρθρο 10 του ν. 1080/1980 (Α’ 246), είτε με την παρ. 12 ή την παρ. 14 του άρθρου 25 του ν. 1828/1989 (Α’ 2) ή με την παρ. 2 του άρθρου 82 του π.δ. 30/1996 (Α’ 21) ή με την παρ. 1 του άρθρου 83 και την παρ. 5 του άρθρου 225 του ν. 3463/2006 (Α’ 114) ή με οποιονδήποτε άλλον τρόπο.
5. Ανταποδοτικά τέλη ή φόρος ηλεκτροδοτούμενων εκτάσεων ή ανταποδοτικά τέλη καθαριότητας αναφορικά με χώρους που περιλαμβάνονται στα Στοιχεία Παραχώρησης, τα οποία έχουν βεβαιωθεί ή καταλογιστεί στην εταιρεία «Οργανισμός Λιμένος Ηρακλείου Α.Ε.», πριν από την Ημερομηνία Έναρξης Ισχύος, βαρύνουν το Ελληνικό Δημόσιο, εξαιρουμένων σχετικών αξιώσεων που έχουν αναγνωριστεί σε βάρος της «Οργανισμός Λιμένος Ηρακλείου Α.Ε.» με τελεσίδικη δικαστική απόφαση.
6. Με αφετηρία το έτος 2025, το αργότερο έως την 30ή Σεπτεμβρίου κάθε ημερολογιακού έτους κατά τη διάρκεια ισχύος της Σύμβασης Παραχώρησης, το Ελληνικό Δημόσιο:
α) συνεισφέρει στον προϋπολογισμό της Δημόσιας Αρχής Λιμένων σύμφωνα με το άρθρο 129 του ν. 4389/2016 (Α’ 94) κατά ποσό υπολογιζόμενο σε ποσοστό επτάμιση τοις εκατό (7,5%) για τα τρία (3) πρώτα έτη και δεκαπέντε τοις εκατό (15%) για κάθε επόμενο έτος επί του συνόλου όλων των ποσών, εξαιρουμένων των προσαυξήσεων, ποινικών ρητρών και φόρων, που πράγματι εισέπραξε το Ελληνικό Δημόσιο από την εταιρεία «Οργανισμός Λιμένος Ηρακλείου Α.Ε.» δυνάμει της Σύμβασης Παραχώρησης αναφορικά με το προηγούμενο κάθε φορά ημερολογιακό έτος· ομοίως, συνεισφέρει στον προϋπολογισμό του «Λιμενικού Ταμείου Ηρακλείου», το οποίο συνίσταται με το άρθρο δέκατο τρίτο του παρόντος, κατά ποσό υπολογιζόμενο σε ποσοστό επτάμιση τοις εκατό (7,5%) για τα τρία (3) πρώτα έτη,
β) αποδίδει στον Δήμο Ηρακλείου, αντισταθμιστικό τέλος, συνολικού ύψους ίσου με ποσοστό ογδόντα πέντε τοις εκατό (85%), υπολογιζόμενο επί του υπολοίπου που απομένει εάν από τα συνολικά ποσά αφαιρεθούν τα ποσά της περ. α), εξαιρουμένων των προσαυξήσεων, ποινικών ρητρών και φόρων, που πράγματι εισέπραξε το Ελληνικό Δημόσιο από την «Οργανισμός Λιμένος Ηρακλείου Α.Ε.», δυνάμει της Σύμβασης Παραχώρησης, αναφορικά με το προηγούμενο κάθε φορά ημερολογιακό έτος.
7. Με κοινή απόφαση των Υπουργών Εθνικής Οικονομίας και Οικονομικών, Εσωτερικών και Ναυτιλίας και Νησιωτικής Πολιτικής, καθορίζονται η διαδικασία και οι αναγκαίες τεχνικές λεπτομέρειες εφαρμογής της παρ. 6.
Άρθρο δέκατο
Λιμενικά τέλη
1. Η εταιρεία «Οργανισμός Λιμένος Ηρακλείου Α.Ε.» εξουσιοδοτείται να ορίζει, να επιβάλλει και να εισπράττει για ίδιο λογαριασμό:
α) λιμενικά τέλη υποδομών και
β) τέλη λιμενικών υπηρεσιών, όπως προσδιορίζονται και εγκρίνονται σύμφωνα με το άρθρο 10 της Σύμβασης Παραχώρησης, περί εσόδων λιμένα και τιμολογιακής πολιτικής. Έως την πρώτη (1η) επέτειο από την επέλευση της Ημερομηνίας Έναρξης Ισχύος, τα λιμενικά τέλη υποδομών και τα τέλη λιμενικών υπηρεσιών ορίζονται από την εταιρεία «Οργανισμός Λιμένος Ηρακλείου Α.Ε.» στα επίπεδα που αναγράφονται στα ήδη ισχύοντα τιμολόγια κατά την ημερομηνία έναρξης ισχύος.
2. Η «Οργανισμός Λιμένος Ηρακλείου Α.Ε.» τηρεί τις αρχές της αναλογικότητας, της ίσης μεταχείρισης και της απαγόρευσης διάκρισης, λαμβάνοντας δεόντως υπόψη και την αποτελεσματική εμπορική λειτουργία του Λιμένα Ηρακλείου και καθιερώνει και εφαρμόζει τιμολογιακές πολιτικές σύμφωνα με την παρ. 1, στο πλαίσιο της υποχρέωσης τήρησης των αρχών αυτών.
3. Ο ιδιοκτήτης, ο ναυλωτής, ο διαχειριστής, ο πράκτορας και ο πλοίαρχος κάθε σκάφους είναι από κοινού και εις ολόκληρον υπεύθυνοι για την πληρωμή κάθε τέλους που επιβάλλεται από την «Οργανισμός Λιμένος Ηρακλείου Α.Ε.», σύμφωνα με την παρ. 1.
4. Η «Οργανισμός Λιμένος Ηρακλείου Α.Ε» δικαιούται, οποτεδήποτε, να αιτηθεί από το Ελληνικό Δημόσιο να εισπράττει για λογαριασμό της το σύνολο ή μέρος των αξιώσεων ή απαιτήσεών της που απορρέουν από την επιβολή τελών σε οποιοδήποτε πρόσωπο ή πρόσωπα, έναντι προκαταβολής προς το Ελληνικό Δημόσιο μη επιστρεπτέου διοικητικού τέλους, το οποίο υπολογίζεται σε ποσοστό επί του κεφαλαίου των εισπρακτέων απαιτήσεων. Το Ελληνικό Δημόσιο δύναται να βεβαιώνει κάθε ποσό από τις απαιτήσεις που του ανατίθενται, σύμφωνα με τα προαναφερθέντα, και επιδιώκει την είσπραξή του, σύμφωνα με τον Κώδικα Είσπραξης Δημοσίων Εσόδων (ν. 4978/2022, Α’ 190). Το Δημόσιο καταβάλλει στην εταιρεία «Οργανισμός Λιμένος Ηρακλείου Α.Ε.» το σύνολο των πράγματι εισπραττόμενων εσόδων, πλην των εξόδων εκτέλεσης και των παρεπόμενων εξόδων είσπραξης, εντός πέντε (5) εργασίμων ημερών από την είσπραξή τους.
5. Οι διαφορές που αναφύονται κατά την εφαρμογή της τιμολογιακής πολιτικής των παρ. 1 και 2 μεταξύ της εταιρείας «Οργανισμός Λιμένος Ηρακλείου Α.Ε.» και των χρηστών, συμπεριλαμβανομένων των προσώπων που ορίζονται στην παρ. 3, υπάγονται στην αρμοδιότητα του Μονομελούς Πρωτοδικείου Ηρακλείου και εκδικάζονται κατά τη διαδικασία των ασφαλιστικών μέτρων.
6. Το παρόν δεν θίγει τη δικαιοδοσία ή τις εξουσίες οποιασδήποτε αρχής ανταγωνισμού ή άλλης ρυθμιστικής αρχής, βάσει της ισχύουσας νομοθεσίας περί προστασίας του ελεύθερου ανταγωνισμού ή οποιασδήποτε άλλης σχετικής νομοθεσίας.
Άρθρο ενδέκατο
Έλεγχος συμμετοχών στην «Οργανισμός
Λιμένος Ηρακλείου Α.Ε.»
1. Για τους σκοπούς του παρόντος:
α) ως ιδιοκτησιακή δομή νοείται το συνολικό πλέγμα οικονομικών, νομικών ή άλλων δεσμών που προσδιορίζουν με ακρίβεια και στην πλήρη της έκταση τη σύνδεση των προσώπων της παρ. 2 με τους απώτερους δικαιούχους τους και κάθε παρένθετο ή βοηθητικό πρόσωπο, σε όλη την έκταση που μεσολαβεί, ανεξάρτητα από τον αριθμό επιπέδων που παρεμβάλλονται και τη φύση των δεσμών που τα συνδέουν,
β) ως απώτεροι δικαιούχοι νοούνται τα πρόσωπα που ορίζονται ως «Πραγματικοί Δικαιούχοι» στην παρ. 17 του άρθρου 3 του ν. 4557/2018 (Α’ 139), καθώς και τα πρόσωπα που συγκεντρώνουν τις ιδιότητες της παρ. 6 του άρθρου 2 του ν. 3310/2005 (Α’ 30), περί βασικού μετόχου.
2. Απαγορεύεται και είναι άκυρη:
α) η απόκτηση συμμετοχής στην εταιρεία «Οργανισμός Λιμένος Ηρακλείου Α.Ε.», μέσω της κατοχής μετοχών οποιασδήποτε κατηγορίας, ομολογιών μετατρέψιμων σε μετοχές οποιοσδήποτε κατηγορίας ή άλλων συμμετοχικών τίτλων ή δικαιωμάτων ψήφου, ανεξαρτήτως ποσοστού, ή
β) υπό την επιφύλαξη του άρθρου 29 της Σύμβασης Παραχώρησης, η απόκτηση οποιωνδήποτε περιουσιακών δικαιωμάτων, διοικητικών δικαιωμάτων, περιλαμβανομένου ιδίως του δικαιώματος παράστασης και ψήφου σε γενική συνέλευση ή συμβατικών δικαιωμάτων, που σχετίζονται με μετοχές ή άλλους τίτλους οποιασδήποτε κατηγορίας από τους αναφερόμενους στην περ. α), εκτός εάν ο κάτοχος της κατά τα ανωτέρω συμμετοχής, των τίτλων ή των δικαιωμάτων ψήφου ή ο δικαιούχος των οικείων περιουσιακών, διοικητικών ή συμβατικών δικαιωμάτων έχει λάβει προηγούμενη έγκριση της Κυβερνητικής Επιτροπής Παρακολούθησης Αξιοποίησης Λιμένων («ΚΕΠΑΛ»), η οποία έχει συσταθεί με την υπ’ αρ. 4/29.3.2021 Πράξη του Υπουργικού Συμβουλίου (Α’ 65), κατόπιν υποβολής στοιχείων, περί της ιδιοκτησιακής δομής του, ενώπιον της. Κατά την άσκηση των αρμοδιοτήτων που της ανατίθενται με το παρόν, στην ΚΕΠΑΛ συμμετέχουν ως μέλη, πλέον των προσώπων που αναφέρονται στο άρθρο 2 της ως άνω Π.Υ.Σ., ο Υπηρεσιακός Γενικός Γραμματέας του Υπουργείου Εξωτερικών, καθώς και ο Γενικός Γραμματέας του Υπουργείου Εθνικής Άμυνας. Ο εκπρόσωπος του Ταμείου Αξιοποίησης Ιδιωτικής Περιουσίας του Δημοσίου που συμμετέχει ως μέλος στην ΚΕΠΑΛ σύμφωνα με το άρθρο 2 της Π.Υ.Σ., δύναται να παρίσταται στις συνεδριάσεις της για τη λήψη αποφάσεων επί ζητημάτων του παρόντος, χωρίς δικαίωμα ψήφου.
3. Οι ακυρότητες της παρ. 2 επέρχονται και σε περίπτωση οποιασδήποτε μεταβολής της ιδιοκτησιακής δομής που δεν έχει προηγουμένως εγκριθεί από την ΚΕΠΑΛ, με την επιφύλαξη του τελευταίου εδαφίου της παρ. 4, ή εάν, κατόπιν ελέγχου ή διασταύρωσης από οποιαδήποτε αρμόδια αρχή, διαπιστωθεί ότι στοιχεία ή πληροφορίες που είχαν παρασχεθεί στην ΚΕΠΑΛ προκειμένου να παράσχει την έγκρισή της, είναι ανακριβή ή παραπλανητικά.
4. Πριν από οποιαδήποτε μεταβολή της ιδιοκτησιακής δομής απαιτείται νεότερη έγκριση της ΚΕΠΑΛ. Από την υποχρέωση προηγούμενης έγκρισης από την ΚΕΠΑΛ εξαιρούνται οι αποκτήσεις, άμεσης ή έμμεσης, συμμετοχής σε εταιρεία με κινητές αξίες εισηγμένες σε ρυθμιζόμενη αγορά, η οποία υπόκειται σε απαιτήσεις γνωστοποίησης, σύμφωνα με την ενωσιακή νομοθεσία ή ισοδύναμα διεθνή πρότυπα που εξασφαλίζουν επαρκή διαφάνεια σχετικά με τον Πραγματικό Δικαιούχο ή σε εταιρεία με κινητές αξίες που αποτελούν αντικείμενο διαπραγμάτευσης σε πολυμερή μηχανισμό διαπραγμάτευσης και υπόκειται σε απαιτήσεις γνωστοποίησης ισοδύναμες αυτών της ρυθμιζόμενης αγοράς, σε κάθε περίπτωση, όμως, μόνο στο μέτρο που οι εν λόγω μεταβολές δεν συνεπάγονται μεταβολή του προσώπου των Πραγματικών Δικαιούχων των εταιρειών αυτών.
5. Η έγκριση της ΚΕΠΑΛ αναφορικά με την ιδιοκτησιακή δομή παρέχεται μόνο εφόσον η ΚΕΠΑΛ κρίνει, κατά την ανέλεγκτη κρίση της, και σε κάθε περίπτωση, με θετική ψήφο του Υπηρεσιακού Γενικού Γραμματέα του Υπουργείου Εξωτερικών, καθώς και των Γενικών Γραμματέων των Υπουργείων Εθνικής Άμυνας και Ναυτιλίας και Νησιωτικής Πολιτικής, ότι η ιδιοκτησιακή δομή δεν εγείρει ζητήματα εθνικής ασφάλειας. Η έγκριση της ΚΕΠΑΛ κατά το πρώτο εδάφιο δύναται να παρασχεθεί υπό όρους ή προϋποθέσεις.
6. Η έγκριση της ΚΕΠΑΛ, σύμφωνα με την παρ. 5, υποκαθιστά τη διαδικασία του άρθρου 26 του ν. 1892/1990 (Α’ 101), στο μέτρο που συντρέχουν οι προϋποθέσεις εφαρμογής του άρθρου 25 του ίδιου νόμου. Η εξαίρεση του τελευταίου εδαφίου της παρ. 5 του παρόντος εφαρμόζεται και για τους σκοπούς του ν. 1892/1990.
7. Από την εφαρμογή του παρόντος εξαιρούνται το Ελληνικό Δημόσιο, η «Ελληνική Εταιρεία Συμμετοχών και Περιουσίας Α.Ε.» (ν. 4389/2016, Α’ 94), η «Ταμείο Αξιοποίησης Ιδιωτικής Περιουσίας Ελληνικού Δημοσίου Α.Ε.» (ν. 3986/2011, Α’ 152) και οποιαδήποτε ειδική ή καθολική διάδοχος αυτών, εφόσον ελέγχεται, άμεσα ή έμμεσα, από το Ελληνικό Δημόσιο.
8. Ο αποκτών, άμεσα ή έμμεσα, συμμετοχή στην «Οργανισμός Λιμένος Ηρακλείου Α.Ε.» κατά παράβαση των απαγορεύσεων των παρ. 1 και 4 του παρόντος, τιμωρείται με φυλάκιση μέχρι δύο (2) έτη.
9. Ως ημερομηνία πρώτης εφαρμογής του παρόντος ορίζεται η Ημερομηνία Έναρξης Ισχύος.
Άρθρο δωδέκατο
Προσωπικό - Μετάταξη
1. Οι παρ. 1, 2, 3 και 7 του άρθρου εικοστού έκτου του ν. 2932/2001 (Α’ 145) εξακολουθούν και ισχύουν για το προσωπικό που απασχολείται στην «Οργανισμός Λιμένος Ηρακλείου Α.Ε.» κατά την Ημερομηνία Έναρξης Ισχύος, αναλόγως της σχέσης εργασίας εκάστου εργαζόμενου.
2. Επιτρέπεται η μετάταξη του πάσης φύσεως προσωπικού που απασχολείται με σχέση εργασίας ή έμμισθης εντολής στην «Οργανισμός Λιμένος Ηρακλείου Α.Ε.» σε υπηρεσίες, φορείς ή νομικά πρόσωπα του δημοσίου τομέα, της περ. α) της παρ. 1 του άρθρου 14 του ν. 4270/2014 (Α’ 143), συμπεριλαμβανομένου του φορέα που ιδρύεται με το άρθρο δέκατο τρίτο του παρόντος, εφόσον το προσωπικό αυτό, σωρευτικά:
α) εξακολουθεί, να υπηρετεί, στην αντίστοιχη εταιρεία έως τον χρόνο έναρξης ισχύος του παρόντος, και
β) υποβάλλει αίτηση για μετάταξη έως την 31η Δεκεμβρίου 2025.
3. Στην αίτηση της περ. β) της παρ. 2 ο εργαζόμενος μπορεί, να δηλώνει την προτίμησή του για μετάταξη σε συγκεκριμένη υπηρεσία ή νομικό πρόσωπο. Αν με την κοινή απόφαση της παρ. 4 του άρθρου δέκατου τέταρτου έχουν οριστεί, συγκεκριμένες υπηρεσίες ή νομικά πρόσωπα, στα οποία μπορεί, να γίνει μετάταξη, οι προτιμήσεις περιορίζονται σε αυτά.
4. Η μετάταξη του προσωπικού της «Οργανισμός Λιμένος Ηρακλείου Α.Ε.» διενεργείται με την κοινή απόφαση της παρ. 4 του άρθρου δέκατου τέταρτου.
5. Η μετάταξη διενεργείται σε κενή ή συστηνόμενη, με την απόφαση της μετάταξης, θέση συναφούς ή παρεμφερούς κλάδου ή ειδικότητας, της ίδιας ή ανώτερης κατηγορίας, εφόσον ο εργαζόμενος κατέχει τα τυπικά προσόντα του κλάδου ή της ειδικότητας στον οποίο μετατάσσεται. Η μετάταξη ή μεταφορά του εργαζόμενου μπορεί να γίνεται και σε κλάδο κατώτερης κατηγορίας με τη συναίνεση του τελευταίου. Η αίτηση προτίμησης του προς μετάταξη εργαζομένου γίνεται δεκτή αφού ληφθούν υπόψη οι υπηρεσιακές ανάγκες. Οι μετατασσόμενοι, σύμφωνα με την παρούσα, κατατάσσονται σε βαθμό και μισθολογικό κλιμάκιο ανάλογα με τον χρόνο υπηρεσίας τους, ο οποίος έχει διανυθεί στον φορέα προέλευσης με τα τυπικά προσόντα της κατηγορίας, στην οποία μετατάσσονται. Οι νόμοι 4369/2016 (Α’ 33) και 4354/2015 (Α’ 176) αντίστοιχα εφαρμόζονται αναλόγως για τη βαθμολογική και μισθολογική κατάταξη των εργαζομένων που μετατάσσονται δυνάμει του παρόντος. Εργαζόμενος που μετατάσσεται σε κατώτερη κατηγορία κατατάσσεται στον βαθμό και το μισθολογικό κλιμάκιο της νέας κατηγορίας με βάση τον συνολικό χρόνο υπηρεσίας του, χωρίς να διατηρεί τυχόν διαφορά αποδοχών. Η παρούσα είναι ειδική και κατισχύει ρητώς κάθε αντίθετης γενικής ή άλλης ειδικής διάταξης.
6. Ειδικώς ως προς τη μετάταξη του προσωπικού που απασχολείται με σχέση εργασίας στην «Οργανισμός Λιμένος Ηρακλείου Α.Ε.» στις θέσεις που συνίστανται με το άρθρο δέκατο τρίτο, αυτή πραγματοποιείται με κοινή απόφαση των αρμοδίων οργάνων των Υπουργείων Ναυτιλίας και Νησιωτικής Πολιτικής και Εσωτερικών, κατόπιν αίτησης που υποβάλλεται στη Διεύθυνση Διοικητικών Υπηρεσιών του Υπουργείου Ναυτιλίας και Νησιωτικής Πολιτικής εντός τριάντα (30) ημερών από την έναρξη ισχύος του παρόντος. Η προϋπηρεσία του προσωπικού, στις θέσεις από τις οποίες μετατάσσεται, λογίζεται ως χρόνος πραγματικής υπηρεσίας. Οι ενδιαφερόμενοι που έχουν δικαίωμα μετάταξης υποβάλουν αίτηση-υπεύθυνη δήλωση εκδήλωσης ενδιαφέροντος για μετάταξη, η οποία συνοδεύεται από τα ακόλουθα δικαιολογητικά:
α) αντίγραφο αστυνομικής ταυτότητας,
β) αντίγραφα τίτλων σπουδών,
γ) αναλυτικό βιογραφικό σημείωμα,
δ) πρόσφατο πιστοποιητικό υπηρεσιακών μεταβολών από την εταιρεία «Οργανισμός Λιμένος Ηρακλείου Α.Ε.», από το οποίο προκύπτουν τα έτη υπηρεσίας στην εταιρεία, ο βαθμός στην ιεραρχία, ότι δεν υφίσταται οποιοδήποτε κώλυμα μετάταξης από γενική ή ειδική διάταξη νόμου, καθώς και ηθικές αμοιβές ή στοιχεία του πειθαρχικού φακέλου του υπαλλήλου. Στο εν λόγω πιστοποιητικό προσδιορίζεται σαφώς, βάσει του ισχύοντος κανονισμού, η εκπαιδευτική βαθμίδα και ειδικότητα, στην οποία ανήκει ο υπάλληλος κατά τον χρόνο έκδοσης του πιστοποιητικού,
ε) υπεύθυνη δήλωση εκδοθείσα μέσω της Ενιαίας Ψηφιακής Πύλης της Δημόσιας Διοίκησης ή έντυπη με βεβαίωση του γνησίου της υπογραφής, στην οποία δηλώνεται ότι τα στοιχεία που αναφέρονται στο βιογραφικό σημείωμα είναι ακριβή και ότι δεν έχει εκδοθεί σε βάρος του αιτούντος αμετάκλητη δικαστική απόφαση για αδίκημα που συνεπάγεται κώλυμα διορισμού σε θέση δημοσίου υπαλλήλου ή έκπτωση δημοσίου υπαλλήλου, σύμφωνα με τα άρθρα 5, 8, 9 και 149 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26),
στ) πρόσφατο πιστοποιητικό οικογενειακής κατάστασης.
Άρθρο δέκατο τρίτο
Τελικές διατάξεις
Α. Σύσταση νομικού προσώπου δημοσίου δικαίου με την επωνυμία «Λιμενικό Ταμείο Ηρακλείου»:
1. Συστήνεται υπό την εποπτεία του Υπουργείου Ναυτιλίας και Νησιωτικής Πολιτικής νομικό πρόσωπο δημοσίου δικαίου, με την επωνυμία «Λιμενικό Ταμείο Ηρακλείου», με έδρα τον Δήμο Ηρακλείου. Για όλα τα θέματα της λειτουργίας του Λιμενικού Ταμείου Ηρακλείου ισχύουν οι κείμενες διατάξεις, περί Λιμενικών Ταμείων, ιδίως το από 19.1.1939 β.δ. (Α’ 24).
2. Στο Λιμενικό Ταμείο Ηρακλείου ανατίθεται, υπό την επιφύλαξη του Κώδικα νομοθεσίας για την προστασία των αρχαιοτήτων και εν γένει της πολιτιστικής κληρονομιάς (ν. 4858/2021, Α’ 220), και ιδίως του Τμήματος ΙΙ, περί ακινήτων μνημείων και χώρων το αποκλειστικό δικαίωμα χρήσης και εκμετάλλευσης των γηπέδων, κτιρίων και εγκαταστάσεων εντός της χερσαίας λιμενικής ζώνης των εξής λιμένων και λιμενικών υποδομών, όπως αυτά εμφαίνονται στα ακόλουθα τοπογραφικά διαγράμματα που έχουν θεωρηθεί από την «Οργανισμός Λιμένος Ηρακλείου Α.Ε.», και των οποίων αντίτυπο σε φωτοσμίκρυνση προσαρτάται στο παρόν ως Παράρτημα, ρητώς εξαιρουμένων των χώρων που ανήκουν στην κυριότητα, διοίκηση και διαχείριση του Υπουργείου Πολιτισμού, σύμφωνα με τον Κώδικα νομοθεσίας για την προστασία των αρχαιοτήτων και εν γένει της πολιτιστικής κληρονομιάς, όπως αυτοί απεικονίζονται με ερυθρά γραμμοσκίαση στο τοπογραφικό διάγραμμα που επισυνάπτεται ως ΠΑΡΑΡΤΗΜΑ 3.3 (α) της Σύμβασης Παραχώρησης:
α) του Ενετικού λιμένα, στα υπ’ αρ. Τ1, Τ2 και Τ3 από Νοέμβριο 2021 Τοπογραφικά του Αγρονόμου και Τοπογράφου Μηχανικού Ιωσήφ Α. Πετράκη,
β) του λιμένα Λινοπεραμάτων, στα υπ’ αρ. Τ1, Τ2 και Τ3 από Ιούλιο 2015 Τοπογραφικά του Τοπογράφου Μηχανικού Β. Δεσποτάκη,
γ) των αλιευτικών καταφυγίων Άρβης, Καστρίου και Λούτρας (υπ’ αρ. ΤΟΠ 3.1 Τοπογραφικό, από Φεβρουάριο 2018, υπ’ αρ. ΤΟΠ.1 Τοπογραφικό, από Ιανουάριο 2017 και υπ’ αρ. ΤΟΠ.2 Τοπογραφικό, από Ιανουάριο 2017, του Τοπογράφου Μηχανικού Β. Δεσποτάκη),
δ) η Νέα Εξωμετρική Ζώνη Β («Θεατρικός Σταθμός»),
ε) η Νέα Εξωμετρική Ζώνη Γ («ΚΤΕΛ»),
στ) η Νέα Εξωμετρική Ζώνη Δ («Λιμενικό Περίπτερο»), όπως εμφαίνονται στα υπ’ αρ. Τ1, Τ2 και Τ3 από Νοέμβριο 2021 τοπογραφικά του Αγρονόμου και Τοπογράφου Μηχανικού Ιωσήφ Α. Πετράκη. Το ανωτέρω δικαίωμα εκκινεί κατά την Ημερομηνία Έναρξης Ισχύος.
3. Από την ημερομηνία έναρξης ισχύος, όλα τα πάγια περιουσιακά στοιχεία που ανήκουν κατά κυριότητα στην εταιρία «Οργανισμός Λιμένος Ηρακλείου Α.Ε.» και αφορούν άμεσα και αποκλειστικά τα στοιχεία της παρ. 2, καθώς και όλες οι απαιτήσεις και οι υποχρεώσεις που τα αφορούν, περιέρχονται στο Λιμενικό Ταμείο Ηρακλείου. Εντός ενός (1) μηνός από την Ημερομηνία Έναρξης Ισχύος του παρόντος καταρτίζεται με επιμέλεια της εταιρείας «Οργανισμός Λιμένος Ηρακλείου Α.Ε.» πρωτόκολλο - παράδοσης παραλαβής αναφορικά με τα μεταβιβαζόμενα στοιχεία, απαιτήσεις και υποχρεώσεις.
4. Από την Ημερομηνία Έναρξης Ισχύος, το Λιμενικό Ταμείο Ηρακλείου καθίσταται καθολικός διάδοχος της «Οργανισμός Λιμένος Ηρακλείου Α.Ε.» σε όλα τα δικαιώματα και τις υποχρεώσεις της τελευταίας σχετικά με τις περιοχές που περιέρχονται στην αρμοδιότητά του δυνάμει του παρόντος και υπεισέρχεται στη θέση της «Οργανισμός Λιμένος Ηρακλείου Α.Ε.» για κάθε ζήτημα και διαφορά που συναρτάται με αυτές τις περιοχές.
5. Από την Ημερομηνία Έναρξης Ισχύος, οι εκκρεμείς δίκες στις οποίες είναι διάδικος η εταιρεία «Οργανισμός Λιμένος Ηρακλείου Α.Ε.» και σχετίζονται με τις αρμοδιότητες που αποκτά δια του παρόντος το Λιμενικό Ταμείο Ηρακλείου συνεχίζονται από αυτό, χωρίς να επέρχεται βίαιη διακοπή τους και χωρίς να απαιτούνται άλλες ειδικότερες διατυπώσεις ή ειδικές διαδικαστικές πράξεις για τη συνέχισή τους.
6. Για τη χρηματοδότηση της λειτουργίας του Λιμενικού Ταμείου Ηρακλείου μεταφέρεται εντός ενός (1) μήνα από την έναρξη ισχύος του παρόντος σε λογαριασμό του εν λόγω φορέα που λειτουργεί στην Τράπεζα της Ελλάδος, ποσό από τα ταμειακά διαθέσιμα της «Οργανισμός Λιμένος Ηρακλείου Α.Ε.», το οποίο αντιστοιχεί στα έσοδα από τον Ενετικό Λιμένα και τον λιμένα Λινοπεραμάτων κατά την περίοδο από 1η Ιανουαρίου 2024 έως 31 Μαΐου 2024, και το οποίο σε κάθε περίπτωση δεν μπορεί να υπερβαίνει το ποσό των διακοσίων δεκαέξι χιλιάδων διακοσίων ευρώ (216.200 €). Ομοίως, χρηματοδοτείται και από τους πόρους της παρ. 6 του άρθρου ένατου.
7. Συστήνονται τέσσερις (4) οργανικές θέσεις προσωπικού, οι οποίες κατανέμονται ως εξής: α) μία (1) θέση Κλάδου ΠΕ Διοικητικού - Οικονομικού, β) μία (1) θέση Κλάδου ΠΕ Μηχανικών, γ) μία (1) θέση Κλάδου ΔΕ Διοικητικού - Λογιστικού και δ) μία (1) θέση Κλάδου ΔΕ Οδηγών. Οι νόμοι 4369/2016 (Α’ 33) και 4354/2015 (Α’ 176) αντίστοιχα, εφαρμόζονται αναλόγως για τη βαθμολογική και μισθολογική κατάταξη των εργαζομένων που μετατάσσονται δυνάμει του παρόντος.
Β. Γενικότερες τελικές διατάξεις
1. Η τροποποίηση των όρων των Καθορισμένων Υποπαραχωρήσεων του Πίνακα Β του Παραρτήματος 3.4 (Καθορισμένες Υποπαραχωρήσεις άνευ ανταλλάγματος) των Συμβάσεων Παραχώρησης υπ’ αρ. 2 έως 7, που έχουν συμφωνηθεί μεταξύ της «Οργανισμός Λιμένος Ηρακλείου Α.Ε.» και εκάστου εκ των Φορέων, επικυρώνεται με απόφαση του Υπουργού Ναυτιλίας και Νησιωτικής Πολιτικής και των εκάστοτε εποπτευόντων τον αντίστοιχο φορέα υπουργών.
2. Από την έναρξη ισχύος του παρόντος, η «Οργανισμός Λιμένος Ηρακλείου Α.Ε.» δύναται να ασκεί αποκλειστικά και μόνο τις εξουσίες και αρμοδιότητες της Σύμβασης Παραχώρησης. Η εταιρεία «Οργανισμός Λιμένος Ηρακλείου Α.Ε.» δύναται να υιοθετεί, να τροποποιεί και να εφαρμόζει δεσμευτικούς εταιρικούς κανόνες και κανονισμούς που θα ισχύουν για την ίδια, στον βαθμό που αυτό είναι αναγκαίο από τη Σύμβαση Παραχώρησης ή επιτρέπεται υπό την κείμενη νομοθεσία, για ζητήματα που αφορούν τις εσωτερικές πτυχές της οργάνωσης, της δομής, των υπηρεσιών και των λειτουργιών της.
3. Χωρίς να θίγονται οι αρμοδιότητες που απονέμονται στον Υπουργό Ναυτιλίας και Νησιωτικής Πολιτικής ή σε άλλους φορείς του Ελληνικού Δημοσίου, από την έναρξη ισχύος του παρόντος, η Δημόσια Αρχή Λιμένων, ή ο εκάστοτε διάδοχος δημόσιος φορέας στον οποίο μεταβιβάζονται οι σχετικές αρμοδιότητες, ασκεί αναφορικά με τον Λιμένα Ηρακλείου όλες τις εξουσίες ή ευχέρειες φορέα διοίκησης λιμένα που ανατέθηκαν στη Δημόσια Αρχή Λιμένων δυνάμει του άρθρου 128 του ν. 4389/2016 (Α’ 94).
Άρθρο δέκατο τέταρτο
Εξουσιοδοτικές διατάξεις
1. Με απόφαση του Υπουργού Ναυτιλίας και Νησιωτικής Πολιτικής θεσπίζονται κανονισμοί που ρυθμίζουν τα κάτωθι ζητήματα:
α) τον ορισμό διατυπώσεων και διαδικασιών που εφαρμόζονται στις αφίξεις και στις αναχωρήσεις σκαφών από και προς τον Λιμένα Ηρακλείου και εντός αυτού,
β) τις αναγκαίες ρυθμίσεις για την ασφαλή κίνηση, πλεύση και αποτελεσματική υποδοχή πλοίων, συμπεριλαμβανομένων των ανακοινώσεων, της σήμανσης, της ρύθμισης της ταχύτητας πλεύσης και των προϋποθέσεων ρυμούλκησης ή πλοήγησης,
γ) τη μέθοδο και τη διαδικασία υποδοχής πλοίων,
δ) τους κανόνες και τις διαδικασίες που εφαρμόζονται για την κατανομή των αγκυροβολίων, τον ελλιμενισμό, την πρόσδεση και αγκυροβόληση των πλοίων, με την επιφύλαξη της παρ. 4 του άρθρου 11 της Σύμβασης Παραχώρησης,
ε) τους κανόνες και τις διαδικασίες αναφορικά με ναυάγια πλοίων ή άλλα αντικείμενα, τα οποία παρεμποδίζουν ή θέτουν σε κίνδυνο την πλεύση,
στ) τους κανόνες και τις διαδικασίες σχετικά με την επίβλεψη της παροχής λιμενικών υπηρεσιών, συμπεριλαμβανομένης, μεταξύ άλλων, κάθε υπηρεσίας από αυτές των κατηγοριών που απαριθμούνται στις παρ. 1 και 2 του άρθρου 11 της Σύμβασης Παραχώρησης,
ζ) κάθε ζήτημα που σχετίζεται με την τάξη και την ασφάλεια κατά την πλεύση των σκαφών, τη χερσαία κυκλοφορία, τον ελλιμενισμό των σκαφών, την παροχή λιμενικών υπηρεσιών, τη φορτοεκφόρτωση, καθώς και την επιβίβαση και αποβίβαση επιβατών, συμπεριλαμβανομένης της καθιέρωσης κατηγοριών κατάταξης κινδύνου και της ισχύος ειδικών καθεστώτων σε ορισμένες τάξεις ή κατηγορίες για καθένα από τα ανωτέρω ζητήματα,
η) κανόνες και κανονισμούς για την ασφάλεια, την υγεία και την υγιεινή στο εργασιακό περιβάλλον, σε ευθυγράμμιση με τις βέλτιστες διεθνείς πρακτικές,
θ) κανόνες και κανονισμούς για την πρόληψη της ρύπανσης ή μόλυνσης της θαλάσσιας, χερσαίας και εναέριας λιμενικής ζώνης, συμπεριλαμβανομένης της απόρριψης υγρών, υλικών, ουσιών ή αντικειμένων στα λιμενικά ύδατα και στις αποβάθρες ή ποικίλων ειδών εκπομπών στην ατμόσφαιρα, για τον ορισμό μέτρων προφύλαξης σχετικά με τη φορτοεκφόρτωση και τη διαχείριση ενδεχομένως ρυπογόνων, μολυσματικών, οχληρών ή κινδυνωδών φορτίων, καθώς και τις δέουσες ενέργειες σε περίπτωση διάχυσης ρύπων, απόρριψης απορριμμάτων και αποβλήτων των πλοίων, σύμφωνα με τις προβλέψεις της περιβαλλοντικής αδειοδότησης του λιμένα,
ι) την ενίσχυση των αρμόδιων παράκτιων σταθμών του Λιμενικού Σώματος - Ελληνικής Ακτοφυλακής, υπό την ιδιότητά της ως «Λιμενικής Αρχής» ή οποιασδήποτε στο μέλλον αρμόδιας αρχής προκειμένου να επιτηρούν τη λειτουργία του Λιμένα Ηρακλείου με αρμοδιότητες, εξουσίες και καθήκοντα επίβλεψης, παρακολούθησης και ελέγχου των προαναφερθέντων τομέων, καθώς και ζητήματα εφαρμογής των ισχυόντων κανονισμών και επιβολής διοικητικών κυρώσεων,
ια) τη φύση των επιβλητέων διοικητικών κυρώσεων σε σχέση με την παράβαση όλων των ανωτέρω κανονισμών, την ταυτοποίηση των υπευθύνων, καθώς και τη διαδικασία προσδιορισμού και επιβολής των σχετικών κυρώσεων, την είσπραξη προστίμων και τον καθορισμό των προϋποθέσεων που εφαρμόζονται κατά τη διοικητική προσφυγή ή την προσβολή οποιασδήποτε πράξης επιβολής τέτοιων κυρώσεων.
Στον κανονισμό της περ. θ) συμπράττει ο Υπουργός Περιβάλλοντος και Ενέργειας.
2. Με απόφαση του Υπουργού Εθνικής Οικονομίας και Οικονομικών ορίζονται οι προϋποθέσεις και η διαδικασία για τον προσδιορισμό του ισχύοντος συντελεστή υπολογισμού του διοικητικού τέλους του Ελληνικού Δημοσίου της παρ. 4 του άρθρου δέκατου, η μορφή της αίτησης για είσπραξη των τελών, καθώς και κάθε άλλο ειδικότερο θέμα σχετικό με την εφαρμογή του ανωτέρω άρθρου.
3. Με απόφαση της Κυβερνητικής Επιτροπής Παρακολούθησης Αξιοποίησης Λιμένων (ΚΕΠΑΛ) προσδιορίζονται οι λεπτομέρειες για την εφαρμογή του άρθρου ενδέκατου, ιδίως δε η διαδικασία υποβολής και εξέτασης αιτημάτων και η τήρηση αρχείου από την ΚΕΠΑΛ. Η μη έκδοση της εν λόγω απόφασης δεν αναστέλλει την εφαρμογή του παρόντος νόμου.
4. Με κοινή απόφαση των αρμοδίων οργάνων των Υπουργείων Ναυτιλίας και Νησιωτικής Πολιτικής, Εθνικής Οικονομίας και Οικονομικών, Εσωτερικών, Εργασίας και Κοινωνικής Ασφάλισης και του εποπτεύοντος την οικεία υπηρεσία ή νομικό πρόσωπο, Υπουργείου, διενεργείται η μετάταξη του προσωπικού της «Οργανισμός Λιμένος Ηρακλείου Α.Ε.» του άρθρου δωδέκατου. Με κοινή απόφαση των Υπουργών Ναυτιλίας και Νησιωτικής Πολιτικής, Εθνικής Οικονομίας και Οικονομικών, Εσωτερικών και Εργασίας και Κοινωνικής Ασφάλισης, ρυθμίζονται τα θέματα οργάνωσης, διαδικασίας και εφαρμογής του άρθρου δωδέκατου, τα δικαιολογητικά που συνοδεύουν την αίτηση μετάταξης, καθώς και κάθε άλλο ειδικότερο θέμα σχετικό με την εφαρμογή του ανωτέρω άρθρου. Με όμοια απόφαση δύναται να καθορίζονται οι θέσεις των φορέων μετάταξης της παρ. 2 του άρθρου δωδέκατου, να παρατείνονται οι προθεσμίες της περ. β) της παρ. 2 ή να χορηγείται νέα προθεσμία. Αν οι αιτήσεις μετάταξης είναι περισσότερες από τον ανώτατο αυτόν αριθμό, οι οργανικές θέσεις προς μετάταξη καταλαμβάνονται από τους αιτούντες με τη μεγαλύτερη προϋπηρεσία στην «Οργανισμός Λιμένος Ηρακλείου Α.Ε.».
5. Με απόφαση του Υπουργού Ναυτιλίας και Νησιωτικής Πολιτικής, δύναται να εκδίδονται, οποτεδήποτε, κανονισμοί σχετικά με τα ζητήματα των παρ. 1 και 2 του άρθρου δεκάτου έκτου, περί καταργούμενων διατάξεων, υπό την επιφύλαξη των άρθρων 107 έως και 132 του ν. 4389/2016 (Α’ 94) και στον βαθμό που οι εν λόγω κανονισμοί είναι γενικής εφαρμογής ή αφορούν σε περισσότερους από έναν συγκρίσιμο λιμένα ή εκδίδονται σε εκτέλεση διατάξεων της Σύμβασης Παραχώρησης ή άλλων υποχρεώσεων του Ελληνικού Δημοσίου.
Άρθρο δέκατο πέμπτο
Μεταβατικές διατάξεις
1. Όλες οι υφιστάμενες κατά την Ημερομηνία Έναρξης Ισχύος συλλογικές συμβάσεις εργασίας που αφορούν σε προσωπικό της εταιρείας «Οργανισμός Λιμένος Ηρακλείου Α.Ε.» διατηρούνται σε ισχύ έως την 31η Δεκεμβρίου 2025.
2. Με την επιφύλαξη των όρων της Σύμβασης Παραχώρησης:
α) ο Κανονισμός Εσωτερικής Οργάνωσης και Λειτουργίας, που επικαιροποιήθηκε με την υπ’ αρ. 5/17.5.2019 απόφαση του 10ου Διοικητικού Συμβουλίου της εταιρείας «Οργανισμός Λιμένος Ηρακλείου Α.Ε.» (ΠΡΑ.Δ.Ι.Τ. 919), και
β) ο Γενικός Κανονισμός Προσωπικού της «Οργανισμός Λιμένος Ηρακλείου Α.Ε.» που εγκρίθηκε με την υπ’ αρ. 5118.18/7/2005 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Εμπορικής Ναυτιλίας (Β’ 1634), κατόπιν της υπ’ αρ. 4/3101.2005 απόφασης του Διοικητικού Συμβουλίου της «Οργανισμός Λιμένος Ηρακλείου Α.Ε.», διατηρούνται σε ισχύ μέχρι την αναθεώρηση και αντικατάστασή τους με νεότερη απόφαση του Διοικητικού Συμβουλίου της εταιρείας «Οργανισμός Λιμένος Ηρακλείου Α.Ε.» σύμφωνα με τις διατάξεις περί ιδιωτικών επιχειρήσεων και εκμεταλλεύσεων.
3. Οι εξουσιοδοτήσεις του παρόντος:
α) δεν παραβλάπτουν τη συνεχή εφαρμογή Γενικών ή Ειδικών Κανονισμών Λιμένος που βρίσκονται σε ισχύ για τον Λιμένα Ηρακλείου, και
β) δεν αποκλείουν την έκδοση περαιτέρω τέτοιων κανονισμών, σύμφωνα με τα άρθρα 156 και 157 του Κώδικα Δημοσίου Ναυτικού Δικαίου (ν.δ. 187/1973, A’ 261).
Άρθρο δέκατο έκτο
Καταργούμενες διατάξεις
1. Από την έναρξη ισχύος του παρόντος καταργούνται διατάξεις:
α) με ειδική εφαρμογή στην εταιρεία «Οργανισμός Λιμένος Ηρακλείου Α.Ε.» ή στο Λιμενικό Ταμείο Ηρακλείου, υπό τη μορφή της προκατόχου νομικής οντότητας δημοσίου δικαίου, στον βαθμό που απονέμουν αρμοδιότητα στο Διοικητικό Συμβούλιο της εταιρείας «Οργανισμός Λιμένος Ηρακλείου Α.Ε.» να υιοθετεί, να εισάγει, να θεσπίζει, να εκδίδει, να καθιερώνει ή να τροποποιεί κανονιστικές διατάξεις και κανονισμούς λειτουργίας,
β) στο μέτρο που είναι ασύμβατες με τη Σύμβαση Παραχώρησης, ιδίως δε την κατανομή λειτουργιών και ευθυνών που προβλέπεται στο άρθρο ενδέκατο αυτής ή στον παρόντα,
γ) είτε αυτές εισάγουν προϋποθέσεις, είτε καθιερώνουν εξαιρέσεις από εφαρμοστέες προϋποθέσεις και στο μέτρο που εφαρμόζονται στην εταιρεία «Οργανισμός Λιμένος Ηρακλείου Α.Ε.» ή στον Λιμένα Ηρακλείου, αλλά όχι σε μία ή περισσότερες συγκρίσιμες επιχειρήσεις ή συγκρίσιμους λιμένες, εκτός και αν οι διατάξεις αυτές δεν είναι αντίθετες με συγκεκριμένη διάταξη της Σύμβασης Παραχώρησης,
δ) στο μέτρο που είναι ασύμβατες με τον έλεγχο της εταιρείας «Οργανισμός Λιμένος Ηρακλείου Α.Ε.» από ιδιωτικό οικονομικό φορέα, ιδίως της ισχύουσας νομοθεσίας σχετικά με τον «δημόσιο τομέα», τις «επιχειρήσεις κοινής ωφέλειας» ή τα νομικά πρόσωπα που ελέγχονται έμμεσα ή άμεσα από το Ελληνικό Δημόσιο (εφόσον δεν εφαρμόζονται και σε άλλα νομικά πρόσωπα),
ε) που απονέμουν στην «Οργανισμός Λιμένος Ηρακλείου Α.Ε.» οποιαδήποτε από τις αρμοδιότητες που απαριθμούνται στο άρθρο έβδομο του παρόντος, ή
στ) εκτελεστικοί κανόνες ή κανονισμοί λειτουργίας που έχουν εκδοθεί από τα αρμόδια όργανα της «Οργανισμός Λιμένος Ηρακλείου Α.Ε.» ή το Λιμενικό Ταμείο Ηρακλείου, στο μέτρο που έλκουν την ισχύ τους από οποιαδήποτε από τις προαναφερθείσες διατάξεις.
2. Η παρ. 1 δεν εφαρμόζεται στους κανόνες και στους κανονισμούς της περ. γ) του άρθρου 1.7 της Σύμβασης Παραχώρησης, για τη χρονική περίοδο και υπό τις προϋποθέσεις, που προσδιορίζονται ειδικότερα σε αυτή.
3. Από την έναρξη ισχύος του παρόντος δεν εφαρμόζεται το άρθρο 2 του ν. 4597/2019 (Α’ 35) περί κύρωσης των Συμβάσεων Παραχώρησης που έχουν συναφθεί μεταξύ του Ελληνικού Δημοσίου και των Οργανισμών Λιμένος Α.Ε. στον Λιμένα Ηρακλείου.
ΚΕΦΑΛΑΙΟ Γ’
ΕΝΑΡΞΗ ΙΣΧΥΟΣ
Άρθρο δέκατο έβδομο
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται ειδικότερα.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 26 Ιουλίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
															



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 26 Ιουλίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

