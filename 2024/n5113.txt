NOMOΣ ΥΠ’ ΑΡΙΘΜ. 5113	
Ενσωμάτωση της Οδηγίας (ΕΕ) 2021/2118 για την ασφάλιση αστικής ευθύνης που προκύπτει από την κυκλοφορία αυτοκίνητων οχημάτων, λήψη μέτρων προς εφαρμογή του Κανονισμού (ΕΕ) 2022/858 σχετικά με το πιλοτικό καθεστώς υποδομών της αγοράς που βασίζονται σε τεχνολογία κατανεμημένου καθολικού, ειδικότερες ρυθμίσεις για τα οχήματα και τη δημόσια περιουσία και άλλες διατάξεις του Υπουργείου Εθνικής Οικονομίας και Οικονομικών.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:

ΜΕΡΟΣ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΜΕΡΟΣ Β’
ΔΙΑΤΑΞΕΙΣ ΓΙΑ ΤΗΝ ΑΣΦΑΛΙΣΗ ΑΥΤΟΚΙΝΗΤΩΝ
Άρθρο 3 Ορισμοί - Αντικατάσταση περ. α) και γ), τροποποίηση περ. ια) και προσθήκη περ. ιβ) και ιγ) στο άρθρο 1 του π.δ. 237/1986 (παρ. 1 και 13 άρθρου 1 Οδηγίας (ΕΕ) 2021/2118)
Άρθρο 4 Υποχρέωση ασφάλισης αστικής ευθύνης - Αντικατάσταση παρ. 1 άρθρου 2 π.δ. 237/1986 (περ. α) παρ. 2 και παρ. 4 άρθρου 1 Οδηγίας (ΕΕ) 2021/2118)
Άρθρο 5 Περιεχόμενο ασφαλιστικής κάλυψης - Τροποποίηση παρ. 2 και 4, αντικατάσταση παρ. 5 και τροποποίηση παρ. 6 άρθρου 6 π.δ. 237/1986 (περ. β) παρ. 2, παρ. 5 και 14 άρθρου 1 Οδηγίας (ΕΕ) 2021/2118)
Άρθρο 6 Ηλεκτρονική υποβολή αίτησης ασφάλισης - Τροποποίηση παρ. 2 άρθρου 6α π.δ. 237/1986
Άρθρο 7 Βεβαίωση ιστορικού αξιώσεων - Αντικατάσταση άρθρου 6γ π.δ. 237/1986
(παρ. 15 άρθρου 1 Οδηγίας (ΕΕ) 2021/2118)
Άρθρο 8 Έλεγχος ασφάλισης αυτοκινήτων - Τροποποίηση παρ. 1 και 2 και προσθήκη παρ. 3 στο άρθρο 13 του π.δ. 237/1986 (παρ. 3 άρθρου 1 Οδηγίας (ΕΕ) 2021/2118)
Άρθρο 9 Ασφαλιστική κάλυψη σε αγώνες αυτοκινήτων - Αντικατάσταση άρθρου 15 π.δ. 237/1986 (περ. β) παρ. 2 άρθρου 1 Οδηγίας (ΕΕ) 2021/2118)
Άρθρο 10 Σκοπός του Επικουρικού Κεφαλαίου - Αντικατάσταση άρθρου 17 π.δ. 237/1986
Άρθρο 11 Υποχρεώσεις Επικουρικού Κεφαλαίου - Τροποποίηση παρ. 1, 3 και 5 άρθρου 19 π.δ. 237/1986 (περ. α) και β) παρ. 7 και παρ. 9 άρθρου 1 Οδηγίας (ΕΕ) 2021/2118)
Άρθρο 12 Προστασία ζημιωθέντων έναντι ζημιών από ατυχήματα που συμβαίνουν στο κράτος μέλος της συνήθους διαμονής τους σε περίπτωση αφερεγγυότητας ασφαλιστικής επιχείρησης - Προσθήκη άρθρου 19α στο π.δ. 237/1986 (παρ. 8 άρθρου 1 Οδηγίας (ΕΕ) 2021/2118)
Άρθρο 13 Προστασία ζημιωθέντων έναντι ζημιών από ατυχήματα που συμβαίνουν σε κράτος μέλος άλλο από αυτό της συνήθους διαμονής τους σε περίπτωση αφερεγγυότητας ασφαλιστικής επιχείρησης - Προσθήκη άρθρου 19β στο π.δ. 237/1986 (παρ. 18 άρθρου 1 Οδηγίας (ΕΕ) 2021/2118)
Άρθρο 14 Εισφορά υπέρ του Επικουρικού Κεφαλαίου - Τροποποίηση παρ. 1 και 2 άρθρου 20 π.δ. 237/1986 (παρ. 8 και 18 άρθρου 1 Οδηγίας (ΕΕ) 2021/2118)
Άρθρο 15 Κέντρο πληροφοριών - Τροποποίηση παρ. 4, 6 και 8 άρθρου 27β π.δ. 237/1986 (παρ. 13, περ. α) παρ. 17 και παρ. 19 άρθρου 1 Οδηγίας (ΕΕ) 2021/2118)
Άρθρο 16 Καταργούμενη διάταξη
ΜΕΡΟΣ Γ’
ΕΝΤΟΠΙΣΜΟΣ ΚΑΙ ΕΚΚΑΘΑΡΙΣΗ ΑΔΡΑΝΩΝ ΚΑΙ ΑΝΑΣΦΑΛΙΣΤΩΝ ΟΧΗΜΑΤΩΝ
ΚΕΦΑΛΑΙΟ Α’
ΕΝΤΟΠΙΣΜΟΣ ΚΑΙ ΕΚΚΑΘΑΡΙΣΗ ΑΔΡΑΝΩΝ ΟΧΗΜΑΤΩΝ
Άρθρο 17 Χαρακτηρισμός αδρανών οχημάτων
Άρθρο 18 Εκκαθάριση των Μητρώων Οχημάτων από αδρανή οχήματα
Άρθρο 19 Οχήματα σε κατάσταση προσωρινής αδράνειας
Άρθρο 20 Οχήματα σε κατάσταση οριστικής αδράνειας
ΚΕΦΑΛΑΙΟ Β’
ΠΑΡΑΒΑΣΕΙΣ ΟΧΗΜΑΤΩΝ ΩΣ ΠΡΟΣ ΤΗΝ ΑΣΦΑΛΙΣΗ, ΤΗ ΔΙΕΝΕΡΓΕΙΑ ΤΕΧΝΙΚΟΥ ΕΛΕΓΧΟΥ ΣΕ Κ.Τ.Ε.Ο. ΚΑΙ ΤΗΝ ΚΑΤΑΒΟΛΗ ΤΕΛΩΝ ΚΥΚΛΟΦΟΡΙΑΣ
Άρθρο 21 Πεδίο εφαρμογής
Άρθρο 22 Ηλεκτρονικοί διασταυρωτικοί έλεγχοι οχημάτων
Άρθρο 23 Κυρώσεις
Άρθρο 24 Ένσταση κατά της πράξης επιβολής προστίμου
Άρθρο 25 Συνδρομή φορέων
ΚΕΦΑΛΑΙΟ Γ’
ΛΟΙΠΕΣ ΡΥΘΜΙΣΕΙΣ ΓΙΑ ΟΧΗΜΑΤΑ
Άρθρο 26 Ακινησία και οριστική διαγραφή οχήματος - Αντικατάσταση παρ. 3, προσθήκη παρ. 3Α, 3Β, 3Γ και 3Δ στο άρθρο 22 του ν. 2367/1953
Άρθρο 27 Προσαυξήσεις εκπρόθεσμης καταβολής τελών κυκλοφορίας - Τροποποίηση περ. 1 υποπαρ. Ε.7. άρθρου πρώτου ν. 4093/2012
ΚΕΦΑΛΑΙΟ Δ’
ΕΞΟΥΣΙΟΔΟΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 28 Εξουσιοδοτικές διατάξεις
Άρθρο 29 Καταργούμενες διατάξεις
ΜΕΡΟΣ Δ’
ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ ΤΟΥ ΚΑΝΟΝΙΣΜΟΥ (ΕΕ) 2022/858 ΣΧΕΤΙΚΑ ΜΕ ΕΝΑ ΠΙΛΟΤΙΚΟ ΚΑΘΕΣΤΩΣ ΓΙΑ ΥΠΟΔΟΜΕΣ ΤΗΣ ΑΓΟΡΑΣ ΠΟΥ ΒΑΣΙΖΟΝΤΑΙ ΣΕ ΤΕΧΝΟΛΟΓΙΑ ΚΑΤΑΝΕΜΗΜΕΝΟΥ ΚΑΘΟΛΙΚΟΥ ΚΑΙ ΤΗΝ ΤΡΟΠΟΠΟΙΗΣΗ ΤΟΥ ΚΑΝΟΝΙΣΜΟΥ (ΕΕ) 600/2014 ΚΑΙ ΤΗΣ ΟΔΗΓΙΑΣ 2014/65/ΕΕ
ΚΕΦΑΛΑΙΟ Α’
ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ ΤΟΥ ΚΑΝΟΝΙΣΜΟΥ (ΕΕ) 2022/858, ΣΧΕΤΙΚΑ ΜΕ ΤΟ ΠΙΛΟΤΙΚΟ ΚΑΘΕΣΤΩΣ ΓΙΑ ΥΠΟΔΟΜΕΣ ΤΗΣ ΑΓΟΡΑΣ ΠΟΥ ΒΑΣΙΖΟΝΤΑΙ ΣΕ ΤΕΧΝΟΛΟΓΙΑ ΚΑΤΑΝΕΜΗΜΕΝΟΥ ΚΑΘΟΛΙΚΟΥ
Άρθρο 30 Πεδίο εφαρμογής
Άρθρο 31 Έννοια χρηματοπιστωτικού μέσου - Τροποποίηση περ. 15 άρθρου 4 ν. 4514/2018 (άρθρο 18 Κανονισμού (ΕΕ) 2022/858)
ΚΕΦΑΛΑΙΟ Β’
ΚΑΤΑΧΩΡΙΣΗ ΚΑΙ ΔΙΚΑΙΩΜΑΤΑ ΕΠΙ ΧΡΗΜΑΤΟΠΙΣΤΩΤΙΚΩΝ ΜΕΣΩΝ ΤΕΧΝΟΛΟΓΙΑΣ ΚΑΤΑΝΕΜΗΜΕΝΟΥ ΚΑΘΟΛΙΚΟΥ (Τ.Κ.Κ.) ΣΕ ΣΥΜΜΟΡΦΩΣΗ ΜΕ ΤΟΝ ΚΑΝΟΝΙΣΜΟ (ΕΕ) 2022/858
Άρθρο 32 Αρμόδιες αρχές
Άρθρο 33 Ορισμοί
Άρθρο 34 Εισαγωγή και αρχική καταχώριση
Άρθρο 35 Δικαιούχος
Άρθρο 36 Μεταβίβαση
Άρθρο 37 Εμπράγματα δικαιώματα
ΚΕΦΑΛΑΙΟ Γ’
ΕΦΑΡΜΟΓΗ ΝΟΜΟΘΕΣΙΑΣ ΓΙΑ ΤΙΣ ΑΝΩΝΥΜΕΣ ΕΤΑΙΡΕΙΕΣ ΕΠΙ ΤΙΤΛΩΝ ΠΟΥ ΤΗΡΟΥΝΤΑΙ ΣΕ ΜΗΤΡΩΑ ΥΠΟΔΟΜΗΣ ΑΓΟΡΑΣ ΤΕΧΝΟΛΟΓΙΑΣ ΚΑΤΑΝΕΜΗΜΕΝΟΥ ΚΑΘΟΛΙΚΟΥ
Άρθρο 38 Έννοια άυλων μετοχών ή ομολογιών, κατανεμημένου καθολικού και μητρώου κεντρικού αποθετηρίου τίτλων ή μητρώου υποδομής αγοράς τεχνολογίας κατανεμημένου καθολικού - Προσθήκη περ. ιγ) έως ιε) στο άρθρο 2 του ν. 4548/2018
Άρθρο 39 Ονομαστικές μετοχές - Μετοχικοί τίτλοι - Αντικατάσταση παρ. 5 και 6 άρθρου 40 ν. 4548/2018
Άρθρο 40 Μεταβίβαση των μετοχών με ειδική διαδοχή - Τροποποίηση παρ. 3 άρθρου 41 ν. 4548/2018
Άρθρο 41 Μεταβίβαση των μετοχών λόγω καθολικής διαδοχής - Τροποποίηση άρθρου 42 ν. 4548/2018
Άρθρο 42 Γενικές διατάξεις περί ομολογιών - Τροποποίηση παρ. 3 και 5 άρθρου 59 ν. 4548/2018
Άρθρο 43 Όροι και πρόγραμμα ομολογιακού δανείου - Τροποποίηση παρ. 4 άρθρου 60 ν. 4548/2018
Άρθρο 44 Καθήκοντα εκπροσώπου - Τροποποίηση παρ. 2 και 5 άρθρου 65 ν. 4548/2018
Άρθρο 45 Δικαιούμενοι συμμετοχής στη γενική συνέλευση - Τροποποίηση παρ. 6 και προσθήκη παρ. 9 στο άρθρο 124 του ν. 4548/2018
Άρθρο 46 Συλλογικά και ατομικά δικαιώματα μειοψηφίας - Τροποποίηση παρ. 12 άρθρου 141 ν. 4548/2018
ΚΕΦΑΛΑΙΟ Δ’
ΕΦΑΡΜΟΓΗ ΔΙΑΤΑΞΕΩΝ ΓΙΑ ΟΡΓΑΝΙΣΜΟΥΣ ΣΥΛΛΟΓΙΚΩΝ ΕΠΕΝΔΥΣΕΩΝ ΕΠΙ ΤΙΤΛΩΝ ΠΟΥ ΤΗΡΟΥΝΤΑΙ ΣΕ ΜΗΤΡΩΑ ΥΠΟΔΟΜΗΣ ΑΓΟΡΑΣ ΤΕΧΝΟΛΟΓΙΑΣ ΚΑΤΑΝΕΜΗΜΕΝΟΥ ΚΑΘΟΛΙΚΟΥ
Άρθρο 47 Έννοια μεριδίου οργανισμού συλλογικών επενδύσεων σε κινητές αξίες - Αντικατάσταση περ. β) παρ. 3 άρθρου 2 ν. 4099/2012
Άρθρο 48 Έννοιες που σχετίζονται με το κατανεμημένο καθολικό - Προσθήκη περ. κγ) έως κστ) στο άρθρο 3 του ν. 4099/2012
Άρθρο 49 Μερίδια οργανισμών συλλογικών επενδύσεων σε κινητές αξίες - Τροποποίηση παρ. 4 και προσθήκη παρ. 5α στο άρθρο 6 του ν. 4099/2012
ΚΕΦΑΛΑΙΟ Ε’
ΓΕΝΙΚΗ ΕΦΑΡΜΟΓΗ
Άρθρο 50 Γενική εφαρμογή
ΜΕΡΟΣ Ε’
ΕΠΟΠΤΕΙΑ ΤΗΣ ΑΣΦΑΛΙΣΤΙΚΗΣ ΑΓΟΡΑΣ
Άρθρο 51 Επένδυση κεφαλαίων Εγγυητικού Κεφαλαίου Ζωής και δημοσίευση έκθεσης πεπραγμένων και ισολογισμού - Αντικατάσταση παρ. 2 άρθρου 10 και τροποποίηση παρ. 3 άρθρου 12 ν. 3867/2010
ΜΕΡΟΣ ΣΤ’
ΑΞΙΟΠΟΙΗΣΗ ΑΚΙΝΗΤΩΝ ΤΟΥ ΔΗΜΟΣΙΟΥ - ΤΡΟΠΟΠΟΙΗΣΗ Ν. 5024/2023
Άρθρο 52 Δικαίωμα υποβολής αίτησης εξαγοράς - Αντικατάσταση παρ. 1 και 2 άρθρου 4 ν. 5024/2023
Άρθρο 53 Εξαιρούμενα ακίνητα - Τροποποίηση παρ. 1 άρθρου 5 ν. 5024/2023
Άρθρο 54 Τίμημα εξαγοράς σε ειδικές περιπτώσεις αμφισβήτησης της κυριότητας του δημόσιου ακινήτου - Αντικατάσταση παρ. 1 και 2, τροποποίηση παρ. 5 και κατάργηση παρ. 6 άρθρου 8 ν. 5024/2023
Άρθρο 55 Διαδικασία υποβολής αιτήματος εξαγοράς - Τροποποίηση παρ. 5 και 6 άρθρου 9 ν. 5024/2023
Άρθρο 56 Σύσταση, συγκρότηση και αρμοδιότητες της Επιτροπής Εξαγοράς - Τροποποίηση παρ. 2, 4 και 6 άρθρου 10 ν. 5024/2023
Άρθρο 57 Κυριότητα επί ακινήτων εντός σχεδίου πόλεως - Τροποποίηση παρ. 1 άρθρου 16 ν. 5024/2023
Άρθρο 58 Καταβολή μέρους του τιμήματος εξαγοράς στην Εταιρεία Ακινήτων του Δημοσίου - Τροποποίηση παρ. 2 άρθρου 17 ν. 5024/2023
Άρθρο 59 Εξουσιοδοτικές διατάξεις - Τροποποίηση παρ. 5 άρθρου 19 ν. 5024/2023
ΜΕΡΟΣ Ζ’
ΣΥΜΒΑΣΗ ΠΑΡΑΧΩΡΗΣΗΣ ΛΙΜΕΝΑ ΚΕΡΚΥΡΑΣ
Άρθρο 60 Αύξηση διάρκειας της Σύμβασης Παραχώρησης μεταξύ του Ελληνικού Δημοσίου και του Οργανισμού Λιμένος Κέρκυρας Α.Ε.
ΜΕΡΟΣ Η’
ΛΟΙΠΕΣ ΔΙΑΤΑΞΕΙΣ
Άρθρο 61 Παράταση συμβάσεων Ιδιωτικού Δικαίου Ορισμένου Χρόνου προσωπικού της Γενικής Διεύθυνσης Ηλεκτρονικής Διακυβέρνησης και της Γενικής Διεύθυνσης Οικονομικών Υπηρεσιών της Ανεξάρτητης Αρχής Δημοσίων Εσόδων
Άρθρο 62 Κυριότητα στρατοπέδου Μαρκόπουλου Χανίων
Άρθρο 63 Χορήγηση αποδεικτικών φορολογικής και ασφαλιστικής ενημερότητας και πιστοποιητικών Φόρου Ακίνητης Περιουσίας και Ενιαίου Φόρου Ιδιοκτησίας Ακινήτων στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» και άλλα συναφή θέματα - Τροποποίηση άρθρου 125 ν. 4446/2016
Άρθρο 64 Μισθολογική εξέλιξη υπαλλήλων με σχέση εξαρτημένης εργασίας Ιδιωτικού Δικαίου Αορίστου Χρόνου μετά την υποβολή αίτησης συνταξιοδότησης - Προσθήκη παρ. 5 στο άρθρο 11 του ν. 4354/2015
Άρθρο 65 Κριτήρια ευάλωτου οφειλέτη - Τροποποίηση περ. α) άρθρου 217 και παρ. 5 άρθρου 225 ν. 4738/2020
Άρθρο 66 Παράταση συμβάσεων Ιδιωτικού Δικαίου Ορισμένου Χρόνου προσωπικού καθαριότητας - Τροποποίηση παρ. 1 άρθρου 36 ν. 5047/2023
Άρθρο 67 Ρυθμίσεις θεμάτων «ΛΑΡΚO» - Αντικατάσταση περ. β) παρ. 3 άρθρου 21 ν. 4664/2020 και τροποποίηση παρ. 1 άρθρου 76 ν. 5043/2023
Άρθρο 68 Υποβολή Δηλώσεων Περιουσιακής Κατάστασης και Οικονομικών Συμφερόντων
Άρθρο 69 Έκθεση επιθεωρητών Τράπεζας της Ελλάδος προς τον σκοπό διερεύνησης τραπεζικών υποθέσεων
Άρθρο 70 Μονάδα Τύπου και Ενημέρωσης της Γενικής Γραμματείας Πρωθυπουργού - Τροποποίηση παρ. 2 άρθρου 23 και παρ. 2 άρθρου 31 ν. 4622/2019
Άρθρο 71 Ρύθμιση θεμάτων πρωτοβάθμιας και δευτεροβάθμιας εκπαίδευσης - Τροποποίηση περ. β) άρθρου 48 ν. 5082/2024 και περ. β) παρ. 2δ άρθρου 43 ν. 4186/2013
ΜΕΡΟΣ Θ’
ΜΕΤΑΒΑΤΙΚΕΣ ΔΙΑΤΑΞΕΙΣ
Άρθρο 72 Μεταβατικές διατάξεις
ΜΕΡΟΣ Ι’
ΕΝΑΡΞΗ ΙΣΧΥΟΣ
Άρθρο 73 Έναρξη ισχύος
ΜΕΡΟΣ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος νόμου είναι: α) η εξασφάλιση της αποτελεσματικής προστασίας των ζημιωθέντων από αυτοκινητικά ατυχήματα, σε περίπτωση αφερεγγυότητας ασφαλιστικής επιχείρησης, β) η διοικητική τακτοποίηση των αδρανών και ανασφάλιστων οχημάτων, γ) η πιλοτική ρύθμιση των υποδομών της αγοράς που βασίζονται σε τεχνολογία κατανεμημένου καθολικού, δ) η αξιοποίηση της δημόσιας περιουσίας με ταυτόχρονη διευθέτηση της κατάστασης των διακατεχόμενων ακινήτων του δημοσίου και ε) η κάλυψη των αναγκών σε προσωπικό της Ανεξάρτητης Αρχής Δημοσίων Εσόδων.
Άρθρο 2
Αντικείμενο
Αντικείμενο του παρόντος είναι:
α) η επικαιροποίηση του π.δ. 237/1986 (Α’ 110), περί υποχρέωσης ασφάλισης αστικής ευθύνης, στη βάση της Οδηγίας (ΕΕ) 2021/2118 του Ευρωπαϊκού Κοινοβουλίου και του Συμβουλίου της 24ης Νοεμβρίου 2021 για την τροποποίηση της Οδηγίας 2009/103/ΕΚ, σχετικά με την ασφάλιση της αστικής ευθύνης που προκύπτει από την κυκλοφορία αυτοκινήτων οχημάτων και τον έλεγχο της υποχρέωσης προς ασφάλιση της ευθύνης αυτής,
β) η θέσπιση ειδικών διαδικασιών για την εκκαθάριση των μητρώων οχημάτων που τηρούν οι υπηρεσίες του Δημοσίου από τα αδρανή οχήματα και για τον εντοπισμό οχημάτων που κυκλοφορούν χωρίς να πληρούν τους νόμιμους όρους, η επικαιροποίηση του ρυθμιστικού πλαισίου θέσης και άρσης της κατάστασης ακινησίας οχημάτων, καθώς και του τρόπου μείωσης των προσαυξήσεων των τελών κυκλοφορίας,
γ) η επικαιροποίηση του ν. 4514/2018 (Α’ 14), περί αγορών χρηματοπιστωτικών μέσων, του ν. 4548/2018 (Α’ 104), περί αναμόρφωσης του δικαίου ανωνύμων εταιρειών, και του ν. 4099/2012 (Α’ 250), περί οργανισμών συλλογικών επενδύσεων σε κινητές αξίες και ανωνύμων εταιρειών διαχείρισης αμοιβαίων κεφαλαίων, στη βάση του Κανονισμού (ΕΕ) 2022/858 του Ευρωπαϊκού Κοινοβουλίου και του Συμβουλίου της 30ής Μαΐου 2022, σχετικά με ένα πιλοτικό καθεστώς για υποδομές της αγοράς που βασίζονται σε τεχνολογία κατανεμημένου καθολικού και την τροποποίηση των Κανονισμών (ΕΕ) 600/2014 και (ΕΕ) 909/2014 και της Οδηγίας 2014/65/ΕΕ (L 151),
δ) η τροποποίηση του ν. 3867/2010 (Α’ 128), περί εποπτείας της ιδιωτικής ασφάλισης, σύστασης εγγυητικού κεφαλαίου ιδιωτικής ασφάλισης ζωής και οργανισμών αξιολόγησης πιστοληπτικής ικανότητας,
ε) η τροποποίηση του ν. 5024/2023 (Α’ 41), περί ρυθμίσεων για την εξαγορά κατεχομένων ακινήτων της ιδιωτικής περιουσίας του Δημοσίου και ακινήτων του Ταμείου Εθνικής Άμυνας, και
στ) η θέσπιση ειδικών ρυθμίσεων για το προσωπικό της Ανεξάρτητης Αρχής Δημοσίων Εσόδων.
ΜΕΡΟΣ Β’
ΔΙΑΤΑΞΕΙΣ ΓΙΑ ΤΗΝ ΑΣΦΑΛΙΣΗ ΑΥΤΟΚΙΝΗΤΩΝ
Άρθρο 3
Ορισμοί - Αντικατάσταση περ. α) και γ), τροποποίηση περ. ια) και προσθήκη περ. ιβ) 
και ιγ) στο άρθρο 1 του π.δ. 237/1986 
(παρ. 1 και 13 άρθρου 1 Οδηγίας (ΕΕ) 2021/2118)
Στο άρθρο 1 του π.δ. 237/1986 (Α’ 110), περί ορισμών, επέρχονται οι εξής αλλαγές: α) οι περ. α) και γ) αντικαθίστανται, β) στην περ. ια) αντικαθίσταται το πρώτο εδάφιο και στο δεύτερο γίνονται νομοτεχνικές βελτιώσεις, γ) προστίθενται περ. ιβ) και ιγ), και το άρθρο 1 διαμορφώνεται ως εξής:
«Άρθρο 1
Ορισμοί
Κατά την έννοια του παρόντος:
α) Όχημα είναι:
αα) οποιοδήποτε αυτοκίνητο όχημα που κινείται επί του εδάφους αποκλειστικά δια μηχανικής ισχύος και όχι επί σιδηροτροχιών με:
ααα) μέγιστη ταχύτητα εκ κατασκευής άνω των είκοσι πέντε (25) χιλιομέτρων ανά ώρα ή
ααβ) μέγιστο καθαρό βάρος άνω των είκοσι πέντε (25) χιλιογράμμων/κιλών και μέγιστη ταχύτητα εκ κατασκευής άνω των δεκατεσσάρων (14) χιλιομέτρων ανά ώρα,
αβ) οποιοδήποτε ρυμουλκούμενο χρησιμοποιείται με όχημα της υποπερ. αα), συζευγμένο ή μη μετά του εν λόγω οχήματος.
Με την επιφύλαξη των υποπερ. αα) και αβ), τα αναπηρικά αμαξίδια που προορίζονται αποκλειστικά για χρήση από άτομα με σωματικές αναπηρίες δεν θεωρούνται οχήματα κατά το παρόν.
β) Ασφαλισμένος είναι το πρόσωπο του οποίου η ευθύνη καλύπτεται σύμφωνα με τις διατάξεις του παρόντος.
γ) Ζημιωθείς και μέρος που ζημιώθηκε είναι το πρόσωπο, το οποίο δικαιούται αποκατάσταση της ζημίας που προκλήθηκε από οχήματα.
δ) Ασφαλιστής είναι η ασφαλιστική επιχείρηση που καλύπτει τον κίνδυνο ως και τα κατά τις διατάξεις των άρθρων 16 και 25 Επικουρικό Κεφάλαιο και Γραφείο Διεθνούς Ασφάλισης.
ε) Τόπος συνήθους στάθμευσης αυτοκινήτου οχήματος είναι:
Το έδαφος του κράτους του οποίου το όχημα φέρει πινακίδα κυκλοφορίας, ανεξάρτητα από το αν η πινακίδα είναι μόνιμη ή προσωρινή, ή στις περιπτώσεις που το αυτοκίνητο όχημα δεν φέρει πινακίδες κυκλοφορίας ή φέρει πινακίδες που δεν αντιστοιχούν ή δεν αντιστοιχούν πλέον στο αυτοκίνητο όχημα και αυτό εμπλέκεται σε ατύχημα, το έδαφος του κράτους στο οποίο συνέβη το ατύχημα.
Στην περίπτωση που δεν προβλέπεται καταχώρηση σε μητρώο για ορισμένα αυτοκίνητα τα οποία όμως φέρουν πιστοποιητικό ασφάλισης ή διακριτικό σήμα ανάλογο με την πινακίδα κυκλοφορίας, τόπος συνήθους στάθμευσης θεωρείται το έδαφος του κράτους στο οποίο εκδόθηκε το ανωτέρω σήμα ή πιστοποιητικό.
Στην περίπτωση που δεν προβλέπεται για ορισμένα αυτοκίνητα ούτε καταχώρηση σε μητρώα, ούτε πιστοποιητικό ασφάλισης, ούτε διακριτικό σήμα, τόπος συνήθους στάθμευσης θεωρείται το έδαφος του κράτους της κατοικίας του κατόχου αυτών.
στ) Ασφάλιση με καθεστώς Ελεύθερης Παροχής Υπηρεσιών στην Ελλάδα, σημαίνει κάλυψη του κινδύνου της αστικής ευθύνης από χερσαία αυτοκίνητα οχήματα εξαιρουμένης της ευθύνης του μεταφορέα από ασφαλιστική επιχείρηση που έχει έδρα σε άλλο κράτος μέλος ή υποκατάστημα ή πρακτορείο της επιχείρησης αυτής σε άλλο κράτος μέλος.
ζ) Αντιπρόσωπος για τον διακανονισμό ζημιών κατά την έννοια του παρόντος νόμου είναι το κατά το άρθρο 37α πρόσωπο που έχει διορισθεί στην Ελλάδα από ασφαλιστική επιχείρηση εγκατεστημένη σε κράτος μέλος της Ε.Ε. και του Ε.Ο.Χ..
η) Οργανισμός Αποζημίωσης ορίζεται το κατά το άρθρο 26 του παρόντος Γραφείο Διεθνούς Ασφάλισης.
θ) Κέντρο πληροφοριών είναι η υπηρεσιακή μονάδα του Επικουρικού Κεφαλαίου ασφάλισης ευθύνης από ατυχήματα αυτοκινήτων και ορίζεται στο άρθρο 27β του παρόντος.
ι) Ενοποιημένη Συμφωνία του Συμβουλίου των Γραφείων Διεθνούς Ασφάλισης (Internal Regulations of the Council of Bureaux - Reglement General du Conseil des Bureaux, L 192/23 - 31.7.2003), είναι η συμφωνία η οποία, σύμφωνα με την παράγραφο 2 του άρθρου 2 της Οδηγίας 72/166/ΕΚ του Συμβουλίου της 24ης Απριλίου 1972 (L 103), ενσωμάτωσε και αντικατέστησε, από την 1η Αυγούστου 2003, δυνάμει της από 28/7/2003 απόφασης της Ευρωπαϊκής Επιτροπής (L 192), το σύνολο των διατάξεων της Σύμβασης Ενιαίου Τύπου μεταξύ Γραφείων και της Πολυμερούς Σύμβασης Εγγυήσεως.
ια) Όταν αποστέλλεται όχημα από άλλο κράτος μέλος της Ευρωπαϊκής Ένωσης στην Ελλάδα, κατά παρέκκλιση της υποπερ. β) της περ. 13 του άρθρου 3 του ν. 4364/2016 (Α’ 13), κράτος μέλος στο οποίο εκδηλώθηκε ο κίνδυνος θεωρείται, ανάλογα με την επιλογή του υπόχρεου για την κάλυψη της αστικής ευθύνης, είτε το κράτος μέλος ταξινόμησης του οχήματος είτε, αμέσως μετά την αποδοχή της παράδοσης του οχήματος από τον αγοραστή, η Ελλάδα ως κράτος μέλος προορισμού, για χρονικό διάστημα τριάντα (30) ημερών, ακόμη και αν το όχημα δεν είναι επισήμως ταξινομημένο στην Ελλάδα. Αν κατά το χρονικό διάστημα των τριάντα (30) ημερών, το όχημα εμπλακεί σε ατύχημα χωρίς να έχει ασφαλισθεί, το Επικουρικό Κεφάλαιο, είναι υποχρεωμένο να καταβάλει την αποζημίωση της παρ. 2 του άρθρου 19.
ιβ) Κυκλοφορία οχήματος είναι οποιαδήποτε χρήση οχήματος, η οποία ανταποκρίνεται στη λειτουργία του οχήματος ως μέσου μεταφοράς τη στιγμή του ατυχήματος, ανεξαρτήτως των χαρακτηριστικών του οχήματος και ανεξαρτήτως του εδάφους στο οποίο χρησιμοποιείται το αυτοκίνητο όχημα και του αν το όχημα είναι ακινητοποιημένο ή κινείται.
ιγ) Κράτος μέλος καταγωγής είναι το κράτος μέλος της Ευρωπαϊκής Ένωσης, στο οποίο βρίσκεται η καταστατική έδρα της ασφαλιστικής επιχείρησης που καλύπτει τον κίνδυνο, όπως ορίζεται στην υποπερ. α) της περ. 8 του άρθρου 3 του ν. 4364/2016.»
Άρθρο 4
Υποχρέωση ασφάλισης αστικής ευθύνης - Αντικατάσταση παρ. 1 άρθρου 2 π.δ. 237/1986 (περ. α) παρ. 2 και παρ. 4 άρθρου 1 Οδηγίας (ΕΕ) 2021/2118)
Η παρ. 1 του άρθρου 2 του π.δ. 237/1986 (Α’ 110), περί υποχρέωσης ασφάλισης αστικής ευθύνης, αντικαθίσταται ως εξής:
«1. Ο κύριος ή κάτοχος αυτοκινήτου με τόπο συνήθους στάθμευσης στην Ελλάδα υποχρεούται, με την επιφύλαξη του άρθρου 3, να καλύπτει με ασφάλιση την εκ τούτου έναντι τρίτων αστική ευθύνη που σχετίζεται με την κυκλοφορία του αυτοκινήτου, σύμφωνα με τις διατάξεις του παρόντος. Η υποχρέωση ασφάλισης υφίσταται διαρκώς από τη χορήγηση της άδειας κυκλοφορίας και των πινακίδων κυκλοφορίας, χωρίς να εξαρτάται από την εν τοις πράγμασι κίνηση ή λειτουργία του αυτοκινήτου, εκτός αν έχει τηρηθεί η διαδικασία της ακινησίας, σύμφωνα με το άρθρο 22 του ν. 2367/1953 (Α’ 82). Ατυχήματα που προκαλούνται από οχήματα για τα οποία έχει τηρηθεί η διαδικασία ακινησίας αντιμετωπίζονται όπως τα ατυχήματα από ανασφάλιστα οχήματα και οι ζημιωθέντες έχουν αξίωση αποζημίωσης κατά του Επικουρικού Κεφαλαίου.»
Άρθρο 5
Περιεχόμενο ασφαλιστικής κάλυψης - Τροποποίηση παρ. 2 και 4, αντικατάσταση παρ. 5 και τροποποίηση παρ. 6 άρθρου 6 π.δ. 237/1986 (περ. β) παρ. 2, παρ. 5 και 14 άρθρου 1 Οδηγίας (ΕΕ) 2021/2118)
1. Στο τέλος της παρ. 2 του άρθρου 6 του π.δ. 237/1986 (Α’ 110), περί περιεχομένου της ασφαλιστικής κάλυψης και ευθύνης του ασφαλιστή, προστίθεται ένα εδάφιο, και η παρ. 2 διαμορφώνεται ως εξής:
«2. Η ασφαλιστική κάλυψη πρέπει να περιλαμβάνει την έναντι τρίτων αστική ευθύνη εξαιτίας θανάτωσης ή σωματικής βλάβης ή ζημιών σε πράγματα, στην οποία περιλαμβάνεται και η χρηματική ικανοποίηση για ψυχική οδύνη ή ηθική βλάβη, καθώς και την αστική ευθύνη λόγω θανάτωσης ή σωματικών βλαβών έναντι των μελών της οικογένειας του ασφαλισμένου, οδηγού ή κάθε άλλου προσώπου του οποίου η αστική ευθύνη καλύπτεται σύμφωνα με την πρώτη παράγραφο, ανεξάρτητα από δεσμό συγγένειας. Η ασφαλιστική κάλυψη επίσης περιλαμβάνει και την αστική ευθύνη του κυρίου ή κατόχου έναντι τρίτων σε περίπτωση αυτοκινήτων που έχουν, είτε κλαπεί, είτε αποκτηθεί με χρήση βίας.
Τα πράγματα που μεταφέρονται με το ίδιο αυτοκίνητο εξαιρούνται της υποχρεωτικής ασφάλισης (84/5/ΕΟΚ Αρ. 3, Αρ. 2 παρ. 2).
Εξαιρείται της κάλυψης η αστική ευθύνη έναντι προσώπων τα οποία συγκατατέθηκαν να μεταφερθούν με αυτοκίνητο, εφ’ όσον ο ασφαλιστής αποδείξει ότι γνώριζαν ότι το αυτοκίνητο αφαιρέθηκε από το νόμιμο κάτοχό του με αθέμιτα μέσα ή χρησιμοποιείται προς εκτέλεση εγκληματικής πράξης. (84/5/ΕΟΚ Αρ. 2, παρ. 1, εδάφιο 2).
Αν προκληθεί ατύχημα από ρυμουλκό όχημα που συνδέεται με ρυμουλκούμενο, οι ασφαλιστές του ρυμουλκού και του ρυμουλκούμενου οχήματος, αντίστοιχα, ευθύνονται εις ολόκληρον έναντι των ζημιωθέντων τρίτων. Η ευθύνη των ασφαλιστών αυτών περιορίζεται μέχρι του ασφαλιστικού ποσού των σχετικών συμβάσεων, επιφυλασσομένου σε αυτούς του δικαιώματος της εκατέρωθεν αναγωγής για την κατανομή της ζημίας.
Η ευθύνη του ασφαλιστή του ρυμουλκούμενου οχήματος που προβλέπεται στο προηγούμενο εδάφιο ισχύει, ακόμη και όταν το ρυμουλκούμενο μπορεί να ταυτοποιηθεί, αλλά το όχημα που το ρυμούλκησε δεν μπορεί να ταυτοποιηθεί.»
2. Στην παρ. 4 του άρθρου 6 του π.δ. 237/1986 επέρχονται οι εξής τροποποιήσεις: α) Στο πρώτο εδάφιο η λέξη «αυτοκίνητο» αντικαθίσταται από τη λέξη «όχημα», μετά από τη λέξη «ειδικού» προστίθενται οι λέξεις «για τον σκοπό αυτό» και στο τέλος του εδαφίου προστίθενται οι λέξεις «(ειδική κάλυψη)», β) το δεύτερο εδάφιο διαγράφεται, γ) το νέο δεύτερο εδάφιο αντικαθίσταται και η παρ. 4 διαμορφώνεται ως εξής:
«4. Αν το όχημα πρόκειται να εκτεθεί σε ειδικούς κινδύνους αστικής ευθύνης, η ασφαλιστική κάλυψη πρέπει να περιλαμβάνει και αυτούς, εκδιδομένου ειδικού για τον σκοπό αυτό πιστοποιητικού ασφάλισης (ειδική κάλυψη). Η υποχρέωση σύναψης ειδικής ασφαλιστικής κάλυψης ισχύει ιδίως όταν το όχημα συμμετέχει σε αγώνες, εκδηλώσεις ή δραστηριότητες μηχανοκίνητου αθλητισμού, περιλαμβανομένων αγώνων ταχύτητας, ακρίβειας ή δεξιοτεχνίας, καθώς και διαγωνισμών, εκπαιδεύσεων, δοκιμών και επιδείξεων.»
3. Η παρ. 5 του άρθρου 6 του π.δ. 237/1986 αντικαθίσταται ως εξής:
«5. Το ποσό ασφαλιστικής κάλυψης είναι τουλάχιστον ίσο με αυτό που καθορίζει κάθε φορά με αποφάσεις της η Τράπεζα της Ελλάδος για κάθε είδος κινδύνου που υπάγεται στην υποχρεωτική ασφάλιση και αναθεωρείται, σύμφωνα με τον Εναρμονισμένο Δείκτη Τιμών Καταναλωτή (ΕνΔΤΚ), όπως προβλέπεται στον Κανονισμό (ΕΚ) 2016/792 του Ευρωπαϊκού Κοινοβουλίου και του Συμβουλίου, της 11ης Μαΐου 2016, για τους εναρμονισμένους δείκτες τιμών καταναλωτή και τον δείκτη τιμών κατοικιών και την κατάργηση του Κανονισμού (ΕΚ) 2494/95 του Συμβουλίου (L 135).
Από 1ης Ιανουαρίου 2022 τα ελάχιστα ποσά ασφαλιστικής κάλυψης δεν μπορεί να είναι κατώτερα από τα ακόλουθα ποσά:
α) Σε περίπτωση σωματικής βλάβης, ένα εκατομμύριο τριακόσιες χιλιάδες (1.300.000) ευρώ, ανά ζημιωθέντα.
β) Σε περίπτωση υλικής ζημίας, ένα εκατομμύριο τριακόσιες χιλιάδες ευρώ (1.300.000), ανά ατύχημα, ανεξάρτητα από τον αριθμό των ζημιωθέντων.»
4. Στην παρ. 6 του άρθρου 6 του π.δ. 237/1986 επέρχονται νομοτεχνικές βελτιώσεις, το τέταρτο εδάφιο καταργείται και η παρ. 6 διαμορφώνεται ως εξής:
«6. Ο ασφαλιστής υποχρεούται, το αργότερο, εντός τριών μηνών από την ημερομηνία κατά την οποία ο ζημιωθείς κοινοποίησε την αίτηση αποζημίωσης είτε απευθείας στην ασφαλιστική επιχείρηση του υπαιτίου του ατυχήματος είτε στον αντιπρόσωπο για τον διακανονισμό των ζημιών:
α) Να υποβάλει έγγραφη αιτιολογημένη προσφορά αποζημίωσης, σε περίπτωση που η ευθύνη δεν αμφισβητείται και η ζημία έχει αποτιμηθεί.
β) Να υποβάλει έγγραφη αιτιολογημένη απάντηση επί των σημείων που περιέχονται στην αίτηση, στην περίπτωση που η ευθύνη αμφισβητείται ή δεν έχει ακόμη διαπιστωθεί σαφώς ή σε περίπτωση που η ζημία δεν έχει αποτιμηθεί πλήρως.
Σε περίπτωση παράβασης της περ. α), οφείλεται ο εκάστοτε προβλεπόμενος τόκος υπερημερίας επί του ποσού της αποζημίωσης την οποία προσφέρει η ασφαλιστική επιχείρηση στον ζημιωθέντα, μετά τη λήξη του τριμήνου και μέχρι την ημέρα της προσφοράς. Η ρύθμιση αυτή ισχύει και για τον διακανονισμό των ζημιών που γίνεται μέσω του Γραφείου Διεθνούς Ασφάλισης.»
Άρθρο 6
Ηλεκτρονική υποβολή αίτησης ασφάλισης - Τροποποίηση παρ. 2 άρθρου 6α π.δ. 237/1986
Στην παρ. 2 του άρθρου 6α του π.δ. 237/1986 (Α’ 110), περί προϋποθέσεων παροχής ασφαλιστικής κάλυψης, προστίθεται δεύτερο εδάφιο, και η παρ. 2 διαμορφώνεται ως εξής:
«2. Όπου προβλέπεται έγγραφη επικοινωνία του ασφαλιστή με τον λήπτη της ασφάλισης ή τον ασφαλισμένο ή τον δικαιούχο αποζημίωσης, η επικοινωνία αυτή μπορεί να γίνεται είτε με επιστολή είτε με ηλεκτρονική αλληλογραφία ή τηλεομοιοτυπία ή με αποστολή μηνύματος σε συσκευή κινητής τηλεφωνίας, σε στοιχεία επικοινωνίας που οι τελευταίοι έχουν δηλώσει εγγράφως ή με νόμιμα ηχογραφημένη συνομιλία ότι επιθυμούν μέσω αυτών να συναλλάσσονται με τον ασφαλιστή. Με ηλεκτρονικές μεθόδους, χωρίς τη φυσική υπογραφή του πελάτη, μπορεί να λαμβάνεται και η αίτηση ασφάλισης της παρ. 3 του άρθρου 28 του ν. 4583/2018 (Α’ 212), η δε παράδοσή της από τον διανομέα στον πελάτη και στην ασφαλιστική επιχείρηση μπορεί να αποδεικνύεται με κάθε πρόσφορο μέσο.»
Άρθρο 7
Βεβαίωση ιστορικού αξιώσεων - Αντικατάσταση άρθρου 6γ π.δ. 237/1986 (παρ. 15 άρθρου 1 Οδηγίας (ΕΕ) 2021/2118)
Το άρθρο 6γ του π.δ. 237/1986 (Α’ 110), περί βεβαίωσης σχετικά με τις αξιώσεις αποζημίωσης τρίτων, αντικαθίσταται ως εξής:
«Άρθρο 6γ
Βεβαίωση ιστορικού αξιώσεων
1. Ο λήπτης της ασφάλισης ή ο ασφαλισμένος, όπως καθορίζονται σε ασφαλιστική σύμβαση, έχουν το δικαίωμα να ζητούν από την ασφαλιστική επιχείρηση ή από τα όργανα εκκαθάρισης, σε περίπτωση λύσης της, ανά πάσα στιγμή, βεβαίωση σχετικά με τις αξιώσεις αποζημίωσης τρίτων που αφορούν το όχημα ή τα οχήματα που καλύπτονταν από αυτή την ασφαλιστική σύμβαση, κατά τη διάρκεια της τελευταίας πενταετίας της συμβατικής σχέσης ή την ανυπαρξία τέτοιων αξιώσεων («βεβαίωση ιστορικού αξιώσεων»). Η ασφαλιστική επιχείρηση ή τα όργανα εκκαθάρισης έχουν υποχρέωση να χορηγούν τη βεβαίωση αυτή εντός δεκαπέντε (15) ημερών από την υποβολή της σχετικής αίτησης. Η βεβαίωση που χορηγούν έχει τη μορφή της βεβαίωσης ιστορικού αξιώσεων.
Η μορφή και το περιεχόμενο της εν λόγω βεβαίωσης καθορίζονται στο υπόδειγμα της Ευρωπαϊκής Επιτροπής, το οποίο εκδίδεται σύμφωνα με τα προβλεπόμενα στο άρθρο 16 της Οδηγίας 2009/103/ΕΚ, όπως αυτό αντικαταστάθηκε με την παρ. 15 του άρθρου 1 της Οδηγίας 2021/2118.
2. Οι ασφαλιστικές επιχειρήσεις υποχρεούνται, όταν λαμβάνουν υπόψη τις βεβαιώσεις ιστορικού αξιώσεων που έχουν εκδοθεί από άλλες ασφαλιστικές επιχειρήσεις ή άλλα όργανα εκκαθάρισης, σύμφωνα με την παρ. 1, να μην αντιμετωπίζουν τους λήπτες της ασφάλισης ή τους ασφαλισμένους, κατά τρόπο που εισάγει διακρίσεις, και να μην αυξάνουν τα ασφάλιστρά τους είτε λόγω της ιθαγένειάς τους είτε αποκλειστικά και μόνο λόγω του προηγούμενου κράτους μέλους της συνήθους διαμονής τους.
3. Οι ασφαλιστικές επιχειρήσεις υποχρεούνται, όταν λαμβάνουν υπόψη τις βεβαιώσεις ιστορικού αξιώσεων που έχουν εκδοθεί σε άλλα κράτη μέλη, προκειμένου να καθορίσουν τα ασφάλιστρα και για την εφαρμογή, μεταξύ άλλων, εκπτώσεων, να τις θεωρούν ισότιμες με εκείνες που εκδίδονται από εγχώρια ασφαλιστική επιχείρηση ή όργανα εκκαθάρισης, σύμφωνα με την παρ. 1.
4. Οι ασφαλιστικές επιχειρήσεις υποχρεούνται να δημοσιοποιούν γενική επισκόπηση των πολιτικών που ακολουθούν, σε σχέση με τον τρόπο, με τον οποίο χρησιμοποιούν τις βεβαιώσεις ιστορικού αξιώσεων, κατά τον υπολογισμό των ασφαλίστρων.
5. Η παραβίαση των υποχρεώσεων των παρ. 1 έως 4 από ασφαλιστική επιχείρηση ή τα όργανα εκκαθάρισης, σε περίπτωση λύσης της, συνεπάγεται την επιβολή από την εποπτική αρχή των διοικητικών κυρώσεων της παρ. 1 του άρθρου 256 του ν. 4364/2016 (Α’ 13). Κατά την επιμέτρηση του προστίμου, λαμβάνονται υπόψη οι περιστάσεις της παρ. 6 του άρθρου 256 του ν. 4364/2016.
6. Με την επιφύλαξη του άρθρου 1 του ν. 4605/2019 (Α’ 52), οι ασφαλιστικές επιχειρήσεις δεν υποχρεούνται να δημοσιεύουν εμπορικά ευαίσθητες πληροφορίες, όπως λεπτομέρειες σχετικά με τους τιμολογιακούς κανόνες.»
Άρθρο 8
Έλεγχος ασφάλισης αυτοκινήτων - Τροποποίηση παρ. 1 και 2 και προσθήκη παρ. 3 στο άρθρο 13 του π.δ. 237/1986 
(παρ. 3 άρθρου 1 Οδηγίας (ΕΕ) 2021/2118)
Στο άρθρο 13 του π.δ. 237/1986 (Α’ 110), περί ελέγχου ασφάλισης αυτοκινήτων, επέρχονται οι εξής τροποποιήσεις: α) στην παρ. 1 επέρχεται νομοτεχνική βελτίωση, β) στην παρ. 2, βα) στο πρώτο εδάφιο επέρχονται νομοτεχνικές βελτιώσεις και ββ) το δεύτερο εδάφιο αντικαθίσταται, γ) προστίθεται παρ. 3 και το άρθρο 13 διαμορφώνεται ως εξής:
«Άρθρο 13
Έλεγχοι ασφάλισης αυτοκινήτων
1. Δεν διενεργείται έλεγχος για την ύπαρξη έγκυρης ασφαλιστικής κάλυψης σε αυτοκίνητα οχήματα που εισέρχονται ή κυκλοφορούν στην Ελλάδα και έχουν τον τόπο συνήθους στάθμευσης στο έδαφος άλλου κράτους μέλους, το Εθνικό Γραφείο Διεθνούς Ασφάλισης του οποίου έχει προσυπογράψει με το αντίστοιχο Ελληνικό Γραφείο το Τμήμα III της Ενοποιημένης Συμφωνίας.
2. Δεν διενεργούνται έλεγχοι ασφάλισης της αστικής ευθύνης που προκύπτει από την κυκλοφορία οχημάτων, τα οποία έχουν τόπο συνήθους στάθμευσης στο έδαφος άλλου κράτους μέλους, καθώς και οχημάτων που έχουν τόπο συνήθους στάθμευσης στο έδαφος τρίτης χώρας και εισέρχονται στην Ελλάδα από το έδαφος άλλου κράτους μέλους. Η διενέργεια τέτοιων ελέγχων ασφάλισης επιτρέπεται, μόνο αν οι έλεγχοι αυτοί δεν εισάγουν διακρίσεις, είναι αναγκαίοι και αναλογικοί για την επίτευξη του επιδιωκόμενου σκοπού και: α) διενεργούνται στο πλαίσιο ελέγχου που δεν αποσκοπεί αποκλειστικά στην εξακρίβωση της ασφάλισης, ή β) αποτελούν μέρος ενός ευρύτερου συστήματος ελέγχων στην Ελλάδα, οι οποίοι διενεργούνται και για τα οχήματα που έχουν τόπο συνήθους στάθμευσης στην Ελλάδα, και δεν απαιτούν την ακινητοποίηση του οχήματος.
3. Επεξεργασία δεδομένων προσωπικού χαρακτήρα είναι δυνατή, αν αυτό κρίνεται αναγκαίο για τον σκοπό της καταπολέμησης της οδήγησης στην Ελλάδα ανασφάλιστων οχημάτων που έχουν συνήθη στάθμευση σε άλλο κράτος μέλος. Τα δεδομένα προσωπικού χαρακτήρα που υποβάλλονται σε επεξεργασία σύμφωνα με το παρόν, αποκλειστικά για τον σκοπό πραγματοποίησης ενός ελέγχου ασφάλισης, διατηρούνται μόνο για όσο διάστημα είναι αναγκαία για τον σκοπό αυτό και διαγράφονται πλήρως μόλις επιτευχθεί ο ως άνω έλεγχος. Αν από τον έλεγχο ασφάλισης προκύψει ότι το όχημα καλύπτεται από υποχρεωτική ασφάλιση σύμφωνα με το άρθρο 2, ο υπεύθυνος επεξεργασίας διαγράφει αμέσως τα εν λόγω δεδομένα. Όταν ο έλεγχος δεν είναι σε θέση να προσδιορίσει κατά πόσον ένα όχημα καλύπτεται από υποχρεωτική ασφάλιση σύμφωνα με το άρθρο 2, τα δεδομένα διατηρούνται μόνο για περιορισμένο χρονικό διάστημα, που δεν υπερβαίνει τον αριθμό των ημερών που απαιτούνται για να διαπιστωθεί αν υπάρχει ασφαλιστική κάλυψη.»
Άρθρο 9
Ασφαλιστική κάλυψη σε αγώνες αυτοκινήτων - 
Αντικατάσταση άρθρου 15 π.δ. 237/1986 (περ. β) παρ. 2 άρθρου 1 Οδηγίας (ΕΕ) 2021/2118)
Το άρθρο 15 του π.δ. 237/1986 (Α’ 110), περί οργάνωσης αγώνων αυτοκινήτων, αντικαθίσταται ως εξής:
«Άρθρο 15
Αγώνες, εκδηλώσεις και δραστηριότητες μηχανοκίνητου αθλητισμού
1. Η άδεια για τη διοργάνωση εκδηλώσεων και δραστηριοτήτων μηχανοκίνητου αθλητισμού, περιλαμβανομένων αγώνων ταχύτητας, ακρίβειας ή δεξιοτεχνίας, καθώς και διαγωνισμών, εκπαιδεύσεων, δοκιμών και επιδείξεων με οχήματα, σε περιορισμένη και οριοθετημένη περιοχή της Ελλάδας, χορηγείται από την αρμόδια αρχή, σύμφωνα με τις περ. γ), δ) και ε) της παρ. 2 του άρθρου 49 του Κώδικα Οδικής Κυκλοφορίας (ν. 2696/1999, Α’ 57), μόνο εφόσον διαπιστωθεί ότι υπάρχει η γενική και ειδική ασφαλιστική κάλυψη του άρθρου 6 και εφόσον υπάρχει και ασφαλιστική κάλυψη της επαγγελματικής αστικής ευθύνης των οργανωτών από οποιοδήποτε ατύχημα προέρχεται από την οργάνωση και διεξαγωγή των ανωτέρω αγώνων, εκδηλώσεων και δραστηριοτήτων.
2. Όποιος διοργανώνει δραστηριότητες της παρ. 1, κατά παράβαση των προβλεπομένων σε αυτή προϋποθέσεων, τιμωρείται με τις ποινές του πρώτου εδαφίου του άρθρου 12.»
Άρθρο 10
Σκοπός του Επικουρικού Κεφαλαίου - Αντικατάσταση άρθρου 17 π.δ. 237/1986
Tο άρθρο 17 του π.δ. 237/1986 (Α’ 110), περί σκοπού του Επικουρικού Κεφαλαίου, αντικαθίσταται ως εξής:
«Άρθρο 17
Σκοπός και αρμοδιότητες 
Επικουρικού Κεφαλαίου
Σκοπός του Επικουρικού Κεφαλαίου είναι η καταβολή ασφαλιστικής αποζημίωσης για αστική ευθύνη από αυτοκινητιστικά ατυχήματα σύμφωνα με τα άρθρα 19, περί υποχρέωσης του Επικουρικού Κεφαλαίου να αποζημιώνει σε περιπτώσεις θανάτου, σωματικών ή υλικών βλαβών, 19α, περί προστασίας ζημιωθέντων έναντι ζημιών από ατυχήματα που συμβαίνουν στο κράτος μέλος της συνήθους διαμονής τους και 19β, περί προστασίας ζημιωθέντων έναντι ζημιών από ατυχήματα που συμβαίνουν σε κράτος μέλος άλλο από αυτό της συνήθους διαμονής τους και την παρ. 2 του άρθρου 23, περί ορισμού του Επικουρικού Κεφαλαίου ως οργανισμού αποζημίωσης για τις ανάγκες της Οδηγίας 2009/103/ΕΚ του Ευρωπαϊκού Κοινοβουλίου και του Συμβουλίου της 16ης Σεπτεμβρίου 2009, σχετικά με την ασφάλιση της αστικής ευθύνης που προκύπτει από την κυκλοφορία αυτοκινήτων οχημάτων και τον έλεγχο της υποχρέωσης προς ασφάλιση της ευθύνης αυτής (L 263).»
Άρθρο 11
Υποχρεώσεις Επικουρικού Κεφαλαίου - Τροποποίηση παρ. 1, 3 και 5 άρθρου 19 π.δ. 237/1986 (περ. α) και β) παρ. 7 και παρ. 9 άρθρου 1 Οδηγίας (ΕΕ) 2021/2118)
1. Στην παρ. 1 του άρθρου 19 του π.δ. 237/1986 (Α’ 110), περί υποχρεώσεων του Επικουρικού Κεφαλαίου, επέρχονται οι εξής τροποποιήσεις: α) στην περ. α) μετά τη λέξη «συγχρόνως» προστίθενται οι λέξεις «θανάτωση ή», β) στην περ. β): βα) στο τέλος του πρώτου εδαφίου προστίθεται η φράση «ή το οποίο βρίσκεται σε κατάσταση ακινησίας, σύμφωνα με το άρθρο 22 του ν. 2367/1953 (Α’ 82)», ββ) στο δεύτερο εδάφιο προστίθενται οι λέξεις «ή τη σωματική βλάβη», γ) η περ. γ) αντικαθίσταται, δ) επέρχονται νομοτεχνικές βελτιώσεις, και η παρ. 1 διαμορφώνεται ως εξής:
«1. Το Επικουρικό Κεφάλαιο είναι υποχρεωμένο να καταβάλει στα πρόσωπα που ζημιώθηκαν την κατά την παρ. 2 αποζημίωση λόγω θανάτωσης ή σωματικών βλαβών ή υλικών ζημιών από αυτοκινητιστικά ατυχήματα όταν:
α) Αυτός που υπέχει ευθύνη παραμένει άγνωστος. Στην περίπτωση αυτή όμως δεν υπάρχει υποχρέωση αποζημίωσης λόγω υλικών ζημιών, εκτός αν προκλήθηκαν συγχρόνως θανάτωση ή σωματικές βλάβες που απαιτούν νοσοκομειακή περίθαλψη, εφόσον έχει επιληφθεί αστυνομική αρχή και η περίθαλψη αυτή διήρκησε τουλάχιστον για χρονικό διάστημα πέντε ημερών σε δημόσιο νοσοκομείο ή ιδιωτικό θεραπευτήριο.
β) Το ατύχημα προήλθε από αυτοκίνητο ως προς το οποίο δεν έχει εκπληρωθεί η κατά το άρθρο 2 υποχρέωση ή το οποίο βρίσκεται σε κατάσταση ακινησίας, σύμφωνα με το άρθρο 22 του ν. 2367/1953 (Α’ 82).
Εξαιρούνται της αποζημίωσης τα πρόσωπα που επιβιβάστηκαν με τη θέλησή τους στο όχημα που προκάλεσε την ζημία ή τη σωματική βλάβη, εφόσον το Επικουρικό Κεφάλαιο αποδείξει ότι γνώριζαν ότι το όχημα δεν ήταν ασφαλισμένο.
γ) Η ασφαλιστική επιχείρηση τέθηκε σε ασφαλιστική εκκαθάριση, με την επιφύλαξη των οριζόμενων στα άρθρα 19α και 19β του παρόντος.
δ) Το ατύχημα προήλθε από ορισμένους τύπους οχημάτων ή ορισμένα οχήματα με ειδική πινακίδα κυκλοφορίας και των οποίων η ευθύνη δεν είχε καλυφθεί σύμφωνα με το άρθρο 2 του παρόντος. Στην περίπτωση αυτή, το Επικουρικό Κεφάλαιο, το οποίο αποζημίωσε ζημία που προκλήθηκε από όχημα ειδικού τύπου ή με ειδική πινακίδα κυκλοφορίας άλλου κράτους μέλους, έχει δικαίωμα αναγωγής κατά του αντίστοιχου Επικουρικού Κεφαλαίου του τόπου συνήθους στάθμευσης του οχήματος.»
2. Στην παρ. 3 του άρθρου 19 του π.δ. 237/1986 επέρχονται οι εξής τροποποιήσεις: α) στο πρώτο εδάφιο επέρχεται νομοτεχνική βελτίωση, β) τα εδάφια δεύτερο και τρίτο αντικαθίστανται, και η παρ. 3 διαμορφώνεται ως εξής:
«3. Στις περιπτώσεις της παρ. 1 το ζημιωθέν πρόσωπο έχει ιδία αξίωση κατά του Επικουρικού Κεφαλαίου, όχι όμως και κατά των μελών αυτού.
Το Επικουρικό Κεφάλαιο με βάση τις πληροφορίες που ζητεί και λαμβάνει από τον ζημιωθέντα υποχρεούται να δίδει αιτιολογημένη απάντηση σχετικά με την καταβολή ή μη αποζημίωσης.
Ωστόσο, το Επικουρικό Κεφάλαιο καταβάλλει την αποζημίωση χωρίς να απαιτείται ο ζημιωθείς να αποδείξει ότι το υπαίτιο νομικό ή φυσικό πρόσωπο αδυνατεί ή αρνείται να πληρώσει.»
3. Στην παρ. 5 του άρθρου 19 του π.δ. 237/1986 επέρχονται οι εξής τροποποιήσεις: α) στο τρίτο εδάφιο: αα) ο όρος «θύμα» αντικαθίσταται από τον όρο «ζημιωθέντα», αβ) η φράση «σε πρώτη φάση να αποζημιώσει το θύμα» αντικαθίσταται από τη φράση «χωρίς καθυστέρηση να καταβάλει την αποζημίωση», β) στο τέταρτο εδάφιο η φράση «Αν τελικά αποφασισθεί» αντικαθίσταται από τη φράση «Αν τελικά συμφωνηθεί ή κριθεί με δικαστική ή άλλη απόφαση» και η παρ. 5 διαμορφώνεται ως εξής:
«5. Η Αποζημίωση του Επικουρικού Κεφαλαίου περιορίζεται στη συμπλήρωση του ποσού που υποχρεούται να καταβάλει ασφαλιστικό Ταμείο ή άλλος οργανισμός κοινωνικής ασφάλισης για την αυτή αιτία στον ζημιωθέντα (84/5/ΕΟΚ άρθρο 1 παρ. 4 εδ. α’).
Το προηγούμενο εδάφιο δεν εφαρμόζεται στις περιπτώσεις που το Ελληνικό Γραφείο Διεθνούς Ασφάλισης καταβάλλει αποζημιώσεις σύμφωνα με τις διατάξεις του παρόντος σε αλλοδαπά Γραφεία Διεθνούς Ασφαλίσεως για ατυχήματα που συμβαίνουν εκτός Ελλάδος.
Σε περίπτωση διαφοράς μεταξύ του Επικουρικού Κεφαλαίου και του ασφαλιστή αστικής ευθύνης για το ποιος πρέπει να αποζημιώσει τον ζημιωθέντα για σωματικές βλάβες που προκαλούνται από όχημα αγνώστων στοιχείων ή για υλικές ζημιές και σωματικές βλάβες ανασφάλιστου οχήματος, το Επικουρικό Κεφάλαιο υποχρεούται χωρίς καθυστέρηση να καταβάλει την αποζημίωση.
Αν τελικά συμφωνηθεί ή κριθεί με δικαστική ή άλλη απόφαση ότι ο ασφαλιστής αστικής ευθύνης θα έπρεπε να έχει καταβάλει την αποζημίωση εξ ολοκλήρου ή εν μέρει, ο ασφαλιστής αστικής ευθύνης θα επιστρέψει το οφειλόμενο ποσό στο Επικουρικό Κεφάλαιο που την κατέβαλε. (90/232/ΕΟΚ αριθ. 4).»
Άρθρο 12
Προστασία ζημιωθέντων έναντι ζημιών από ατυχήματα που συμβαίνουν στο κράτος μέλος της συνήθους διαμονής τους σε περίπτωση αφερεγγυότητας ασφαλιστικής επιχείρησης - Προσθήκη άρθρου 19α στο π.δ. 237/1986 (παρ. 8 άρθρου 1 Οδηγίας (ΕΕ) 2021/2118)
Μετά το άρθρο 19 του π.δ. 237/1986 (Α’ 110), περί υποχρεώσεων του Επικουρικού Κεφαλαίου, προστίθεται άρθρο 19α ως εξής:
«Άρθρο 19α
Προστασία ζημιωθέντων έναντι ζημιών από ατυχήματα που συμβαίνουν στο κράτος μέλος της συνήθους διαμονής τους σε περίπτωση αφερεγγυότητας ασφαλιστικής επιχείρησης
1. Με την επιφύλαξη της παρ. 3 του άρθρου 242 του ν. 4364/2016 (Α’ 13), περί του τρόπου αποζημίωσης των δικαιούχων βεβαιωμένων απαιτήσεων από ασφαλίσεις αστικής ευθύνης αυτοκινήτων, το Επικουρικό Κεφάλαιο παρέχει αποζημίωση, σε ζημιωθέντες που έχουν συνήθη τόπο διαμονής στην Ελλάδα, για ατυχήματα που συμβαίνουν στην Ελλάδα, τουλάχιστον έως τα όρια της υποχρεωτικής ασφάλισης, για υλικές ζημίες ή σωματικές βλάβες που προκαλούνται από όχημα που έχει ασφαλισθεί:
α) σε ασφαλιστική επιχείρηση που εδρεύει σε άλλο κράτος μέλος και τελεί, είτε υπό διαδικασία πτώχευσης, είτε υπό διαδικασία εκκαθάρισης της περ. δ) της παρ. 1 του άρθρου 268 της Οδηγίας 2009/138/ΕΚ, ή
β) σε ασφαλιστική επιχείρηση που εδρεύει στην Ελλάδα και τελεί σε διαδικασία ασφαλιστικής εκκαθάρισης της περ. δ) της παρ. 1 του άρθρου 221 του ν. 4364/2016.
2. Αν τίθεται σε ασφαλιστική εκκαθάριση ασφαλιστική επιχείρηση που εδρεύει στην Ελλάδα, το Επικουρικό Κεφάλαιο υποχρεούται να γνωστοποιήσει το γεγονός αυτό σε όλους τους οργανισμούς των κρατών μελών του άρθρου 10α της Οδηγίας 2009/103/ΕΚ.
3. Ο ζημιωθείς της παρ. 1 μπορεί να αιτηθεί αποζημίωση απευθείας από το Επικουρικό Κεφάλαιο.
4. Το Επικουρικό Κεφάλαιο γνωστοποιεί την παραλαβή της εν λόγω αίτησης ανά περίπτωση:
α. στον ασφαλιστικό εκκαθαριστή της ασφαλιστικής επιχείρησης που εδρεύει στην Ελλάδα,
β. στον αντίστοιχο οργανισμό του κράτους μέλους καταγωγής της ασφαλιστικής επιχείρησης που τελεί υπό πτώχευση ή εκκαθάριση, καθώς και στην ίδια την ασφαλιστική επιχείρηση που τελεί υπό πτώχευση ή εκκαθάριση ή στον διαχειριστή ή τον εκκαθαριστή αυτής.
5. Για την εφαρμογή του παρόντος, το Επικουρικό Κεφάλαιο συνεργάζεται εγκαίρως:
α) με τους αντίστοιχους οργανισμούς άλλων κρατών μελών,
β) με άλλους οργανισμούς που έχουν ιδρυθεί ή εγκριθεί δυνάμει του άρθρου 25α της Οδηγίας 2009/103/ΕΚ σε άλλα κράτη μέλη,
γ) με άλλα ενδιαφερόμενα μέρη, συμπεριλαμβανομένων των ασφαλιστικών επιχειρήσεων που υπόκεινται σε διαδικασία πτώχευσης ή εκκαθάρισης, τον διαχειριστή ή εκκαθαριστή τους ή τον ασφαλιστικό εκκαθαριστή, και
δ) με τις αρμόδιες αρχές της Ελλάδας ή άλλων κρατών μελών, σε όλα τα στάδια της διαδικασίας του παρόντος.
Η συνεργασία αυτή περιλαμβάνει κατά περίπτωση την αίτηση, την παραλαβή, καθώς και την παροχή πληροφοριών, σχετικά με λεπτομέρειες επί συγκεκριμένων απαιτήσεων, που αφορούν την εφαρμογή του παρόντος άρθρου και του άρθρου 10α της Οδηγίας 2009/103/ΕΚ.
6. Ο ασφαλιστικός εκκαθαριστής της ασφαλιστικής επιχείρησης της περ. β) της παρ. 1, αν η αίτηση αποζημίωσης διαβιβαστεί σε αυτόν από το Επικουρικό Κεφάλαιο, υποχρεούται, εντός ενός (1) μηνός από την παραλαβή της, να ενημερώσει αιτιολογημένα το Επικουρικό Κεφάλαιο σχετικά με το εάν αποδέχεται ή αρνείται, εν όλω ή εν μέρει, την ευθύνη για την αξίωση που αφορά την εν λόγω αίτηση, παρέχοντας τις εξής πληροφορίες:
α) αιτιολογημένη προσφορά αποζημίωσης, αν έχει διαπιστώσει ότι αποδέχεται την απαίτηση από ασφάλιση, η αξίωση δεν αμφισβητείται και η ζημιά έχει ποσοτικοποιηθεί εν όλω ή εν μέρει, προσδιορίζοντας το ύψος της ασφαλιστικής απαίτησης που έγινε δεκτό, ή
β) αιτιολογημένη απάντηση στα σημεία που αναφέρονται στην ασφαλιστική απαίτηση, όταν έχει διαπιστώσει ότι η ευθύνη απορρίπτεται ή δεν έχει προσδιοριστεί με σαφήνεια ή δεν έχουν ποσοτικοποιηθεί πλήρως οι ζημιές.
7. Ο ασφαλιστικός εκκαθαριστής της ασφαλιστικής επιχείρησης της περ. β) της παρ. 1, αν η αίτηση αποζημίωσης προέρχεται από οργανισμό άλλου κράτους μέλους, στο πλαίσιο του άρθρου 10α της Οδηγίας 2009/103/ΕΚ, υποχρεούται εντός της προθεσμίας που τίθεται από τον εν λόγω οργανισμό, και πάντως το αργότερο εντός ενός (1) μηνός από την παραλαβή της αίτησης, να ενημερώσει αιτιολογημένα τον οργανισμό που αιτείται την αποζημίωση σχετικά με το εάν αποδέχεται ή αρνείται, εν όλω ή εν μέρει, την ευθύνη για την αξίωση που αφορά την εν λόγω αίτηση, παρέχοντας τις εξής πληροφορίες:
α) αιτιολογημένη προσφορά αποζημίωσης αν έχει διαπιστώσει ότι αποδέχεται την απαίτηση από ασφάλιση, η αξίωση δεν αμφισβητείται και η ζημιά έχει ποσοτικοποιηθεί εν όλω ή εν μέρει, προσδιορίζοντας το ύψος της ασφαλιστικής απαίτησης που έγινε δεκτό, ή
β) αιτιολογημένη απάντηση στα σημεία που αναφέρονται στην ασφαλιστική απαίτηση, όταν έχει διαπιστώσει ότι η ευθύνη απορρίπτεται ή δεν έχει προσδιοριστεί με σαφήνεια ή δεν έχουν ποσοτικοποιηθεί πλήρως οι ζημιές.
8. Το Επικουρικό Κεφάλαιο, βάσει, μεταξύ άλλων, πληροφοριών που λαμβάνει, κατόπιν αιτήματός του, από τον ζημιωθέντα, παρέχει σε αυτόν, εντός τριών (3) μηνών από την ημερομηνία κατά την οποία ο ζημιωθείς υπέβαλε την αίτησή του για αποζημίωση:
α) αιτιολογημένη προσφορά αποζημίωσης αν έχει διαπιστώσει ότι υποχρεούται να καταβάλει αποζημίωση, η αξίωση δεν αμφισβητείται και η ζημιά έχει ποσοτικοποιηθεί εν όλω ή εν μέρει, προσδιορίζοντας το ύψος της ασφαλιστικής απαίτησης που έγινε δεκτό, ή
β) αιτιολογημένη απάντηση στα σημεία που αναφέρονται στην ασφαλιστική απαίτηση, όταν έχει διαπιστώσει ότι δεν υποχρεούται να καταβάλει αποζημίωση, διότι δεν πληρούνται οι προϋποθέσεις των περ. α) και β) της παρ. 1 του παρόντος, ή όταν η ευθύνη απορρίπτεται ή δεν έχει προσδιοριστεί με σαφήνεια ή δεν έχουν ποσοτικοποιηθεί πλήρως οι ζημιές.
9. Το Επικουρικό Κεφάλαιο, αν οφείλεται αποζημίωση, είτε εν όλω είτε εν μέρει, υποχρεούται να την καταβάλει στον ζημιωθέντα χωρίς αδικαιολόγητη καθυστέρηση και πάντως το αργότερο εντός τριών (3) μηνών από την αποδοχή από τον ζημιωθέντα της αιτιολογημένης προσφοράς αποζημίωσης.
10. Το Επικουρικό Κεφάλαιο γνωστοποιεί την καταβολή αποζημίωσης προς τον ζημιωθέντα, βάσει του παρόντος, ανά περίπτωση:
α) όταν η ασφαλιστική επιχείρηση εδρεύει στην Ελλάδα, στον ασφαλιστικό εκκαθαριστή της, οπότε και απαλλάσσεται για το ύψος του ποσού που κατέβαλε, από την αντίστοιχη υποχρέωσή του στο πλαίσιο της παρ. 3 του άρθρου 242 του ν. 4364/2016,
β) όταν η ασφαλιστική επιχείρηση εδρεύει σε άλλο κράτος μέλος, στον αντίστοιχο οργανισμό του κράτους μέλους καταγωγής της ασφαλιστικής επιχείρησης, καθώς και στην ίδια την ασφαλιστική επιχείρηση που τελεί υπό πτώχευση ή εκκαθάριση ή στον διαχειριστή ή τον εκκαθαριστή αυτής.
11. α) Όταν η ασφαλιστική επιχείρηση εδρεύει σε άλλο κράτος μέλος, το Επικουρικό Κεφάλαιο, αφού αποζημιώσει τον ζημιωθέντα σύμφωνα με τις παρ. 1 έως 10, δικαιούται να ζητήσει την πλήρη επιστροφή του ποσού που κατέβαλε ως αποζημίωση από τον αντίστοιχο οργανισμό του κράτους μέλους καταγωγής της ασφαλιστικής επιχείρησης.
β) Όταν η ασφαλιστική επιχείρηση εδρεύει στην Ελλάδα, το Επικουρικό Κεφάλαιο οφείλει, μετά από σχετική αίτηση, να καταβάλει εντός εύλογου χρονικού διαστήματος που δεν υπερβαίνει τους έξι (6) μήνες από την παραλαβή αυτής, στον αντίστοιχο οργανισμό του κράτους μέλους συνήθους διαμονής του ζημιωθέντος, την αποζημίωση που ο εν λόγω οργανισμός κατέβαλε σε αυτόν, εκτός αν υπάρχει διαφορετική έγγραφη συμφωνία μεταξύ του Επικουρικού Κεφαλαίου και του αντίστοιχου οργανισμού του άλλου κράτους μέλους.
12. Το Επικουρικό Κεφάλαιο, σε περίπτωση ασφαλιστικής επιχείρησης που εδρεύει στην Ελλάδα, υποκαθίσταται στα δικαιώματα του ζημιωθέντος μέχρι του ποσού της αποζημίωσης που καταβάλλει, και υπεισέρχεται στο προνόμιο απαιτήσεων από ασφάλιση του άρθρου 240 του ν. 4364/2016.
13. Η κατά το παρόν άρθρο υποχρέωση αποζημίωσης του Επικουρικού Κεφαλαίου περιορίζεται στη συμπλήρωση του ποσού που υποχρεούται να καταβάλει ασφαλιστικό ταμείο ή άλλος οργανισμός κοινωνικής ασφάλισης για την ίδια αιτία στον ζημιωθέντα.
14. Το Επικουρικό Κεφάλαιο καταβάλλει την αποζημίωση της παρ. 1, χωρίς να χρειάζεται ο ζημιωθείς να αποδείξει ότι το υπαίτιο νομικό ή φυσικό πρόσωπο αδυνατεί ή αρνείται να πληρώσει.»
Άρθρο 13
Προστασία ζημιωθέντων έναντι ζημιών από ατυχήματα που συμβαίνουν σε κράτος μέλος άλλο από αυτό της συνήθους διαμονής τους σε περίπτωση αφερεγγυότητας ασφαλιστικής επιχείρησης - Προσθήκη άρθρου 19β στο π.δ. 237/1986 (παρ. 18 άρθρου 1 Οδηγίας (ΕΕ) 2021/2118)
Μετά το άρθρο 19α του π.δ. 237/1986 (Α’ 110), προστίθεται άρθρο 19β ως εξής:
«Άρθρο 19β
Προστασία ζημιωθέντων έναντι ζημιών από ατυχήματα που συμβαίνουν σε κράτος μέλος άλλο από αυτό της συνήθους διαμονής τους σε περίπτωση αφερεγγυότητας ασφαλιστικής επιχείρησης
1. Με την επιφύλαξη της παρ. 3 του άρθρου 242 του ν. 4364/2016 (Α’ 13), το Επικουρικό Κεφάλαιο παρέχει αποζημίωση, σε ζημιωθέντες που έχουν συνήθη τόπο διαμονής στην Ελλάδα, για ατυχήματα που συμβαίνουν σε άλλο κράτος μέλος της Ε.Ε., τουλάχιστον έως τα όρια της υποχρεωτικής ασφάλισης, για υλικές ζημίες ή σωματικές βλάβες που προκαλούνται από όχημα που έχει ασφαλιστεί:
α) σε ασφαλιστική επιχείρηση που εδρεύει σε άλλο κράτος μέλος και τελεί είτε υπό διαδικασία πτώχευσης, είτε υπό διαδικασία εκκαθάρισης της περ. δ) της παρ. 1 του άρθρου 268 της Οδηγίας 2009/138/ΕΚ, ή
β) σε ασφαλιστική επιχείρηση που εδρεύει στην Ελλάδα και τελεί σε διαδικασία ασφαλιστικής εκκαθάρισης της περ. δ) της παρ. 1 του άρθρου 221 του ν. 4364/2016.
2. Αν τίθεται σε ασφαλιστική εκκαθάριση ασφαλιστική επιχείρηση που εδρεύει στην Ελλάδα, το Επικουρικό Κεφάλαιο υποχρεούται να γνωστοποιήσει το γεγονός αυτό σε όλους τους οργανισμούς των κρατών μελών των άρθρων 24 και 25α της Οδηγίας 2009/103/ΕΚ.
3. Ο ζημιωθείς της παρ. 1 μπορεί να αιτηθεί αποζημίωση απευθείας από το Επικουρικό Κεφάλαιο.
4. Το Επικουρικό Κεφάλαιο γνωστοποιεί την παραλαβή της εν λόγω αίτησης ανά περίπτωση:
α. στον ασφαλιστικό εκκαθαριστή της ασφαλιστικής επιχείρησης που εδρεύει στην Ελλάδα,
β. στον αντίστοιχο οργανισμό του κράτους μέλους καταγωγής της ασφαλιστικής επιχείρησης που τελεί υπό πτώχευση ή εκκαθάριση, καθώς και στην ίδια την ασφαλιστική επιχείρηση που τελεί υπό πτώχευση ή εκκαθάριση ή στον διαχειριστή ή τον εκκαθαριστή αυτής,
γ. στο Γραφείο Διεθνούς Ασφάλισης του άρθρου 26 του παρόντος.
5. Για την εφαρμογή του παρόντος, το Επικουρικό Κεφάλαιο συνεργάζεται εγκαίρως:
α) με τους αντίστοιχους οργανισμούς άλλων κρατών μελών,
β) με άλλους οργανισμούς που έχουν ιδρυθεί ή εγκριθεί δυνάμει των άρθρων 10α και 24 της Οδηγίας 2009/103/ΕΚ σε άλλα κράτη μέλη,
γ) με άλλα ενδιαφερόμενα μέρη, συμπεριλαμβανομένων των ασφαλιστικών επιχειρήσεων που υπόκεινται σε διαδικασία πτώχευσης ή εκκαθάρισης, του αντιπροσώπου τους για τον διακανονισμό αξιώσεων ή του διαχειριστή ή του εκκαθαριστή τους, και
δ) με τις αρμόδιες αρχές της Ελλάδας ή άλλων κρατών μελών, σε όλα τα στάδια της διαδικασίας του παρόντος.
Η συνεργασία αυτή περιλαμβάνει κατά περίπτωση την αίτηση, την παραλαβή, καθώς και την παροχή πληροφοριών, μεταξύ άλλων, σχετικά με λεπτομέρειες επί συγκεκριμένων απαιτήσεων, που αφορούν την εφαρμογή του παρόντος και του άρθρου 25α της Οδηγίας 2009/103/ΕΚ.
6. Ο ασφαλιστικός εκκαθαριστής της ασφαλιστικής επιχείρησης της περ. β) της παρ. 1, αν η αίτηση αποζημίωσης διαβιβαστεί σε αυτόν από το Επικουρικό Κεφάλαιο, υποχρεούται, εντός ενός (1) μηνός από την παραλαβή της, να ενημερώσει αιτιολογημένα το Επικουρικό Κεφάλαιο σχετικά με το εάν αποδέχεται ή αρνείται, εν όλω ή εν μέρει, την ευθύνη για την αξίωση που αφορά την εν λόγω αίτηση, παρέχοντας τις εξής πληροφορίες:
α) αιτιολογημένη προσφορά αποζημίωσης αν έχει διαπιστώσει ότι αποδέχεται την απαίτηση από ασφάλιση, η αξίωση δεν αμφισβητείται και η ζημιά έχει ποσοτικοποιηθεί εν όλω ή εν μέρει, προσδιορίζοντας το ύψος της ασφαλιστικής απαίτησης που έγινε δεκτό, ή
β) αιτιολογημένη απάντηση στα σημεία που αναφέρονται στην ασφαλιστική απαίτηση, όταν έχει διαπιστώσει ότι η ευθύνη απορρίπτεται ή δεν έχει προσδιοριστεί με σαφήνεια ή δεν έχουν ποσοτικοποιηθεί πλήρως οι ζημιές.
7. Ο ασφαλιστικός εκκαθαριστής της ασφαλιστικής επιχείρησης της περ. β) της παρ. 1, αν η αίτηση αποζημίωσης προέρχεται από οργανισμό άλλου κράτους μέλους, στο πλαίσιο του άρθρου 25α της Οδηγίας 2009/103/ΕΚ, υποχρεούται εντός της προθεσμίας που τίθεται από τον εν λόγω οργανισμό, και πάντως το αργότερο εντός ενός (1) μηνός από την παραλαβή της αίτησης, να ενημερώσει αιτιολογημένα τον οργανισμό αυτόν σχετικά με το εάν αποδέχεται ή αρνείται, εν όλω ή εν μέρει, την ευθύνη για την αξίωση που αφορά την εν λόγω αίτηση παρέχοντας τις εξής πληροφορίες:
α) αιτιολογημένη προσφορά αποζημίωσης αν έχει διαπιστώσει ότι αποδέχεται την απαίτηση από ασφάλιση, η αξίωση δεν αμφισβητείται και η ζημιά έχει ποσοτικοποιηθεί εν όλω ή εν μέρει, προσδιορίζοντας το ύψος της ασφαλιστικής απαίτησης που έγινε δεκτό, ή
β) αιτιολογημένη απάντηση στα σημεία που αναφέρονται στην ασφαλιστική απαίτηση, όταν έχει διαπιστώσει ότι η ευθύνη απορρίπτεται ή δεν έχει προσδιοριστεί με σαφήνεια ή δεν έχουν ποσοτικοποιηθεί πλήρως οι ζημιές.
8. Το Επικουρικό Κεφάλαιο, βάσει, μεταξύ άλλων, πληροφοριών που λαμβάνει, κατόπιν αιτήματός του, από τον ζημιωθέντα, παρέχει σε αυτόν, εντός τριών (3) μηνών από την ημερομηνία κατά την οποία ο ζημιωθείς υπέβαλε την αίτησή του για αποζημίωση:
α) αιτιολογημένη προσφορά αποζημίωσης, αν έχει διαπιστώσει ότι υποχρεούται να καταβάλει αποζημίωση, η αξίωση δεν αμφισβητείται και η ζημιά έχει ποσοτικοποιηθεί εν όλω ή εν μέρει, προσδιορίζοντας το ύψος της ασφαλιστικής απαίτησης που έγινε δεκτό, ή
β) αιτιολογημένη απάντηση στα σημεία που αναφέρονται στην ασφαλιστική απαίτηση, όταν έχει διαπιστώσει ότι δεν υποχρεούται να καταβάλει αποζημίωση, διότι δεν πληρούνται οι προϋποθέσεις των περ. α) και β) της παρ. 1 του παρόντος, ή όταν η ευθύνη απορρίπτεται ή δεν έχει προσδιοριστεί με σαφήνεια ή δεν έχουν ποσοτικοποιηθεί πλήρως οι ζημιές.
9. Το Επικουρικό Κεφάλαιο, αν οφείλεται αποζημίωση, είτε εν όλω είτε εν μέρει, υποχρεούται να την καταβάλει στον ζημιωθέντα χωρίς αδικαιολόγητη καθυστέρηση και το αργότερο εντός τριών (3) μηνών από την αποδοχή από τον ζημιωθέντα της αιτιολογημένης προσφοράς αποζημίωσης.
10. Το Επικουρικό Κεφάλαιο γνωστοποιεί την καταβολή αποζημίωσης προς τον ζημιωθέντα, βάσει του παρόντος, ανά περίπτωση:
α) όταν η ασφαλιστική επιχείρηση εδρεύει στην Ελλάδα, στον ασφαλιστικό εκκαθαριστή της, οπότε και απαλλάσσεται για το ύψος του ποσού που κατέβαλε, από την αντίστοιχη υποχρέωσή του κατ’ εφαρμογή της παρ. 3 του άρθρου 242 του ν. 4364/2016,
β) όταν η ασφαλιστική επιχείρηση εδρεύει σε άλλο κράτος μέλος, στον αντίστοιχο οργανισμό του κράτους μέλους καταγωγής της ασφαλιστικής επιχείρησης, καθώς και στην ίδια την ασφαλιστική επιχείρηση που τελεί υπό πτώχευση ή εκκαθάριση ή στον διαχειριστή ή τον εκκαθαριστή αυτής,
γ) στο Γραφείο Διεθνούς Ασφάλισης του άρθρου 26 του παρόντος.
11. Όταν η ασφαλιστική επιχείρηση εδρεύει σε άλλο κράτος μέλος, το Επικουρικό Κεφάλαιο, αφού αποζημιώσει τον ζημιωθέντα σύμφωνα με τις παρ. 1 έως 10, δικαιούται να ζητήσει την πλήρη επιστροφή του ποσού που κατέβαλε ως αποζημίωση από τον αντίστοιχο οργανισμό του κράτους μέλους καταγωγής της ασφαλιστικής επιχείρησης.
Όταν η ασφαλιστική επιχείρηση εδρεύει στην Ελλάδα, το Επικουρικό Κεφάλαιο, οφείλει, μετά από σχετική αίτηση, να καταβάλει εντός εύλογου χρονικού διαστήματος που δεν μπορεί να υπερβαίνει τους έξι (6) μήνες από την παραλαβή αυτής, στον αντίστοιχο οργανισμό του κράτους μέλους συνήθους διαμονής του ζημιωθέντος, την αποζημίωση που ο εν λόγω οργανισμός κατέβαλε σε αυτόν, εκτός εάν υπάρχει διαφορετική έγγραφη συμφωνία μεταξύ του Επικουρικού Κεφαλαίου και του αντίστοιχου οργανισμού του άλλου κράτους μέλους.
12. Το Επικουρικό Κεφάλαιο, σε περίπτωση ασφαλιστικής επιχείρησης που εδρεύει στην Ελλάδα, υποκαθίσταται στα δικαιώματα του ζημιωθέντος, μέχρι του ποσού της αποζημίωσης που καταβάλλει, και υπεισέρχεται με το προνόμιο απαιτήσεων από ασφάλιση, κατά το άρθρο 240 του ν. 4364/2016.
13. Η κατά το παρόν άρθρο υποχρέωση αποζημίωσης του Επικουρικού Κεφαλαίου περιορίζεται στη συμπλήρωση του ποσού που υποχρεούται να καταβάλει ασφαλιστικό ταμείο ή άλλος οργανισμός κοινωνικής ασφάλισης για την ίδια αιτία στον ζημιωθέντα.
14. Το Επικουρικό Κεφάλαιο καταβάλλει την αποζημίωση της παρ. 1, χωρίς να χρειάζεται ο ζημιωθείς να αποδείξει ότι το υπαίτιο νομικό ή φυσικό πρόσωπο αδυνατεί ή αρνείται να πληρώσει.»
Άρθρο 14
Εισφορά υπέρ του Επικουρικού Κεφαλαίου -
 Τροποποίηση παρ. 1 και 2 άρθρου 20 π.δ. 237/1986 (παρ. 8 και 18 άρθρου 1 Οδηγίας (ΕΕ) 2021/2118)
1. Στην παρ. 1 του άρθρου 20 του π.δ. 237/1986 (Α’ 110), περί λογαριασμού αρωγής: α) η περ. α) αντικαθίσταται, β) η περ. γ) καταργείται, και η παρ. 1 διαμορφώνεται ως εξής:
«1.α) Για την εκπλήρωση του σκοπού του Επικουρικού Κεφαλαίου, επιβάλλεται εισφορά υπέρ αυτού, που δεν δύναται να υπερβαίνει συνολικά το έξι τοις εκατό (6%) επί του συνόλου των ακαθάριστων εγγεγραμμένων ασφαλίστρων του κλάδου αστικής ευθύνης από οχήματα και η οποία επιμερίζεται ως εξής:
αα) για ευθύνη του Επικουρικού Κεφαλαίου στις περ. α), β) και δ) της παρ. 1 του άρθρου 19, ποσοστό τέσσερα κόμμα πέντε τοις εκατό (4,5%) επί του συνόλου των ακαθάριστων εγγεγραμμένων ασφαλίστρων του κλάδου αστικής ευθύνης από οχήματα. Στην περίπτωση άσκησης του κλάδου με καθεστώς ελεύθερης παροχής υπηρεσιών κατά την έννοια της περ. στ) του άρθρου 1, η εισφορά υπολογίζεται επί των ακαθαρίστων εγγεγραμμένων ασφαλίστρων από ασφαλίσεις που συνήφθησαν με καθεστώς ελεύθερης παροχής υπηρεσιών στην Ελλάδα.
αβ) για ευθύνη του Επικουρικού Κεφαλαίου στην περ. γ) της παρ. 1 του άρθρου 19 και στις περιπτώσεις των άρθρων 19α και 19β, ποσοστό ενάμισι τοις εκατό (1,5%) επί του συνόλου των ακαθάριστων εγγεγραμμένων ασφαλίστρων του κλάδου αστικής ευθύνης από οχήματα. Η εισφορά αυτή επιβάλλεται μόνο στις ασφαλιστικές επιχειρήσεις που εδρεύουν στην Ελλάδα και ασκούν εργασίες του κλάδου 10 της περ. ι της παρ. 1 του άρθρου 4 του ν. 4364/2016 (Α’ 13), κατά παρέκκλιση των οριζόμενων στην παρ. 2 του άρθρου 120 του ιδίου νόμου.
Με απόφαση της Τράπεζας της Ελλάδος, μετά από αιτιολογημένη εισήγηση του Επικουρικού Κεφαλαίου, που συνοδεύεται από σχετική οικονομοτεχνική μελέτη, τα ποσοστά των υποπερ. αα) και αβ) δύνανται να τροποποιούνται, χωρίς όμως, ως άθροισμα, να υπερβαίνουν συνολικώς το όριο του έξι τοις εκατό (6%).
Η εισφορά αυτή βαρύνει σε ποσοστό εβδομήντα τοις εκατό (70%) τις ασφαλιστικές επιχειρήσεις και σε ποσοστό τριάντα τοις εκατό (30%) τους ασφαλισμένους.
Η εισφορά των ασφαλισμένων εμφανίζεται στο ασφαλιστήριο και απαλλάσσεται παντός φόρου ή άλλης φορολογικής επιβάρυνσης εκτός των τελών χαρτοσήμου. Η απόδοση του τέλους χαρτοσήμου γίνεται από τις ασφαλιστικές επιχειρήσεις, σύμφωνα με το π.δ. 160/1978 (Α’ 34).
Οι αλληλασφαλιστικοί συνεταιρισμοί αποδίδουν στο Επικουρικό Κεφάλαιο τις εισφορές, που αναλογούν στους πρωτοβάθμιους συνεταιρισμούς, τους οποίους αντασφαλίζουν, ανεξάρτητα αν εισέπραξαν τις εισφορές αυτές ή όχι.
β) Μέσα σε δεκαπέντε (15) ημέρες από τη λήξη κάθε ημερολογιακού διμήνου, οι ασφαλιστικές επιχειρήσεις αποδίδουν στο Επικουρικό Κεφάλαιο τις εισφορές που αναλογούν στα ασφαλιστήρια συμβόλαια που συνήψαν ή ανανέωσαν κατά το δίμηνο που έληξε, ανεξάρτητα από το αν τα ασφάλιστρα αυτά έχουν εισπραχθεί ή όχι. Σε περίπτωση εκπρόθεσμης καταβολής η εισφορά προσαυξάνεται κατά το επιτόκιο υπερημερίας που ισχύει. Οι εν λόγω εισφορές, εξαιρουμένων των χρηματικών ποσών που απαιτούνται για την εκπλήρωση των υποχρεώσεων του Επικουρικού Κεφαλαίου, επενδύονται, με ευθύνη της Διαχειριστικής Επιτροπής αυτού ή κατατίθενται σε έντοκο λογαριασμό τράπεζας που λειτουργεί νόμιμα στην Ελλάδα.
Με απόφαση του Επικουρικού Κεφαλαίου ρυθμίζονται θέματα στοιχείων και διαδικασιών του τρόπου είσπραξης των εισφορών. Το Επικουρικό Κεφάλαιο είναι υποχρεωμένο εντός ενός (1) μηνός από τη λήξη κάθε ημερολογιακού διμήνου να ενημερώνει την Τράπεζα της Ελλάδος για το ύψος των εισφορών που εισέπραξε, αναλυτικά για κάθε επιχείρηση, και την ημερομηνία καταβολής της εισφοράς, καθώς και ως προς το ποιες επιχειρήσεις δεν κατέβαλαν την εισφορά τους.
γ) Καταργείται.»
2. Στο δεύτερο εδάφιο της παρ. 2 του άρθρου 20 του π.δ. 237/1986, η φράση «μέχρι την 31η Δεκεμβρίου 2023» αντικαθίσταται από τη φράση «μέχρι την 31η Δεκεμβρίου 2025», και η παρ. 2 διαμορφώνεται ως εξής:
«2. Για να εξυπηρετήσει τις ανάγκες του το Επικουρικό Κεφάλαιο μπορεί να συνάπτει δάνεια και να εκχωρεί ή ενεχυριάζει σε ασφάλεια του δανείου απαιτήσεις του ληξιπρόθεσμες ή και μελλοντικές εισφορές υπέρ αυτού μέχρι ποσοστό 2/3 του συνόλου τους.
Αναστέλλεται κάθε αναγκαστική εκτέλεση σε βάρος του Επικουρικού Κεφαλαίου, είτε εις χείρας του, είτε εις χείρας τρίτων, από την έναρξη ισχύος του παρόντος μέχρι την 31η Δεκεμβρίου 2025.
Απαγορεύεται, επίσης, ο συμψηφισμός των εισφορών των μελών του με τυχόν οφειλές του Επικουρικού Κεφαλαίου προς αυτά.»
Άρθρο 15
Κέντρο πληροφοριών - Τροποποίηση παρ. 4, 6 και 8 άρθρου 27β π.δ. 237/1986 
(παρ. 13, περ. α) παρ. 17 και παρ. 19 
άρθρου 1 Οδηγίας (ΕΕ) 2021/2118)
1. Στην παρ. 4 του άρθρου 27β του π.δ. 237/1986 (Α’ 110), περί κέντρου πληροφοριών, προστίθεται τρίτο εδάφιο, και η παρ. 4 διαμορφώνεται ως εξής:
«4. Οι πληροφορίες που αναφέρονται στην παρ. 3 στοιχείο α) του παρόντος, τηρούνται επί χρονικό διάστημα επτά (7) ετών από την ημερομηνία διαγραφής του οχήματος από το μητρώο του Κέντρου πληροφοριών ή από την λήξη του ασφαλιστηρίου συμβολαίου.
Τα κέντρα πληροφοριών των κρατών μελών της Ε.Ε. συνεργάζονται μεταξύ τους για ανταλλαγή στοιχείων, σύμφωνα με τις αρχές της συμφωνίας συνεργασίας που έχουν συνάψει.
Το κέντρο πληροφοριών, σε περίπτωση οχήματος που αποστέλλεται από ένα κράτος μέλος σε άλλο, εφόσον το όχημα είναι ταξινομημένο στην Ελλάδα ή η Ελλάδα είναι το κράτος μέλος προορισμού ή είναι το κράτος μέλος στο οποίο συνέβη το ατύχημα ή στο οποίο διαμένει ο ζημιωθείς, συνεργάζεται με τα αντίστοιχα κέντρα πληροφοριών των άλλων κρατών μελών, προκειμένου να εξασφαλιστεί ότι είναι διαθέσιμες οι απαραίτητες πληροφορίες σχετικά με το αποστελλόμενο όχημα.»
2. Στην παρ. 6 του άρθρου 27β του π.δ. 237/1986: α) προστίθεται αλφαβητική αρίθμηση στις περιπτώσεις, β) προβλέπεται στην περ. β) η υποχρέωση ενημέρωσης του κέντρου πληροφοριών σε περίπτωση που το ασφαλιστήριο καθίσταται άκυρο ή δεν καλύπτει πλέον ταξινομημένο όχημα, γ) το τελευταίο εδάφιο διαγράφεται, και η παρ. 6 διαμορφώνεται ως εξής:
«6. Οι ασφαλιστικές επιχειρήσεις που έχουν έδρα την Ελλάδα, οι αλληλοασφαλιστικοί συνεταιρισμοί, τα εγκατεστημένα στην Ελλάδα υποκαταστήματα ασφαλιστικών επιχειρήσεων με έδρα στην Ε.Ε. και ΕΟΧ και τρίτες χώρες και οι εταιρείες που δραστηριοποιούνται με Ελεύθερη Παροχή Υπηρεσιών (Ε.Π.Υ.) στην Ελλάδα στον κλάδο 10 «αστική ευθύνη από ατυχήματα από χερσαία οχήματα», οφείλουν να ενημερώνουν το Κέντρο πληροφοριών με τα ακόλουθα στοιχεία:
α) Τον αριθμό κυκλοφορίας των οχημάτων για τα οποία καλύπτουν την αστική ευθύνη,
β) τον αριθμό του ασφαλιστηρίου συμβολαίου και τη χρονική περίοδο ισχύος αυτού, καθώς και την επέλευση ή διαπίστωση κάθε περίπτωσης κατά την οποία το ασφαλιστήριο καθίσταται άκυρο ή δεν καλύπτει πλέον ταξινομημένο όχημα,
γ) τον αριθμό της πράσινης κάρτας.
Το Γραφείο Διεθνούς Ασφάλισης οφείλει να ενημερώνει το Κέντρο πληροφοριών με τους αριθμούς των συναπτόμενων συνοριακών ασφαλίσεων όπως προβλέπονται από το άρθρο 4 στοιχείο β’ της Οδηγίας 72/166/ΕΟΚ.
Ο τρόπος υποβολής των ανωτέρω στοιχείων και πληροφοριών καθώς και οι σχετικές προθεσμίες, καθορίζονται με υπουργική απόφαση.»
3. Στην παρ. 8 του άρθρου 27β του π.δ. 237/1986: α) οι λέξεις «στα θύματα» αντικαθίστανται από τις λέξεις «στους ζημιωθέντες», β) το δεύτερο εδάφιο διαγράφεται, και η παρ. 8 διαμορφώνεται ως εξής:
«8. Στο Κέντρο Πληροφοριών λειτουργεί «κεντρική μονάδα αποθήκευσης», η οποία θα διαθέτει εγκαίρως στους ζημιωθέντες τροχαίων ατυχημάτων, στους ασφαλιστές ή στους νόμιμους εκπροσώπους τους τα βασικά στοιχεία που απαιτούνται για τη διευθέτηση των αξιώσεων.»
Άρθρο 16
Καταργούμενη διάταξη
Το άρθρο 38 του π.δ. 237/1986 (Α’ 110), περί κυρώσεων σε ασφαλιστικές επιχειρήσεις, καταργείται.
ΜΕΡΟΣ Γ’
ΕΝΤΟΠΙΣΜΟΣ ΚΑΙ ΕΚΚΑΘΑΡΙΣΗ ΑΔΡΑΝΩΝ ΚΑΙ ΑΝΑΣΦΑΛΙΣΤΩΝ ΟΧΗΜΑΤΩΝ
ΚΕΦΑΛΑΙΟ Α’
ΕΝΤΟΠΙΣΜΟΣ ΚΑΙ ΕΚΚΑΘΑΡΙΣΗ ΑΔΡΑΝΩΝ ΟΧΗΜΑΤΩΝ
Άρθρο 17
Χαρακτηρισμός αδρανών οχημάτων
Οχήματα, κατά την έννοια των άρθρων 1 και 13 του ν. 2367/1953 (Α’ 82), περί τίτλων κυριότητος, ταξινόμησης αδειών κυκλοφορίας και φορολογίας αυτοκινήτων, τα οποία δεν έχουν διαγραφεί, ούτε έχουν τεθεί σε οικειοθελή ή αναγκαστική ακινησία και εμφανίζονται σε κυκλοφορία στα Μητρώα Οχημάτων του Υπουργείου Υποδομών και Μεταφορών, του Υπουργείου Προστασίας του Πολίτη και της Ανεξάρτητης Αρχής Δημοσίων Εσόδων (Α.Α.Δ.Ε.), χαρακτηρίζονται ως αδρανή, όταν για τα τελευταία επτά (7) τουλάχιστον έτη, συμπεριλαμβανομένου του έτους διασταύρωσης, δεν είναι τακτοποιημένα σωρευτικώς ως προς:
α) την καταβολή των αναλογούντων τελών κυκλοφορίας ή χρήσης ή, όταν προβλέπεται, ως προς την ετήσια αναθεώρηση της άδειας κυκλοφορίας τους,
β) την υποχρέωση ασφάλισης και
γ) τη διενέργεια ελέγχου σε Κέντρο Τεχνικού Ελέγχου Οχημάτων (Κ.Τ.Ε.Ο.), για οχήματα που υποχρεούνται σε περιοδικό τεχνικό έλεγχο, σύμφωνα με το άρθρο 3 της υπό στοιχεία 49372/3352/7.7.2017 «Περιοδικός τεχνικός έλεγχος μηχανοκίνητων οχημάτων και των ρυμουλκούμενων τους σε συμμόρφωση με την Οδηγία 2014/45/ΕΚ και κατάργηση της Οδηγίας 2009/40/ΕΚ» κοινής απόφασης των Υπουργών Οικονομίας και Ανάπτυξης, Περιβάλλοντος και Ενέργειας, Υποδομών και Μεταφορών και Αγροτικής Ανάπτυξης και Τροφίμων (Β’ 2726), όπως εκάστοτε ισχύει.
Άρθρο 18
Εκκαθάριση των Μητρώων Οχημάτων 
από αδρανή οχήματα
1. Για την εκκαθάριση από αδρανή οχήματα των Μητρώων Οχημάτων των αρχών του άρθρου 17, εφαρμόζεται από τη Γενική Γραμματεία Πληροφοριακών Συστημάτων και Ψηφιακής Διακυβέρνησης (Γ.Γ.Π.Σ.Ψ.Δ.) του Υπουργείου Ψηφιακής Διακυβέρνησης ηλεκτρονική διασταύρωση δεδομένων που αφορά στα ανωτέρω οχήματα και τα σχετιζόμενα με αυτά πρόσωπα, τα οποία αντλούνται μέσω διαλειτουργικότητας ή διαβιβάζονται σε ηλεκτρονικά αρχεία με ασφαλή διαδικασία, ιδίως από:
α) τα Μητρώα Οχημάτων, για τα οποία έχει εκδοθεί άδεια κυκλοφορίας, τα οποία τηρούνται, κατά περίπτωση, από το Υπουργείο Υποδομών και Μεταφορών ή το Υπουργείο Προστασίας του Πολίτη,
β) τα Μητρώα ακινησίας, τα οποία τηρούνται, κατά περίπτωση, από την Ανεξάρτητη Αρχή Δημοσίων Εσόδων (Α.Α.Δ.Ε.), το Υπουργείο Υποδομών και Μεταφορών ή το Υπουργείο Προστασίας του Πολίτη,
γ) το αρχείο καταβολής τελών κυκλοφορίας του Πληροφοριακού Συστήματος Οχημάτων της Α.Α.Δ.Ε.,
δ) το αρχείο ελέγχου Κέντρου Τεχνικού Ελέγχου Οχημάτων (Κ.Τ.Ε.Ο.) του Υπουργείου Υποδομών και Μεταφορών [άρθρα 35 και 37 του ν. 2963/2001 (Α’ 268) σε συνδυασμό με την υπό στοιχεία 302873/30.9.2022 «Τεχνικές προδιαγραφές συστήματος μηχανογράφησης των Κέντρων Τεχνικού Ελέγχου Οχημάτων (ΚΤΕΟ). Συγκέντρωση επεξεργασία και αποστολή στοιχείων των διενεργουμένων τεχνικών ελέγχων» απόφαση του Υπουργού Υποδομών και Μεταφορών (Β’ 5195), όπως εκάστοτε ισχύει],
ε) το Μητρώο Ασφαλισμένων Οχημάτων του Επικουρικού Κεφαλαίου (άρθρο 27β του π.δ. 237/1986, Α’ 110),
στ) το αρχείο της Εναλλακτικής Διαχείρισης Οχημάτων Ελλάδος (Ε.Δ.Ο.Ε.) για τα οχήματα τέλους κύκλου ζωής τα οποία έχουν παραδοθεί σε συμβεβλημένα με την Ε.Δ.Ο.Ε. σημεία για καταστροφή ή διάλυση,
ζ) το υποσύστημα εξαγωγών του πληροφοριακού συστήματος τελωνείων της Α.Α.Δ.Ε., ICISnet,
η) το Μητρώο Πολιτών του Υπουργείου Εσωτερικών (άρθρο 115 του ν. 4483/2017, Α’ 107),
θ) τα Μητρώα πολιτών τρίτων χωρών που τηρούνται στα Πληροφοριακά Συστήματα του Υπουργείου Μετανάστευσης και Ασύλου,
ι) το πληροφοριακό σύστημα ΤAXISnet και ιδίως το Μητρώο φυσικών και νομικών προσώπων της Α.Α.Δ.Ε.,
ια) το οικείο πληροφοριακό σύστημα του Υπουργείου Προστασίας του Πολίτη ως προς οχήματα τα οποία εμπλέκονται σε υποθέσεις που έχουν τεθεί υπόψη της Ελληνικής Αστυνομίας και σημαίνονται στο πληροφοριακό σύστημα με ειδικότερες ενδείξεις, όπως κλεμμένο, υπό φύλαξη, μη ολοκλήρωση μεταβίβασης,
ιβ) τη βάση δεδομένων του Υπουργείου Υποδομών και Μεταφορών, στην οποία καταχωρούνται από τις Διευθύνσεις Μεταφορών και Επικοινωνιών των Περιφερειακών Ενοτήτων (Π.Ε.), των Περιφερειών της χώρας, οι παρατάσεις της ημερομηνίας υποχρέωσης για τεχνικό έλεγχο οχημάτων, οι οποίες χορηγούνται με απόφαση των αποκεντρωμένων διοικήσεων ή των περιφερειών της χώρας,
ιγ) λοιπά ηλεκτρονικά μητρώα ή πληροφοριακά συστήματα, τα οποία δύναται να περιέχουν στοιχεία σχετικά με τα οχήματα του άρθρου 17, την κυκλοφορία αυτών ή τους ιδιοκτήτες, συνιδιοκτήτες και κατόχους αυτών.
2. Η ηλεκτρονική διασταύρωση του παρόντος διενεργείται μία (1) τουλάχιστον φορά ανά ημερολογιακό εξάμηνο.
3. Για την εφαρμογή του παρόντος ορίζονται ως υπεύθυνοι επεξεργασίας δεδομένων προσωπικού χαρακτήρα κατά λόγο αρμοδιότητας:
α) τα Υπουργεία Εθνικής Οικονομίας και Οικονομικών, Υποδομών και Μεταφορών, Προστασίας του Πολίτη,
β) η Γ.Γ.Π.Σ.Ψ.Δ. του Υπουργείου Ψηφιακής Διακυβέρνησης για τον σκοπό της ταυτοποίησης των οχημάτων και των ιδιοκτητών ή κατόχων μεταξύ των μητρώων, την ενημέρωση των ιδιοκτητών ή κατόχων και τη λειτουργία της ειδικής ηλεκτρονικής εφαρμογής της παρ. 2,
γ) οι Διευθύνσεις Μεταφορών και Επικοινωνιών των Περιφερειών και
δ) η Α.Α.Δ.Ε..
Άρθρο 19
Οχήματα σε κατάσταση προσωρινής αδράνειας
1. Κατόπιν διενέργειας της διασταύρωσης του άρθρου 18, η Γενική Γραμματεία Πληροφοριακών Συστημάτων και Ψηφιακής Διακυβέρνησης (Γ.Γ.Π.Σ.Ψ.Δ.) του Υπουργείου Ψηφιακής Διακυβέρνησης καταρτίζει λίστες εγγραφών των:
α) οχημάτων με στοιχεία προς διόρθωση στα μητρώα οχημάτων,
β) οχημάτων που δεν κατέστη δυνατό να ταυτοποιηθούν και
γ) αδρανών οχημάτων,
τις οποίες διαβιβάζει μέσω διαλειτουργικότητας ή με αποστολή ηλεκτρονικών αρχείων μέσω ασφαλούς διαδικασίας στα Υπουργεία Υποδομών και Μεταφορών, Προστασίας του Πολίτη, Ναυτιλίας και Νησιωτικής Πολιτικής και στην Ανεξάρτητη Αρχή Δημοσίων Εσόδων (Α.Α.Δ.Ε.), οπότε και τα διαλαμβανόμενα σε αυτές οχήματα τίθενται αυτομάτως σε κατάσταση προσωρινής αδράνειας στα σχετικά ηλεκτρονικά Μητρώα, με την αποστολή σχετικής ενημέρωσης από τη Γ.Γ.Π.Σ.Ψ.Δ. και με ευθύνη του αρμόδιου φορέα για έκαστο ηλεκτρονικό μητρώο, καθώς και σε ειδική ψηφιακή εφαρμογή της Ενιαίας Ψηφιακής Πύλης της Δημόσιας Διοίκησης (gov.gr - ΕΨΠ).
2. Τα οχήματα που περιέρχονται σε κατάσταση προσωρινής αδράνειας δεσμεύονται σε όλα τα ηλεκτρονικά συστήματα των συναρμόδιων Υπηρεσιών και δεν επιτρέπεται καμία ενέργεια, η οποία μεταβάλλει την κατάσταση του οχήματος, πλην αυτών που αναφέρονται στις περ. α), β) και γ) της παρούσας. Οι ιδιοκτήτες, συνιδιοκτήτες ή κάτοχοι των εν λόγω οχημάτων, σύμφωνα με τα τηρούμενα στα ηλεκτρονικά μητρώα στοιχεία, ειδοποιούνται από τη Γ.Γ.Π.Σ.Ψ.Δ. με ηλεκτρονικό τρόπο ή με αποστολή ενημερωτικού εγγράφου, με αξιοποίηση των δηλωμένων στοιχείων επικοινωνίας στο Εθνικό Μητρώο Επικοινωνίας ή στα Στοιχεία Μητρώου και Επικοινωνίας της Α.Α.Δ.Ε., για τη θέση του οχήματός τους σε προσωρινή αδράνεια, ώστε να προβούν εντός είκοσι (20) ημερών στις κάτωθι, κατά περίπτωση, ενέργειες:
α) αν το όχημα δεν υφίσταται ή δεν κυκλοφορεί στην Ελλάδα, να επικαιροποιήσουν την κατάσταση του οχήματός τους στην ειδική ηλεκτρονική εφαρμογή της Ενιαίας Ψηφιακής Πύλης της Δημόσιας Διοίκησης του άρθρου 22 του ν. 4727/2020 (Α’ 184) με:
αα) τη συμπλήρωση ηλεκτρονικής υπεύθυνης δήλωσης, με την οποία ζητείται η αλλαγή κατάστασης του οχήματος σε οριστική αδράνεια, ή
αβ) τη συμπλήρωση ηλεκτρονικής υπεύθυνης δήλωσης, με την οποία ζητείται η διαγραφή του οχήματος ή η θέση αυτού σε αναγκαστική ακινησία, και την επιπλέον ηλεκτρονική ανάρτηση των σχετικών αποδεικτικών στοιχείων,
β) αν το όχημα βρίσκεται στην Ελλάδα:
βα) να προβούν στις δέουσες ενέργειες, κατά περίπτωση, προς την Α.Α.Δ.Ε. ή την αρμόδια Διεύθυνση Μεταφορών και Επικοινωνιών της Περιφέρειας ή το Υπουργείο Προστασίας του Πολίτη, ώστε να το θέσουν σε ακινησία σύμφωνα με το άρθρο 22 του ν. 2367/1953 (Α’ 82), ή
ββ) να υποβάλουν στην ειδική ηλεκτρονική εφαρμογή της Ενιαίας Ψηφιακής Πύλης της Δημόσιας Διοίκησης ηλεκτρονική υπεύθυνη δήλωση για την κυκλοφορία του οχήματος στη χώρα και επιπλέον να αναρτήσουν ηλεκτρονικά τα σχετικά αποδεικτικά στοιχεία,
γ) σε οποιαδήποτε περίπτωση αμφισβήτησης του περιεχομένου της ειδοποίησης ως προς τα στοιχεία του οχήματος ή της ιδιοκτησίας αυτού, να υποβάλουν στην ειδική ηλεκτρονική εφαρμογή της Ενιαίας Ψηφιακής Πύλης της Δημόσιας Διοίκησης ηλεκτρονική υπεύθυνη δήλωση και τα κατά περίπτωση απαιτούμενα δικαιολογητικά.
Με την ειδοποίηση της παρούσας ο ιδιοκτήτης, οι συνιδιοκτήτες ή ο κάτοχος του οχήματος ενημερώνονται ταυτόχρονα για την ενδεχόμενη επιβολή των κυρώσεων της παρ. 5 του άρθρου 20, σε περίπτωση ψευδούς δήλωσης ή υποβολής ψευδών ή ανακριβών δικαιολογητικών, τα οποία λαμβάνονται υπόψη για την αλλαγή κατάστασης του οχήματος. Αν πρόκειται για συνιδιοκτησία, για την ολοκλήρωση της διαδικασίας της παρούσας, αρκεί η κατά περίπτωση ηλεκτρονική υποβολή των δηλώσεων των περ. α), β) ή γ), από έναν από τους συνιδιοκτήτες και η ηλεκτρονική αποδοχή της δήλωσης από τους λοιπούς συνιδιοκτήτες.
Τα στοιχεία των δηλώσεων των περ. α), β) και γ) διατίθενται στους αρμόδιους κατά περίπτωση φορείς για έλεγχο συνδρομής των νόμιμων προϋποθέσεων, ενημέρωση των τηρούμενων δεδομένων στα συστήματα αυτών και εκτέλεση των προβλεπόμενων κατά περίπτωση ενεργειών. Για την οριστική διαγραφή οχήματος κατηγορίας «Μ1» ή «Ν1», καθώς και τρικύκλων μηχανοκίνητων οχημάτων, πλην των τρικύκλων μοτοσικλετών, απαιτείται η προσκόμιση πιστοποιητικού καταστροφής σύμφωνα με το π.δ. 116/2004 (Α’ 81).
3. Με την παρέλευση της προθεσμίας της παρ. 2 ο ιδιοκτήτης, οι συνιδιοκτήτες ή ο κάτοχος ενημερώνονται από τη Γ.Γ.Π.Σ.Ψ.Δ. με ηλεκτρονικό τρόπο ή την αποστολή ενημερωτικού εγγράφου για την αλλαγή κατάστασης του οχήματός τους. Κάθε διαδοχική διασταύρωση περιλαμβάνει ζεύξη στοιχείων των αρχείων της παρ. 2 και στοιχείων από το αρχείο οχημάτων σε προσωρινή αδράνεια, πλην αυτών που αφορούν σε οχήματα για τα οποία δεν έχει ολοκληρωθεί ο έλεγχος του δεύτερου εδαφίου της παρ. 2.
4. Η θέση οχημάτων σε κατάσταση προσωρινής αδράνειας σύμφωνα με το παρόν δεν συνεπάγεται την απαλλαγή από την καταβολή τελών κυκλοφορίας, τον έλεγχο Κέντρου Τεχνικού Ελέγχου Οχημάτων, την ασφάλιση ή λοιπές υποχρεώσεις, οι οποίες βαρύνουν το όχημα.
Άρθρο 20
Οχήματα σε κατάσταση οριστικής αδράνειας
1. Οχήματα της υποπερ. αα) της περ. α) της παρ. 2 του άρθρου 19 περιέρχονται αυτοδικαίως σε κατάσταση οριστικής αδράνειας στα κατά περίπτωση μητρώα οχημάτων του Υπουργείου Υποδομών και Μεταφορών, του Υπουργείου Προστασίας του Πολίτη και της Ανεξάρτητης Αρχής Δημοσίων Εσόδων (Α.Α.Δ.Ε.), καθώς και στις σχετικές εφαρμογές της Ενιαίας Ψηφιακής Πύλης της Δημόσιας Διοίκησης του Υπουργείου Ψηφιακής Διακυβέρνησης, με μόνη την υποβολή της υπεύθυνης δήλωσης. Για οχήματα, για τα οποία έχουν αναρτηθεί σχετικά δικαιολογητικά σύμφωνα με την υποπερ. αβ) της περ. α), την υποπερ. ββ) της περ. β) ή την περ. γ) της παρ. 2 του άρθρου 19, διενεργείται κατά περίπτωση έλεγχος από τη Διεύθυνση Μεταφορών και Επικοινωνιών της οικείας Περιφέρειας ή την κατά τόπο αρμόδια αστυνομική αρχή, ο οποίος ολοκληρώνεται εντός τριμήνου από την υποβολή της υπεύθυνης δήλωσης. Οι αρχές του δεύτερου εδαφίου προβαίνουν σε διόρθωση της εικόνας του οχήματος στα σχετικά Μητρώα, με τη συνδρομή, όταν απαιτείται, λοιπών συναρμόδιων αρχών. Το όχημα είναι δυνατόν να διαγράφεται ή να τίθεται σε αναγκαστική ακινησία από την αρμόδια αρχή, όταν από τον έλεγχο των δικαιολογητικών προκύπτει ότι δεν υφίσταται ή ότι πληροί τις προϋποθέσεις θέσης σε αναγκαστική ακινησία, αντίστοιχα.
Σε κατάσταση οριστικής αδράνειας περιέρχονται αυτοδικαίως οχήματα:
α) παλαιότητας άνω των σαράντα (40) ετών για τα οποία: αα) είτε ο ιδιοκτήτης δεν προβαίνει σε ενέργειες επικαιροποίησης εντός τριμήνου από την ειδοποίηση της παρ. 2 του άρθρου 19, αβ) είτε ανήκουν σε θανόντες,
β) τα οποία, για το διάστημα των τελευταίων δεκαπέντε (15) ετών, δεν είναι σωρευτικώς τακτοποιημένα, ως προς την καταβολή των αναλογούντων τελών κυκλοφορίας ή χρήσης ή, όταν προβλέπεται, ως προς την ετήσια αναθεώρηση της άδειας κυκλοφορίας τους, την υποχρέωση ασφάλισης και τη διενέργεια ελέγχου Κέντρου Τεχνικού Ελέγχου Οχημάτων (Κ.Τ.Ε.Ο.). Η αυτοδίκαιη περιέλευση σε κατάσταση οριστικής αδράνειας πραγματοποιείται χωρίς προηγούμενη ειδοποίηση των ιδιοκτητών, συνιδιοκτητών ή κατόχων, εάν το όχημα δεν εμφανίζεται στις φορολογικές δηλώσεις τους τα προηγούμενα πέντε (5) φορολογικά έτη.
2. Οχήματα, τα οποία εντοπίζονται σε κατάσταση προσωρινής αδράνειας σε περισσότερες από τρεις (3) διαδοχικές ηλεκτρονικές διασταυρώσεις, περιέρχονται κατά την τέταρτη διασταύρωση αυτοδικαίως σε κατάσταση οριστικής αδράνειας, στα κατά περίπτωση Μητρώα Οχημάτων του Υπουργείου Υποδομών Μεταφορών, του Υπουργείου Προστασίας του Πολίτη και της Α.Α.Δ.Ε., καθώς και στις σχετικές εφαρμογές της Ενιαίας Ψηφιακής Πύλης της Δημόσιας Διοίκησης του Υπουργείου Ψηφιακής Διακυβέρνησης.
3. Οχήματα θανόντων είναι δυνατόν να τίθενται σε κατάσταση οριστικής αδράνειας ή να διαγράφονται από τους νόμιμους κληρονόμους με απλουστευμένες διαδικασίες.
4. Για τα οχήματα που τίθενται σε κατάσταση οριστικής αδράνειας ή διαγράφονται σύμφωνα με την παρ. 7:
α) δεν επιβάλλονται τέλη κυκλοφορίας που αντιστοιχούν στη χρονική περίοδο κατά την οποία περιήλθαν σε κατάσταση οριστικής αδράνειας, καθώς και τέλη κυκλοφορίας επόμενων ετών,
β) παρέλκει η υποχρέωση διενέργειας ελέγχου Κ.Τ.Ε.Ο. και ασφάλισης, και
γ) δεν επιτρέπεται η κυκλοφορία τους.
5. Εάν καταληφθεί σε κυκλοφορία όχημα που βρίσκεται σε οριστική αδράνεια ή έχει διαγραφεί σύμφωνα με την παρ. 7, επιβάλλεται στον ιδιοκτήτη ή στον κάτοχό τους διοικητικό πρόστιμο ύψους δέκα χιλιάδων (10.000) ευρώ, καθώς και τα τέλη κυκλοφορίας που αναλογούν στο όχημα για το έτος εντοπισμού. Αρμόδιο όργανο για την επιβολή είναι η Α.Α.Δ.Ε., η οποία βεβαιώνει τα αναλογούντα ποσά στον Α.Φ.Μ. του ιδιοκτήτη ή κατόχου μέσω του συστήματος TAXISnet και κοινοποιεί την πράξη επιβολής του προστίμου ηλεκτρονικά, σύμφωνα με το άρθρο 29 του ν. 4727/2020 (Α’ 184). Σε περίπτωση συνιδιοκτησίας, για το πρόστιμο και τα τέλη κυκλοφορίας του παρόντος ευθύνονται αλληλεγγύως και εις ολόκληρον όλοι οι συνιδιοκτήτες.
6. Επαναφορά σε κυκλοφορία οχήματος, το οποίο έχει περιέλθει σε οριστική αδράνεια, είναι δυνατή σε εξαιρετικές περιπτώσεις, με την έκδοση παραβόλου ύψους εκατόν πενήντα (150) ευρώ και κατόπιν τεκμηριωμένης αίτησης προς τη Διεύθυνση Μεταφορών και Επικοινωνιών της οικείας Περιφέρειας ή τις αρμόδιες Υπηρεσίες της Ελληνικής Αστυνομίας, οι οποίες παρέχουν τη σχετική έγκριση ή απορρίπτουν την αίτηση. Η επαναφορά συνεπάγεται όλες τις φορολογικές, ασφαλιστικές και λοιπές υποχρεώσεις σε σχέση με το όχημα για το έτος επαναφοράς και εφεξής.
7. Οχήματα σε κατάσταση οριστικής αδράνειας διαγράφονται οριστικά από τα Μητρώα Οχημάτων των Υπηρεσιών του άρθρου 17, με την παρέλευση επτά (7) ετών από το έτος περιέλευσής τους σε κατάσταση οριστικής αδράνειας.
ΚΕΦΑΛΑΙΟ Β’
ΠΑΡΑΒΑΣΕΙΣ ΟΧΗΜΑΤΩΝ ΩΣ ΠΡΟΣ 
ΤΗΝ ΑΣΦΑΛΙΣΗ, ΤΗ ΔΙΕΝΕΡΓΕΙΑ 
ΤΕΧΝΙΚΟΥ ΕΛΕΓΧΟΥ ΣΕ Κ.Τ.Ε.Ο. ΚΑΙ 
ΤΗΝ ΚΑΤΑΒΟΛΗ ΤΕΛΩΝ ΚΥΚΛΟΦΟΡΙΑΣ
Άρθρο 21
Πεδίο εφαρμογής
Στο πεδίο εφαρμογής του παρόντος κεφαλαίου εμπίπτουν τα οχήματα, κατά την έννοια των άρθρων 1 και 13 του ν. 2367/1953 (Α’ 82), για τα οποία διαπιστώνονται παραβάσεις ως προς τις παρακάτω υποχρεώσεις:
α) την υποχρέωση ασφάλισης, σύμφωνα με τα άρθρα 2 και 5 του π.δ. 237/1986 (Α’ 110),
β) την καταβολή των τελών κυκλοφορίας, σύμφωνα με την υποπαρ. Ε.7. του άρθρου πρώτου του ν. 4093/2012 (Α’ 222) σε συνδυασμό με τα άρθρα 20 του ν. 2948/2001 (Α’ 242) και 22 του ν. 2367/1953, εφόσον αυτά δεν έχουν διαγραφεί ή δεν έχουν τεθεί σε οικειοθελή ή αναγκαστική ακινησία ή σε οριστική αδράνεια σύμφωνα με το άρθρο 20, και
γ) τη διενέργεια περιοδικού τεχνικού ελέγχου σε Κέντρο Τεχνικού Ελέγχου Οχημάτων, κατά το άρθρο 3 της υπ’ αρ. 49372/3352/7.7.2017 κοινής απόφασης των Υπουργών Οικονομίας και Ανάπτυξης, Περιβάλλοντος και Ενέργειας, Υποδομών και Μεταφορών και Αγροτικής Ανάπτυξης και Τροφίμων (Β’ 2726).
Άρθρο 22
Ηλεκτρονικοί διασταυρωτικοί έλεγχοι οχημάτων
Για τον εντοπισμό των οχημάτων του άρθρου 21, πέραν των ελέγχων που προβλέπονται στο άρθρο 5 του π.δ. 237/1986 (Α’ 110), περί της απαγόρευσης κυκλοφορίας αυτοκινήτων στην Ελλάδα χωρίς ασφαλιστική κάλυψη, στο άρθρο 5 του ν. 1350/1983 (Α’ 55), περί απαγόρευσης κυκλοφορίας οχημάτων χωρίς πιστοποιητικό τεχνικού ελέγχου, και την υποπαρ. Ε.7. του άρθρου πρώτου του ν. 4093/2012 (Α’ 222), περί καταβολής τελών κυκλοφορίας, και τον έλεγχο οφειλών από τέλη κυκλοφορίας κατά τη μεταβίβαση αυτοκινήτων, διενεργούνται από τη Γενική Γραμματεία Πληροφοριακών Συστημάτων και Ψηφιακής Διακυβέρνησης (Γ.Γ.Π.Σ.Ψ.Δ.) του Υπουργείου Ψηφιακής Διακυβέρνησης έλεγχοι με ηλεκτρονική διασταύρωση δεδομένων, που αφορούν στα οχήματα και στα σχετιζόμενα με αυτά πρόσωπα, τα οποία αντλούνται μέσω διαλειτουργικότητας ή διαβιβάζονται σε ηλεκτρονικά αρχεία με ασφαλή διαδικασία, τηρουμένων όλων των αναγκαίων τεχνικών και οργανωτικών μέτρων, από τις βάσεις δεδομένων της παρ. 1 του άρθρου 18 (ηλεκτρονικός διασταυρωτικός έλεγχος). Ο ηλεκτρονικός διασταυρωτικός έλεγχος διενεργείται τουλάχιστον μία (1) φορά ανά ημερολογιακό εξάμηνο.
Άρθρο 23
Κυρώσεις
1. Αν, κατά τον ηλεκτρονικό διασταυρωτικό έλεγχο, διαπιστωθεί μία (1) τουλάχιστον από τις παραβάσεις του άρθρου 21, η Γενική Γραμματεία Πληροφοριακών Συστημάτων και Ψηφιακής Διακυβέρνησης (Γ.Γ.Π.Σ.Ψ.Δ.) του Υπουργείου Ψηφιακής Διακυβέρνησης κοινοποιεί στον κάτοχο της άδειας κυκλοφορίας του οχήματος (ιδιοκτήτη ή κάτοχο του οχήματος) ή, σε περίπτωση συνιδιοκτησίας, σε όλους τους ιδιοκτήτες, με ηλεκτρονικό τρόπο ή, επικουρικά εφόσον δεν είναι αυτό δυνατόν, με αποστολή εγγράφου, με αξιοποίηση των δηλωμένων στοιχείων επικοινωνίας στο Εθνικό Μητρώο Επικοινωνίας (ΕΜΕπ) του άρθρου 17 του ν. 4704/2020 (Α’ 133) ή στα στοιχεία Μητρώου και Επικοινωνίας της Ανεξάρτητης Αρχής Δημοσίων Εσόδων (Α.Α.Δ.Ε.) του άρθρου 10 του ν. 5104/2024 (Α’ 58) πράξη επιβολής προστίμου και οφειλή τελών κυκλοφορίας, που εκδίδεται ως εξής:
α) Αν το όχημα εντοπίζεται ανασφάλιστο, επιβάλλεται από τη Γενική Διεύθυνση Σώματος Δίωξης Οικονομικού Εγκλήματος (Γ.Δ. Σ.Δ.Ο.Ε.) του Υπουργείου Εθνικής Οικονομίας και Οικονομικών πρόστιμο χιλίων (1.000) ευρώ για τα λεωφορεία και φορτηγά δημόσιας χρήσης, πεντακοσίων (500) ευρώ για τα επιβατηγά και άλλα οχήματα κάθε φύσης και διακοσίων πενήντα (250) ευρώ για τα δίκυκλα. Για την επιβολή των προστίμων του πρώτου εδαφίου οι αρμόδιες υπηρεσίες της Γ.Δ. Σ.Δ.Ο.Ε. δύνανται να έχουν πρόσβαση σε εφαρμογές της Γ.Γ.Π.Σ.Ψ.Δ. και να λαμβάνουν μέσω διαλειτουργικότητας κάθε αναγκαίο στοιχείο και πληροφορία από το Υπουργείο Υποδομών και Μεταφορών, την Ανεξάρτητη Αρχή Δημοσίων Εσόδων (Α.Α.Δ.Ε.), καθώς και από κάθε άλλο αρμόδιο φορέα, κατά παρέκκλιση των γενικών και ειδικών διατάξεων, συμπεριλαμβανομένων των διατάξεων περί απορρήτου.
β) Αν διαπιστώνεται οφειλή τελών κυκλοφορίας ενός (1) τουλάχιστον έτους, τα οφειλόμενα τέλη κυκλοφορίας μετά του προστίμου της υποπαρ. Ε.7. του άρθρου πρώτου του ν. 4093/2012 (Α’ 222) καταλογίζονται από την Α.Α.Δ.Ε. στο σύνολό τους.
γ) Αν το όχημα δεν έχει υποβληθεί σε περιοδικό έλεγχο Κέντρου Τεχνικού Ελέγχου Οχημάτων, επιβάλλεται από το Υπουργείο Υποδομών και Μεταφορών το πρόστιμο της παρ. 4 του άρθρου 86 του Κώδικα Οδικής Κυκλοφορίας (ν. 2696/1999, Α’ 57).
2. Όταν από τον ηλεκτρονικό διασταυρωτικό έλεγχο διαπιστώνεται παράβαση, διενεργείται υποχρεωτικά δεύτερος ηλεκτρονικός διασταυρωτικός έλεγχος, εντός τριών (3) μηνών από την κοινοποίηση της πράξης επιβολής προστίμου. Αν, κατά τον έλεγχο αυτόν, διαπιστωθεί μη συμμόρφωση του κατόχου της άδειας κυκλοφορίας του οχήματος (ιδιοκτήτη ή κατόχου του οχήματος) με τις υποχρεώσεις των περ. α) και β) του άρθρου 21, η άδεια κυκλοφορίας και οι κρατικές πινακίδες του οχήματος αφαιρούνται. Η αφαίρεση γίνεται, αφού προηγουμένως αποσταλούν από τη Γ.Γ.Π.Σ.Ψ.Δ. τα στοιχεία του κατόχου της άδειας κυκλοφορίας και του οχήματος στην αρμόδια Διεύθυνση Μεταφορών και Επικοινωνιών της Περιφέρειας του τόπου διαμονής του. Η πράξη επιβολής των διοικητικών κυρώσεων του δεύτερου εδαφίου της παρούσας κοινοποιείται στον κάτοχο της άδειας κυκλοφορίας και αποστέλλεται αμελλητί στην αρμόδια αστυνομική αρχή του τόπου διαμονής του, προκειμένου να προβεί στην αφαίρεση των στοιχείων κυκλοφορίας του οχήματος και την παράδοσή τους στη Διεύθυνση Μεταφορών και Επικοινωνιών της Περιφέρειας που εξέδωσε τη σχετική πράξη. Η άδεια κυκλοφορίας και οι πινακίδες του οχήματος επιστρέφονται μόνο με την προσκόμιση του σχετικού συμβολαίου ασφάλισης ή του ισχύοντος δελτίου τεχνικού ελέγχου του οχήματος ή της βεβαίωσης περί μη οφειλής των τελών κυκλοφορίας, κατά περίπτωση, και της απόδειξης καταβολής του προστίμου της παρ. 1, κατά περίπτωση. Ο έλεγχος των προϋποθέσεων επιστροφής της άδειας κυκλοφορίας και των πινακίδων του οχήματος του προηγούμενου εδαφίου δύναται να πραγματοποιείται με διαλειτουργικότητα με τα αντίστοιχα μητρώα μέσω του Κέντρου Διαλειτουργικότητας της Γ.Γ.Π.Σ.Ψ.Δ..
3. Σε περίπτωση υποτροπής, επιβάλλεται πρόστιμο διπλάσιο του προβλεπόμενου στην παρ. 1 και αφαιρούνται η άδεια κυκλοφορίας και οι κρατικές πινακίδες του οχήματος. Η αφαίρεση γίνεται, αφού προηγουμένως αποσταλούν από τη Γ.Γ.Π.Σ.Ψ.Δ. τα στοιχεία του κατόχου της άδειας κυκλοφορίας και του οχήματος στην αρμόδια Διεύθυνση Μεταφορών και Επικοινωνιών της Περιφέρειας του τόπου διαμονής του. Η πράξη επιβολής των διοικητικών κυρώσεων του πρώτου εδαφίου κοινοποιείται στον κάτοχο της άδειας κυκλοφορίας και αποστέλλεται αμελλητί στην αρμόδια αστυνομική αρχή του τόπου διαμονής του, προκειμένου να προβεί στην αφαίρεση των στοιχείων κυκλοφορίας του οχήματος και την παράδοσή τους στη Διεύθυνση Μεταφορών και Επικοινωνιών της Περιφέρειας που εξέδωσε τη σχετική πράξη. Η άδεια κυκλοφορίας και οι πινακίδες του οχήματος επιστρέφονται μόνο με την προσκόμιση του σχετικού συμβολαίου ασφάλισης ή του ισχύοντος δελτίου τεχνικού ελέγχου του οχήματος ή της βεβαίωσης περί μη οφειλής των τελών κυκλοφορίας, κατά περίπτωση, και της απόδειξης καταβολής του προστίμου της παρ. 1, κατά περίπτωση. Ο έλεγχος των προϋποθέσεων επιστροφής της άδειας κυκλοφορίας και των πινακίδων του οχήματος του προηγούμενου εδαφίου δύναται να πραγματοποιείται με διαλειτουργικότητα με τα αντίστοιχα μητρώα μέσω του Κέντρου Διαλειτουργικότητας της Γ.Γ.Π.Σ.Ψ.Δ.. Η υποτροπή της παρούσας συνίσταται στην εκ νέου διάπραξη οποιασδήποτε παράβασης του άρθρου 21, από τον ίδιο ιδιοκτήτη ή κάτοχο, εντός τριετίας από την κοινοποίηση της πράξης επιβολής του προστίμου της παρ. 1 κατά περίπτωση, για το ίδιο όχημα.
4. Σε περίπτωση συνιδιοκτησίας του οχήματος, για τα πρόστιμα των παρ. 1 και 3 ευθύνονται αλληλεγγύως και εις ολόκληρον όλοι οι συνιδιοκτήτες.
Άρθρο 24
Ένσταση κατά της πράξης επιβολής προστίμου
Ο ιδιοκτήτης ή ο κάτοχος του οχήματος έχει δικαίωμα ένστασης, η οποία υποβάλλεται ηλεκτρονικά σε ειδική ηλεκτρονική εφαρμογή της Ενιαίας Ψηφιακής Πύλης της Δημόσιας Διοίκησης εντός προθεσμίας δέκα (10) εργάσιμων ημερών από την κοινοποίηση της πράξης επιβολής προστίμου. Η ένσταση εξετάζεται από την αρχή που επιβάλλει το αντίστοιχο πρόστιμο της παρ. 1 του άρθρου 23, η οποία αποφαίνεται εντός προθεσμίας τριάντα (30) εργάσιμων ημερών, καταχωρίζοντας τη σχετική απόφαση στην ειδική ηλεκτρονική εφαρμογή του πρώτου εδαφίου. Σε περίπτωση αποδοχής της ένστασης, το οικείο πρόστιμο ή τα τέλη κυκλοφορίας διαγράφονται.
Άρθρο 25
Συνδρομή φορέων
Για την άσκηση των αρμοδιοτήτων του παρόντος μέρους κατά το στάδιο που προηγείται της έκδοσης της πράξης επιβολής προστίμου ή της έκδοσης της απόφασης επί της ένστασης, δύναται να παρέχεται με σύμβαση στις αρμόδιες υπηρεσίες τεχνική ή άλλου είδους συνδρομή από τρίτους φορείς, νομικά ή φυσικά πρόσωπα, που επιλέγονται σύμφωνα με τον ν. 4412/2016 (Α’ 147).
ΚΕΦΑΛΑΙΟ Γ’
ΛΟΙΠΕΣ ΡΥΘΜΙΣΕΙΣ ΓΙΑ ΟΧΗΜΑΤΑ
Άρθρο 26
Ακινησία και οριστική διαγραφή οχήματος - Αντικατάσταση παρ. 3, προσθήκη παρ. 3Α, 3Β, 3Γ και 3Δ στο άρθρο 22 του ν. 2367/1953
Στο άρθρο 22 του ν. 2367/1953 (Α’ 82), περί δήλωσης ακινησίας: α) αντικαθίσταται η παρ. 3, β) προστίθενται παρ. 3Α, 3Β, 3Γ και 3Δ, και οι παρ. 3 έως 3Δ διαμορφώνονται ως εξής:
«3. Αυτοκίνητο όχημα, για το οποίο υποβλήθηκε δήλωση ακινησίας, απαγορεύεται να κυκλοφορήσει για οποιαδήποτε αιτία.
3Α. Για όχημα, για το οποίο έχει δηλωθεί ακινησία, εάν εντοπισθεί στο πλαίσιο ελέγχων, είτε διερχόμενο, είτε σταθμευμένο σε διαφορετικό σημείο από αυτό το οποίο έχει δηλωθεί στην ηλεκτρονική δήλωση ακινησίας, αίρεται αυτοδικαίως η ακινησία και επιβάλλεται από την Ανεξάρτητη Αρχή Δημοσίων Εσόδων (Α.Α.Δ.Ε.), πέραν των τελών κυκλοφορίας και του προστίμου μη καταβολής αυτών που προβλέπονται στην παρ. 1 της υποπαρ. Ε.7. του άρθρου πρώτου του ν. 4093/2012 (Α’ 222), και διοικητικό πρόστιμο ίσο με δέκα χιλιάδες (10.000) ευρώ.
Το διοικητικό πρόστιμο επιβάλλεται στον ιδιοκτήτη ή κάτοχο του οχήματος και, σε περίπτωση συνιδιοκτητών, στον συνιδιοκτήτη που αρχικά υπέβαλε το αίτημα θέσης του οχήματος σε ακινησία. Το διοικητικό πρόστιμο αποτελεί στο σύνολό του δημόσιο έσοδο, καταχωρείται στον Α.Λ.Ε. 1560989001 «Λοιπά πρόστιμα και χρηματικές ποινές», βεβαιώνεται και εισπράττεται σύμφωνα με τον Κώδικα Είσπραξης Δημοσίων Εσόδων (Κ.Ε.Δ.Ε. - ν. 4978/2022, Α’ 190) από την Α.Α.Δ.Ε..
Σε περίπτωση υποτροπής, το διοικητικό πρόστιμο τριπλασιάζεται και, με απόφαση του αρμόδιου οργάνου, αφαιρείται για τρία (3) έτη το δίπλωμα οδήγησης του ιδιοκτήτη ή κατόχου του οχήματος.
Η υποτροπή συνίσταται στην εκ νέου διάπραξη της παράβασης από τον ίδιο ιδιοκτήτη ή κάτοχο, εντός πενταετίας από την κοινοποίηση της αρχικής πράξης επιβολής του διοικητικού προστίμου, για το ίδιο όχημα.
Το πρόστιμο επιβάλλεται από την Α.Α.Δ.Ε. και κοινοποιείται σύμφωνα με το άρθρο 5 του Κώδικα Φορολογικής Διαδικασίας (Κ.Φ.Δ. - ν. 5104/2024, Α’ 58). Κατά της πράξης επιβολής του προστίμου της παρούσας επιτρέπεται η άσκηση προσφυγής σύμφωνα με τον Κώδικα Διοικητικής Δικονομίας (Κ.Δ.Δ. - ν. 2717/1999, Α’ 97).
Για την αφαίρεση του διπλώματος ενημερώνεται η αρμόδια Υπηρεσία του Υπουργείου Υποδομών και Μεταφορών.
3Β. Ως αρμόδια για τη διενέργεια ελέγχου όργανα ορίζονται οι φορολογικές και τελωνειακές Υπηρεσίες της Α.Α.Δ.Ε.. Ο έλεγχος δύναται να διενεργείται κατόπιν έκδοσης εντολής ελέγχου ή κατόπιν ηλεκτρονικών διασταυρώσεων από την Α.Α.Δ.Ε., με άντληση στοιχείων από τους παραχωρησιούχους αυτοκινητοδρόμων. Τα όργανα ελέγχου δύνανται να εντοπίζουν οχήματα που, ενώ έχουν δηλωθεί σε ακινησία, ανευρίσκονται να κυκλοφορούν ή να έχουν κυκλοφορήσει, μέσω ειδικής εφαρμογής κινητών συσκευών για τη σάρωση πινακίδων.
3Γ. Με απόφαση, κατά περίπτωση του Υπουργού Υποδομών και Μεταφορών ή του Υπουργού Εθνικής Οικονομίας και Οικονομικών, δύναται να ορίζονται επιπλέον όργανα ελέγχου, καθώς και οι λεπτομέρειες της διαδικασίας ελέγχου για τη διαπίστωση των παραβάσεων των παρ. 3 και 3Α, η διαδικασία επιβολής των κυρώσεων, καθώς και κάθε άλλο θέμα σχετικό με την επιβολή κυρώσεων της παρ. 3Α.
Με κοινή απόφαση των Υπουργών Υποδομών και Μεταφορών και Εθνικής Οικονομίας και Οικονομικών ορίζονται το αρμόδιο όργανο αφαίρεσης του διπλώματος οδήγησης και η διαδικασία ενημέρωσής του από τα όργανα ελέγχου, η διαδικασία αφαίρεσης του διπλώματος, καθώς και κάθε άλλο θέμα σχετικά με την αφαίρεση του διπλώματος οδήγησης.
Με απόφαση του Διοικητή της Α.Α.Δ.Ε. εξειδικεύονται τα αρμόδια όργανα της Α.Α.Δ.Ε., η διαδικασία ελέγχου ή διασταύρωσης, η διαδικασία είσπραξης και απόδοσης του διοικητικού προστίμου, καθώς και κάθε άλλο θέμα σχετικό με την είσπραξη του διοικητικού προστίμου της παρ. 3Α.
3Δ. Όταν πρόκειται να διαγραφεί όχημα που βρίσκεται σε κατάσταση ακινησίας από το Μητρώο Οχημάτων του Υπουργείου Υποδομών και Μεταφορών, λόγω παράδοσής του προς ολική καταστροφή με ανακύκλωση στα ειδικώς προς τούτο εξουσιοδοτημένα κέντρα ή με σκοπό την εξαγωγή του, δεν αίρεται η ακινησία, τα δε στοιχεία κυκλοφορίας του, άδεια και πινακίδες αριθμού κυκλοφορίας διαβιβάζονται από την αρμόδια υπηρεσία της Φορολογικής Διοίκησης, μετά από αίτηση του κατόχου ή ιδιοκτήτη αυτού, στην αρμόδια Διεύθυνση Υποδομών και Μεταφορών της οικείας Περιφέρειας ή παραδίδονται από τον ίδιο τον κάτοχο ή ιδιοκτήτη του προς διαγραφή οχήματος, εφόσον τα στοιχεία κυκλοφορίας βρίσκονται στην κατοχή του λόγω θέσης του οχήματος σε ακινησία ηλεκτρονικά.
Σε κάθε περίπτωση, δεν επέρχεται διαγραφή οχήματος από το Μητρώο Οχημάτων, λόγω εξαγωγής του, επανεξαγωγής του ή μεταφοράς του εκτός της χώρας, εφόσον δεν καταβληθούν προηγουμένως τα οφειλόμενα τέλη κυκλοφορίας και πρόστιμα από τον τελευταίο κάτοχο ή ιδιοκτήτη του και δεν βεβαιωθεί η εξαγωγή του, επανεξαγωγή του ή μεταφορά του εκτός της χώρας.
Με κοινή απόφαση των Υπουργών Εθνικής Οικονομίας και Οικονομικών και Υποδομών και Μεταφορών, καθορίζονται οι όροι και οι προϋποθέσεις για την εφαρμογή των δύο προηγούμενων εδαφίων, καθώς και κάθε άλλο σχετικό θέμα για τη διαγραφή οχήματος που βρίσκεται σε κατάσταση ακινησίας λόγω παράδοσής του προς ολική καταστροφή χωρίς προηγούμενη άρση της ακινησίας του.
Αυτοκίνητο όχημα, το οποίο κατά τον χρόνο του θανάτου του ιδιοκτήτη του βρίσκεται σε κατάσταση ακινησίας, δύναται να διαγραφεί από το Μητρώο Οχημάτων του Υπουργείου Υποδομών και Μεταφορών, κατόπιν αιτήματος των νόμιμων κληρονόμων, εφόσον παραδοθεί από αυτούς προς ολική καταστροφή με ανακύκλωση στα ειδικώς προς τούτο εξουσιοδοτημένα κέντρα σύμφωνα με τη διαδικασία του πρώτου εδαφίου της παρούσας. Στην περίπτωση αυτή δεν απαιτείται οι κληρονόμοι να έχουν μεταβιβάσει το όχημα στο όνομά τους, σύμφωνα με το άρθρο 2 του ν. 722/1977 (Α’ 299). Με απόφαση του Υπουργού Υποδομών και Μεταφορών καθορίζονται η διαδικασία διαγραφής, τα απαιτούμενα δικαιολογητικά και κάθε άλλο θέμα σχετικό με την εφαρμογή του παρόντος.»
Άρθρο 27
Προσαυξήσεις εκπρόθεσμης καταβολής τελών κυκλοφορίας - Τροποποίηση περ. 1 υποπαρ. Ε.7. άρθρου πρώτου ν. 4093/2012
Στην περ. 1 της υποπαρ. Ε.7. του άρθρου πρώτου του ν. 4093/2012 (Α’ 222), περί ρυθμίσεων σχετικά με την καταβολή τελών κυκλοφορίας, τον έλεγχο οφειλών από τέλη κυκλοφορίας και κατά τη μεταβίβαση αυτοκινήτων οχημάτων, επέρχονται οι εξής τροποποιήσεις: α) στο πρώτο εδάφιο επικαιροποιείται η παραπομπή στον νόμο, β) μετά το έκτο εδάφιο, προστίθενται δυο νέα εδάφια, γ) το νέο ένατο εδάφιο αντικαθίσταται, δ) στο νέο δέκατο εδάφιο η φράση «Το πρόστιμο αυτό μειώνεται στο» αντικαθίσταται από τη φράση «Τα ανωτέρω πρόστιμα μειώνονται κατά», η φράση «όπως ισχύει» διαγράφεται, και η παρ. 1 διαμορφώνεται ως εξής:
«1. Η είσπραξη των τελών κυκλοφορίας αυτοκινήτων οχημάτων γίνεται σύμφωνα με τα οριζόμενα στις διατάξεις του ν. 4270/2014 (Α’ 143). Τα τέλη κυκλοφορίας εισπράττονται κατά το χρονικό διάστημα από την 1η Νοεμβρίου έως την 31η Δεκεμβρίου του προηγουμένου έτους εκείνου στο οποίο αφορούν. Εξαιρετικά για το πρώτο έτος εφαρμογής η καταβολή των τελών κυκλοφορίας θα αρχίσει τη 15η Νοεμβρίου 2012.
Οι κάτοχοι των αυτοκινήτων οχημάτων είναι υπόχρεοι στην καταβολή των τελών κυκλοφορίας, που προβλέπονται από τις οικείες διατάξεις, χωρίς να απαιτείται προηγούμενη ενημέρωση αυτών.
Ειδικά για τα οχήματα που τίθενται για πρώτη φορά σε κυκλοφορία, τα τέλη κυκλοφορίας καταβάλλονται πριν από τη χορήγηση της άδειας κυκλοφορίας. Σε περίπτωση αλλαγής των χαρακτηριστικών οποιουδήποτε οχήματος, βάσει της οποίας μεταβάλλεται το ύψος των τελών κυκλοφορίας, τα νέα τέλη οφείλονται από το επόμενο ημερολογιακό έτος.
Σε περίπτωση καταβολής των τελών κυκλοφορίας εντός του μηνός Ιανουαρίου του έτους στο οποίο αφορούν, επιβάλλεται πρόστιμο ίσο με το είκοσι πέντε τοις εκατό (25%) του ποσού και, σε περίπτωση καταβολής των τελών κυκλοφορίας εντός του μηνός Φεβρουαρίου του έτους στο οποίο αφορούν, επιβάλλεται πρόστιμο ίσο με το πενήντα τοις εκατό (50%) του ποσού. Τα οριζόμενα στο προηγούμενο εδάφιο δεν αφορούν τις νέες ταξινομήσεις οχημάτων που πραγματοποιούνται οποιαδήποτε χρονική στιγμή κατά τη διάρκεια του έτους.
Σε περίπτωση καταβολής μετά από την πάροδο δύο (2) μηνών από την προθεσμία του δεύτερου εδαφίου, ή μη καταβολής, ή καταβολής μέρους μόνο των τελών κυκλοφορίας, με υπαιτιότητα του φορολογουμένου, καταβάλλεται αυτοτελές πρόστιμο ίσο με τα τέλη κυκλοφορίας. Τα ανωτέρω πρόστιμα μειώνονται κατά το ήμισυ, προκειμένου για οχήματα των περιπτώσεων Α.γ, Α.δ, Β.α και Β.β της παρ. 1 του άρθρου 20 του ν. 2948/2001 (Α’ 242). Σε κάθε περίπτωση, το πρόστιμο για μη καταβολή τελών κυκλοφορίας δεν μπορεί να είναι κατώτερο των τριάντα (30) ευρώ. Ο τρόπος, η διαδικασία, τα αρμόδια για την είσπραξη όργανα και κάθε άλλη αναγκαία λεπτομέρεια αναφορικά με την καταβολή των τελών κυκλοφορίας και των τυχόν κατά περίπτωση οφειλομένων προστίμων και την εφαρμογή των διατάξεων της παρούσας περίπτωσης, καθορίζονται με απόφαση του Υπουργού Εθνικής Οικονομίας και Οικονομικών. Με όμοια απόφαση είναι δυνατόν να παρατείνεται η προβλεπόμενη στην παρούσα περίπτωση προθεσμία καταβολής των τελών κυκλοφορίας, καθώς και η προθεσμία για τη θέση των οχημάτων σε ακινησία.»
ΚΕΦΑΛΑΙΟ Δ’
ΕΞΟΥΣΙΟΔΟΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 28
Εξουσιοδοτικές διατάξεις
1. Με κοινή απόφαση των Υπουργών Εθνικής Οικονομίας και Οικονομικών, Εσωτερικών, Προστασίας του Πολίτη, Υποδομών και Μεταφορών, Ψηφιακής Διακυβέρνησης και του Διοικητή της Ανεξάρτητης Αρχής Δημοσίων Εσόδων (Α.Α.Δ.Ε.) και σύμφωνα με τις προβλέψεις του Κεφαλαίου Α’, καθορίζονται τα κριτήρια επαλήθευσης των δηλωθέντων σύμφωνα με την παρ. 2 του άρθρου 19, ο χρόνος έναρξης και η περιοδικότητα διενέργειας του ηλεκτρονικού διασταυρωτικού ελέγχου της παρ. 2 του άρθρου 20 και εξειδικεύονται οι όροι και οι προϋποθέσεις, οι επιμέρους απλουστευμένες διαδικασίες θέσης σε οριστική αδράνεια ή διαγραφής των οχημάτων από τους νόμιμους κληρονόμους και κάθε άλλο θέμα με την εφαρμογή του άρθρου 20. Με όμοια απόφαση καθορίζονται τα κριτήρια εντοπισμού αδρανών οχημάτων, οι ειδικότεροι όροι και οι επιμέρους διαδικασίες διασταύρωσης δεδομένων, ανταλλαγής πληροφόρησης μεταξύ των συναρμόδιων αρχών, ενημέρωσης των συνιδιοκτητών, ιδιοκτητών ή κατόχων, επιβολής των κυρώσεων της παρ. 5 του άρθρου 20, επαναφοράς αδρανών οχημάτων και είσπραξης του παραβόλου της παρ. 6 του άρθρου 20, καθώς και οι λεπτομέρειες εφαρμογής της παρ. 7 του άρθρου 20.
2. Με κοινή απόφαση του Υπουργού Ψηφιακής Διακυβέρνησης και του κατά περίπτωση αρμόδιου Υπουργού ή του Διοικητή της Α.Α.Δ.Ε. καθορίζονται οι διαλειτουργικότητες και κάθε άλλο σχετικό θέμα με την εφαρμογή του άρθρου 18.
3. Με κοινή απόφαση των Υπουργών Υποδομών και Μεταφορών, Εσωτερικών και Ψηφιακής Διακυβέρνησης καθορίζονται οι τεχνικές προδιαγραφές, οι λειτουργικές απαιτήσεις και κάθε άλλο θέμα σχετικό με τη δημιουργία της βάσης δεδομένων της περ. ιβ) της παρ. 1 του άρθρου 18.
4. Με απόφαση του Υπουργού Ψηφιακής Διακυβέρνησης καθορίζονται η λειτουργία της ειδικής ηλεκτρονικής εφαρμογής της παρ. 1 του άρθρου 19, οι κατηγορίες και ο τρόπος αυθεντικοποίησης των χρηστών, οι αναγκαίες διαλειτουργικότητες, ο χρόνος τήρησης των δηλώσεων και των δικαιολογητικών και κάθε άλλο θέμα σχετικό με την εφαρμογή της παρ. 2 του άρθρου 19, πλην αυτών που ρυθμίζονται με την κοινή απόφαση της παρ. 1 του παρόντος.
5. α) Με κοινή απόφαση των Υπουργών Εθνικής Οικονομίας και Οικονομικών, Προστασίας του Πολίτη, Υποδομών και Μεταφορών, Ψηφιακής Διακυβέρνησης και του Διοικητή της Α.Α.Δ.Ε. καθορίζονται οι ειδικότερες διαδικασίες διασταύρωσης δεδομένων των μητρώων και οι αναγκαίες διαλειτουργικότητες για τον εντοπισμό των οχημάτων που εμπίπτουν στο πεδίο εφαρμογής του άρθρου 23. Με όμοια απόφαση καθορίζονται οι όροι και η διαδικασία διαβίβασης των παραλείψεων συμμόρφωσης που εντοπίστηκαν στην αρμόδια αρχή, η διαδικασία επιβολής των προστίμων, ο τύπος και ο τρόπος κοινοποίησης της πράξης επιβολής προστίμων και των διοικητικών κυρώσεων των παρ. 1 έως 3 του άρθρου 23 στους ιδιοκτήτες ή κατόχους, η διαδικασία υποβολής και εξέτασης των ενστάσεων και κάθε άλλο σχετικό θέμα. Με όμοια απόφαση ορίζονται ο χρόνος έναρξης και η περιοδικότητα διενέργειας του ηλεκτρονικού διασταυρωτικού ελέγχου.
β) Με κοινή απόφαση των Υπουργών Υποδομών και Μεταφορών και Εθνικής Οικονομίας και Οικονομικών καθορίζονται η διαδικασία και ο τρόπος κάλυψης των δαπανών του προϋπολογισμού του Υπουργείου Υποδομών και Μεταφορών από τον κρατικό προϋπολογισμό (Γενικές Κρατικές Δαπάνες), για τη διενέργεια των ελέγχων και την επιβολή κυρώσεων της περ. γ) της παρ. 1 και της παρ. 3 του άρθρου 23, συμπεριλαμβανομένης της ανάπτυξης και υποστήριξης πληροφοριακών συστημάτων, εφαρμογών και σχετικών ηλεκτρονικών μητρώων, καθώς και για την εφαρμογή του άρθρου 25, το είδος και το ποσοστό αυτών, καθώς και κάθε άλλη αναγκαία λεπτομέρεια.
Άρθρο 29
Καταργούμενες διατάξεις
Από τη δημοσίευση της κοινής απόφασης της παρ. 5 του άρθρου 28 καταργούνται:
α) η περ. 2 της παρ. 1, περί ηλεκτρονικού εντοπισμού τυχόν ανασφάλιστων οχημάτων, και οι παρ. 2 έως 4 του άρθρου 5α του π.δ. 237/1986 (Α’ 110),
β) η παρ. 3 του άρθρου 18Α του ν. 3446/2006 (Α’ 49), περί επιβολής προστίμου για εκπρόθεσμο τεχνικό έλεγχο,
γ) η υπό στοιχεία ΠΟΛ.1033/28.1.2016 απόφαση του Αναπληρωτή Υπουργού Οικονομικών (Β’ 720), περί εντοπισμού ανασφάλιστων αυτοκινήτων οχημάτων και επιδίωξης συμμόρφωσης των ιδιοκτητών αυτών μέσω της επίσπευσης της διαδικασίας επιβολής διοικητικών και ποινικών κυρώσεων, και
δ) η υπ’ αρ. οικ.78387/6468/15/29.11.2015 κοινή απόφαση του Υπουργού Οικονομικών και του Υφυπουργού Υποδομών, Μεταφορών και Δικτύων (Β’ 2843), περί καθορισμού του τρόπου πληρωμής του μειωμένου πρόσθετου τέλους, των οργάνων, της διαδικασίας και του τρόπου πληρωμής του προστίμου του άρθρου 18Α του ν. 3446/2006 (Α’ 49) από τους ιδιοκτήτες οχημάτων στα οποία δεν έχει διενεργηθεί περιοδικός τεχνικός έλεγχος εντός της προβλεπόμενης προθεσμίας, καθώς και της διαδικασίας εντοπισμού τους.
ΜΕΡΟΣ Δ’
ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ ΤΟΥ ΚΑΝΟΝΙΣΜΟΥ (ΕΕ) 2022/858 ΣΧΕΤΙΚΑ ΜΕ ΕΝΑ ΠΙΛΟΤΙΚΟ ΚΑΘΕΣΤΩΣ ΓΙΑ ΥΠΟΔΟΜΕΣ ΤΗΣ ΑΓΟΡΑΣ ΠΟΥ ΒΑΣΙΖΟΝΤΑΙ ΣΕ ΤΕΧΝΟΛΟΓΙΑ ΚΑΤΑΝΕΜΗΜΕΝΟΥ ΚΑΘΟΛΙΚΟΥ ΚΑΙ ΤΗΝ ΤΡΟΠΟΠΟΙΗΣΗ ΤΟΥ ΚΑΝΟΝΙΣΜΟΥ (ΕΕ) 600/2014 ΚΑΙ ΤΗΣ ΟΔΗΓΙΑΣ 2014/65/ΕΕ
ΚΕΦΑΛΑΙΟ Α’
ΛΗΨΗ ΜΕΤΡΩΝ ΠΡΟΣ ΕΦΑΡΜΟΓΗ ΤΟΥ ΚΑΝΟΝΙΣΜΟΥ (ΕΕ) 2022/858, ΣΧΕΤΙΚΑ 
ΜΕ ΤΟ ΠΙΛΟΤΙΚΟ ΚΑΘΕΣΤΩΣ ΓΙΑ ΥΠΟΔΟΜΕΣ ΤΗΣ ΑΓΟΡΑΣ ΠΟΥ ΒΑΣΙΖΟΝΤΑΙ ΣΕ ΤΕΧΝΟΛΟΓΙΑ ΚΑΤΑΝΕΜΗΜΕΝΟΥ ΚΑΘΟΛΙΚΟΥ
Άρθρο 30
Πεδίο εφαρμογής
Το Μέρος Δ’ εφαρμόζεται: α) στα κεντρικά αποθετήρια τίτλων, που έχουν αδειοδοτηθεί και λειτουργούν σύμφωνα με αα) τον Κανονισμό (ΕΕ) 909/2014 του Ευρωπαϊκού Κοινοβουλίου και του Συμβουλίου, της 23ης Ιουλίου 2014, σχετικά με τη βελτίωση του διακανονισμού αξιογράφων στην Ευρωπαϊκή Ένωση και τα κεντρικά αποθετήρια τίτλων και για την τροποποίηση των Οδηγιών 98/26/ΕΚ και 2014/65/ΕΕ και του Κανονισμού (ΕΕ) 236/2012 (L 257) και αβ) τον ν. 4569/2018 (Α’ 179), και β) στις υποδομές αγοράς τεχνολογίας κατανεμημένου καθολικού (τ.κ.κ.), που έχουν αδειοδοτηθεί και λειτουργούν σύμφωνα με βα) τον Κανονισμό (ΕΕ) 2022/858 του Ευρωπαϊκού Κοινοβουλίου και του Συμβουλίου της 30ής Μαΐου 2022 σχετικά με ένα πιλοτικό καθεστώς για υποδομές της αγοράς που βασίζονται σε τεχνολογία κατανεμημένου καθολικού και την τροποποίηση των Κανονισμών (ΕΕ) 600/2014 και 909/2014 και της Οδηγίας 2014/65/ΕΕ (L 151) και ββ) τον παρόντα νόμο.
Άρθρο 31
Έννοια χρηματοπιστωτικού μέσου - Τροποποίηση περ. 15 άρθρου 4 ν. 4514/2018 (άρθρο 18 Κανονισμού (ΕΕ) 2022/858)
Στην περ. 15 του άρθρου 4 του ν. 4514/2018 (Α’ 14), περί ορισμών, προστίθενται οι λέξεις «συμπεριλαμβανομένων των μέσων που εκδίδονται με τη χρήση τεχνολογίας κατανεμημένου καθολικού (τ.κ.κ.)», και διαμορφώνεται ως εξής:
«15) «χρηματοπιστωτικό μέσο»: τα μέσα που προσδιορίζονται στο Τμήμα Γ του παραρτήματος I, συμπεριλαμβανομένων των μέσων που εκδίδονται με τη χρήση τεχνολογίας κατανεμημένου καθολικού (τ.κ.κ.).»
ΚΕΦΑΛΑΙΟ Β’
ΚΑΤΑΧΩΡΙΣΗ ΚΑΙ ΔΙΚΑΙΩΜΑΤΑ ΕΠΙ ΧΡΗΜΑΤΟΠΙΣΤΩΤΙΚΩΝ ΜΕΣΩΝ ΤΕΧΝΟΛΟΓΙΑΣ ΚΑΤΑΝΕΜΗΜΕΝΟΥ ΚΑΘΟΛΙΚΟΥ (Τ.Κ.Κ.) ΣΕ ΣΥΜΜΟΡΦΩΣΗ ΜΕ ΤΟΝ ΚΑΝΟΝΙΣΜΟ (ΕΕ) 2022/858
Άρθρο 32
Αρμόδιες αρχές
Αρμόδια αρχή για την εφαρμογή του Κανονισμού (ΕΕ) 2022/858 και των πράξεων που εκδίδονται κατ’ εφαρμογή του ορίζεται η Επιτροπή Κεφαλαιαγοράς. Παραμένουν σε ισχύ ο ορισμός των αρμόδιων αρχών και οι αρμοδιότητες των άρθρων 67 έως 69 του ν. 4514/2018 (Α’ 14). Η αρμόδια αρχή συνάπτει μνημόνια συνεργασίας με φορείς του Δημοσίου, με σκοπό την αποτελεσματική άσκηση των εποπτικών τους αρμοδιοτήτων, ιδίως σε σχέση με την εποπτεία και αξιολόγηση της λειτουργίας της χρησιμοποιούμενης τεχνολογίας κατανεμημένου καθολικού, του συνόλου των ρυθμίσεων τεχνολογιών πληροφορικής και του κυβερνοχώρου μιας υποδομής αγοράς τεχνολογίας κατανεμημένου καθολικού (τ.κ.κ.). Στο πλαίσιο της συνεργασίας ανταλλάσσονται πληροφορίες για τα τεχνικά ζητήματα που σχετίζονται με την αδειοδότηση και εποπτεία των υποδομών αγοράς τ.κ.κ..
Άρθρο 33
Ορισμοί
Στο παρόν Μέρος, ισχύουν οι παρακάτω ορισμοί:
α) «Μητρώο κεντρικού αποθετηρίου τίτλων ή μητρώο υποδομής αγοράς τεχνολογίας κατανεμημένου καθολικού (τ.κ.κ. ή Distributed Ledger Technology - DLT)»: το αρχείο στο οποίο αποθηκεύονται τα δεδομένα χρηματοπιστωτικών μέσων, που έχουν καταχωρισθεί σε κεντρικό αποθετήριο τίτλων ή σε σ.δ. τ.κ.κ. ή σ.δ.δ. τ.κ.κ., αντίστοιχα, στο οποίο έχει πρόσβαση, με τεχνικές, διαδικασίες και μέσα που εξασφαλίζουν την αυθεντικότητα, την εγκυρότητα, τη μοναδικότητα και τη μη αποποίηση, ο διαχειριστής του κεντρικού αποθετηρίου τίτλων ή σ.δ. τ.κ.κ. ή σ.δ.δ. τ.κ.κ., ο οποίος και έχει τον αποκλειστικό έλεγχο πρόσβασης επί των δεδομένων των καταχωρισμένων χρηματοπιστωτικών μέσων,
β) «χρηματοπιστωτικά μέσα τ.κ.κ.» ή «χρηματοπιστωτικά μέσα DLT»: οι κινητές αξίες της περ. 44 του άρθρου 4 του ν. 4514/2018 (Α’ 14), οι οποίες εκδίδονται, καταχωρίζονται, μεταβιβάζονται και αποθηκεύονται με τη χρήση τεχνολογίας κατανεμημένου καθολικού.
Άρθρο 34
Εισαγωγή και αρχική καταχώριση
1. Η εισαγωγή και αρχική καταχώριση των χρηματοπιστωτικών μέσων τ.κ.κ. επιτρέπεται: α) σε σ.δ. τ.κ.κ. ή σε σ.δ.δ. τ.κ.κ. υπό τις προϋποθέσεις του άρθρου 3 του Κανονισμού (ΕΕ) 2022/858 και β) σε κεντρικό αποθετήριο τίτλων.
2. Για τα χρηματοπιστωτικά μέσα τ.κ.κ. που καταχωρίζονται στο μητρώο κεντρικού αποθετηρίου τίτλων ή σε μητρώο υποδομής αγοράς τ.κ.κ., δεν εκδίδονται τίτλοι. Οι υφιστάμενοι τίτλοι χρηματοπιστωτικών μέσων, που καταχωρίζονται ως χρηματοπιστωτικά μέσα τ.κ.κ., παύουν να ενσωματώνουν αξιογραφικά δικαιώματα και τα δικαιώματα αυτά παρίστανται μέσω των καταχωριζόμενων χρηματοπιστωτικών μέσων τ.κ.κ. κατά τις κείμενες διατάξεις.
3. Χρηματοπιστωτικά μέσα τ.κ.κ. που καταχωρίζονται στο μητρώο κεντρικού αποθετηρίου τίτλων ή στο μητρώο υποδομής αγοράς τ.κ.κ. μπορούν να αντικατασταθούν είτε με την ενσωμάτωσή τους σε τίτλους είτε με τη λογιστική εγγραφή τους σε κεντρικό αποθετήριο τίτλων. Στην περίπτωση αυτή, τα αξιογραφικά δικαιώματα δεν παρίστανται πλέον μέσω των χρηματοπιστωτικών μέσων τ.κ.κ. αλλά μέσω των τίτλων ή με τη λογιστική εγγραφή του πρώτου εδαφίου.
Άρθρο 35
Δικαιούχος
1. Δικαιούχος των χρηματοπιστωτικών μέσων τ.κ.κ. έναντι του εκδότη καθίσταται ο καταχωρισμένος στο μητρώο κεντρικού αποθετηρίου τίτλων ή στο μητρώο υποδομής αγοράς τ.κ.κ. με βάση τα στοιχεία που έχουν καταχωρισθεί σε αυτό ή ο ταυτοποιούμενος ως δικαιούχος μέσω των διαμεσολαβητών.
2. Το κεντρικό αποθετήριο τίτλων ή το σ.δ. τ.κ.κ. ή το σ.δ.δ. τ.κ.κ., εφόσον παρέχει υπηρεσίες μητρώου, μπορεί να χορηγεί βεβαίωση, όπου ορίζεται από τον νόμο, ως προς την ιδιότητα κάθε δικαιούχου χρηματοπιστωτικών μέσων, τον αριθμό των χρηματοπιστωτικών μέσων κάθε δικαιούχου, καθώς και τις επιβαρύνσεις επ’ αυτών.
Άρθρο 36
Μεταβίβαση
Τα χρηματοπιστωτικά μέσα τ.κ.κ. μεταβιβάζονται με σχετική καταχώριση στο μητρώο κεντρικού αποθετηρίου τίτλων ή στο μητρώο υποδομής αγοράς τ.κ.κ..
Άρθρο 37
Εμπράγματα δικαιώματα
1. Η καταχώριση του άρθρου 34 στο μητρώο κεντρικού αποθετηρίου τίτλων ή στο μητρώο υποδομής αγοράς τ.κ.κ. περιλαμβάνει και την καταχώριση κάθε επιβάρυνσης επί των χρηματοπιστωτικών μέσων τ.κ.κ. λόγω επικαρπίας, ενεχύρου ή άλλου εμπράγματου δικαιώματος.
2. Για την καταχώριση των συμβάσεων της παρ. 1 επί των χρηματοπιστωτικών μέσων τ.κ.κ. απαιτείται επίδοση της σχετικής σύμβασης στο κεντρικό αποθετήριο τίτλων ή στον διαμεσολαβητή ή στο σ.δ. τ.κ.κ. ή στο σ.δ.δ. τ.κ.κ., αντίστοιχα, σύμφωνα με τα άρθρα 122 έως 143 του Κώδικα Πολιτικής Δικονομίας (π.δ. 503/85, Α’ 182). Σε περίπτωση που η σύμβαση συνάπτεται μέσω αλυσίδας συστοιχιών ή με άλλης μορφής τ.κ.κ. ή με έξυπνα συμβόλαια των άρθρων 49 και 50 του ν. 4961/2022 (Α’ 146), η αποστολή προκύπτει από τη σχετική καταχώριση στο μητρώο κεντρικού αποθετηρίου τίτλων ή στο μητρώο υποδομής αγοράς τ.κ.κ..
3. Επίδοση δεν απαιτείται στην περίπτωση της ασφάλειας της περ. α) της παρ. 1 του άρθρου 2 του ν. 3301/2004 (Α’ 263), ή όπου υφίσταται ειδικότερη πρόβλεψη.
4. Με τον κανονισμό του κεντρικού αποθετηρίου τίτλων ή του σ.δ. τ.κ.κ. ή του σ.δ.δ. τ.κ.κ., που εγκρίνεται μετά από απόφαση της αρμόδιας αρχής, καθορίζονται οι όροι και οι προϋποθέσεις καταχώρισης των δικαιούχων χρηματοπιστωτικών μέσων τ.κ.κ. και των δικαιωμάτων τους, παρακολούθησης των τυχόν μεταβολών επί των καταχωρίσεων, καθώς και κάθε άλλο σχετικό θέμα.
ΚΕΦΑΛΑΙΟ Γ’
ΕΦΑΡΜΟΓΗ ΝΟΜΟΘΕΣΙΑΣ ΓΙΑ ΤΙΣ ΑΝΩΝΥΜΕΣ ΕΤΑΙΡΕΙΕΣ ΕΠΙ ΤΙΤΛΩΝ ΠΟΥ ΤΗΡΟΥΝΤΑΙ ΣΕ ΜΗΤΡΩΑ ΥΠΟΔΟΜΗΣ ΑΓΟΡΑΣ ΤΕΧΝΟΛΟΓΙΑΣ ΚΑΤΑΝΕΜΗΜΕΝΟΥ ΚΑΘΟΛΙΚΟΥ
Άρθρο 38
Έννοια άυλων μετοχών ή ομολογιών, κατανεμημένου καθολικού και μητρώου κεντρικού αποθετηρίου τίτλων ή μητρώου υποδομής αγοράς τεχνολογίας κατανεμημένου καθολικού - Προσθήκη περ. ιγ) έως ιε) 
στο άρθρο 2 του ν. 4548/2018
Στο άρθρο 2 του ν. 4548/2018 (Α’ 104), περί ορισμών, προστίθενται περ. ιγ) έως ιε), και το άρθρο 2 διαμορφώνεται ως εξής:
«Άρθρο 2
Ορισμοί
Για τους σκοπούς του παρόντος νόμου ισχύουν οι εξής ορισμοί:
α) «ρυθμιζόμενη αγορά»: η ρυθμιζόμενη αγορά κράτους μέλους κατά την έννοια της περίπτωσης 21 του άρθρου 4 του ν. 4514/2018 (Α’ 14) και της περίπτωσης 21 της παρ. 1 του άρθρου 4 της Οδηγίας 2014/65/ΕΕ της 15ης Μαΐου 2014 για τις αγορές χρηματοπιστωτικών μέσων και την τροποποίηση της Οδηγίας 2002/92/ΕΚ και της Οδηγίας 2011/61/ΕΕ (ΕΕ L 173/349 12.6.2014),
β) μετοχές ή άλλοι τίτλοι «εισηγμένοι σε ρυθμιζόμενη αγορά» ή απλώς «εισηγμένοι»: οι μετοχές ή άλλοι τίτλοι που είναι εισηγμένοι για διαπραγμάτευση σε ρυθμιζόμενη αγορά,
γ) «ηλεκτρονικά μέσα»: οι τρόποι ηλεκτρονικής επικοινωνίας, μέσω διαδικτύου ή άλλου δημόσιου ή ιδιωτικού δικτύου, οι οποίοι επιτρέπουν την ευχερή αναγνώριση της ταυτότητας των χρηστών και την ασφάλεια της επικοινωνίας,
δ) υποβολή εταιρικής πράξης ή άλλου στοιχείου «σε δημοσιότητα»: η δημοσιότητα του άρθρου 13 του παρόντος νόμου,
ε) Γ.Ε.ΜΗ.: το Γενικό Εμπορικό Μητρώο, που συστάθηκε και λειτουργεί με το ν. 3419/2005 (Α’ 297),
στ) «κεντρικό αποθετήριο τίτλων»: το νομικό πρόσωπο κατά την έννοια της παρ. 1 του άρθρου 2 του Κανονισμού 909/2014 του Ευρωπαϊκού Κοινοβουλίου και του Συμβουλίου της 23ης Ιουλίου 2014, σχετικά με τη βελτίωση του διακανονισμού αξιογράφων στην Ευρωπαϊκή Ένωση και τα κεντρικά αποθετήρια τίτλων και για την τροποποίηση των Οδηγιών 98/26/ΕΚ και 2014/65/ΕΕ και του Κανονισμού (ΕΕ) 236/2012 (ΕΕ L 257/28.8.2014),
ζ) «επιχείρηση επενδύσεων»: η επιχείρηση επενδύσεων κατά την έννοια της περίπτωσης 1 του άρθρου 4 του ν. 4514/2018 (Α’ 14) και της περίπτωσης 1 της παρ. 1 του άρθρου 4 της Οδηγίας 2014/65/ΕΕ της 15ης Μαΐου 2014 για τις αγορές χρηματοπιστωτικών μέσων και την τροποποίηση της Οδηγίας 2002/92/ΕΚ και της Οδηγίας 2011/61/ΕΕ (ΕΕ L 173/349),
η) «Πολυμερής Μηχανισμός Διαπραγμάτευσης» ή «ΠΜΔ»: ο Πολυμερής Μηχανισμός Διαπραγμάτευσης κατά την έννοια της περίπτωσης 22 του άρθρου 4 του ν. 4514/2018 και της περίπτωσης 22 της παρ. 1 του άρθρου 4 της Οδηγίας 2014/65/ΕΕ της 15ης Μαΐου 2014 για τις αγορές χρηματοπιστωτικών μέσων και την τροποποίηση της Οδηγίας 2002/92/ΕΚ και της Οδηγίας 2011/61/ΕΕ (ΕΕ L 173/349 12.6.2014),
θ) «απλή απαρτία και πλειοψηφία»: η απαρτία και η πλειοψηφία που απαιτούνται για τη λήψη αποφάσεων από τη γενική συνέλευση, σύμφωνα με τα τις παραγράφους 1 και 2 του άρθρου 130 και την παράγραφο 1 του άρθρου 132,
ι) «αυξημένη απαρτία και πλειοψηφία»: η απαρτία και η πλειοψηφία που απαιτούνται για τη λήψη αποφάσεων από τη γενική συνέλευση, σύμφωνα με τα τις παραγράφους 3 και 4 του άρθρου 130 και την παράγραφο 2 του άρθρου 132,
ια) «πολύ μικρές», «μικρές», «μεσαίες» και «μεγάλες» επιχειρήσεις: οι αντίστοιχες οντότητες του ν. 4308/2014 (Α’ 251). Για τις νεοϊδρυόμενες εταιρείες και μέχρι τη σύνταξη του πρώτου ισολογισμού, ως «πολύ μικρές», «μικρές» και «μεσαίες» εταιρείες νοούνται εκείνες των οποίων το κεφάλαιο δεν υπερβαίνει τα ποσά των εκατό χιλιάδων (100.000), πεντακοσίων χιλιάδων (500.000) και ενός εκατομμυρίου (1.000.000) ευρώ, αντίστοιχα, ενώ ως «μεγάλες» νοούνται εκείνες των οποίων το κεφάλαιο υπερβαίνει το ποσό του ενός εκατομμυρίου (1.000.000) ευρώ,
ιβ) «οντότητες δημοσίου ενδιαφέροντος»: οι οντότητες του Παραρτήματος Α του ν. 4308/2014, καθώς και οι εταιρείες του ν. 3429/2005 (Α’ 314),
ιγ) «άυλες μετοχές ή ομολογίες»: οι μετοχές ή ομολογίες που εκδίδονται ή τηρούνται:
ιγα) σε λογιστική μορφή σε κεντρικό αποθετήριο τίτλων (κ.α.τ.) σύμφωνα με τον Κανονισμό (ΕΕ) 909/2014 του Ευρωπαϊκού Κοινοβουλίου και του Συμβουλίου της 23ης Ιουλίου 2014, σχετικά με τη βελτίωση του διακανονισμού αξιογράφων στην Ευρωπαϊκή Ένωση και τα κεντρικά αποθετήρια τίτλων και για την τροποποίηση των Οδηγιών 98/26/ΕΚ και 2014/65/ΕΕ και του Κανονισμού (ΕΕ) αρ. 236/2012 (L 257) και τον ν. 4569/2018 (Α’ 179), ή
ιγβ) με τη χρήση τεχνολογίας κατανεμημένου καθολικού (τ.κ.κ.) σε κεντρικό αποθετήριο τίτλων σύμφωνα με τον Κανονισμό (ΕΕ) 909/2014 και σε υποδομή αγοράς τεχνολογίας κατανεμημένου καθολικού (τ.κ.κ.) (Distributed Ledger Technology - DLT) σύμφωνα με τον Κανονισμό (ΕΕ) 2022/858 του Ευρωπαϊκού Κοινοβουλίου και του Συμβουλίου της 30ης Μαΐου 2022, σχετικά με ένα πιλοτικό καθεστώς για υποδομές της αγοράς που βασίζονται σε τεχνολογία κατανεμημένου καθολικού και την τροποποίηση των Κανονισμών (ΕΕ) 600/2014 και 909/2014 και της Οδηγίας 2014/65/ΕΕ (L 151),
ιδ) «κατανεμημένο καθολικό»: αποθετήριο πληροφοριών που τηρεί αρχεία συναλλαγών και το οποίο διαμοιράζεται και συγχρονίζεται μεταξύ ενός συνόλου κόμβων δικτύου DLT, με τη χρήση μηχανισμού συναίνεσης.
ιε) «μητρώο κεντρικού αποθετηρίου τίτλων ή μητρώο υποδομής αγοράς τ.κ.κ.»: το αρχείο στο οποίο αποθηκεύονται τα δεδομένα χρηματοπιστωτικών μέσων, που έχουν καταχωρισθεί σε κεντρικό αποθετήριο τίτλων ή σε σύστημα διακανονισμού τεχνολογίας κατανεμημένου καθολικού ή σύστημα διαπραγμάτευσης και διακανονισμού τεχνολογίας κατανεμημένου καθολικού, αντίστοιχα, στο οποίο έχει πρόσβαση, με τεχνικές, διαδικασίες και μέσα, που εξασφαλίζουν την αυθεντικότητα, την εγκυρότητα, τη μοναδικότητα και τη μη αποποίηση, ο διαχειριστής του κεντρικού αποθετηρίου τίτλων ή συστήματος διακανονισμού τεχνολογίας κατανεμημένου καθολικού ή συστήματος διαπραγμάτευσης και διακανονισμού τεχνολογίας κατανεμημένου καθολικού, ο οποίος και έχει τον αποκλειστικό έλεγχο πρόσβασης επί των δεδομένων των καταχωρισμένων χρηματοπιστωτικών μέσων.»
Άρθρο 39
Ονομαστικές μετοχές - Μετοχικοί τίτλοι -
Αντικατάσταση παρ. 5 και 6 άρθρου 40 ν. 4548/2018
Οι παρ. 5 και 6 του άρθρου 40 του ν. 4548/2018 (Α’ 104), περί ονομαστικών μετοχών - μετοχικών τίτλων, αντικαθίστανται ως εξής:
«5. Σε περίπτωση έκδοσης άυλων μετοχών, το καταστατικό της εταιρείας προβλέπει τον ειδικότερο τρόπο έκδοσης και τήρησης των μετοχών της σε κεντρικό αποθετήριο τίτλων ή σε σύστημα διακανονισμού τ.κ.κ. ή σύστημα διαπραγμάτευσης και διακανονισμού τ.κ.κ..
6. Σε περίπτωση άυλων μετοχών, μέτοχος έναντι της εταιρείας θεωρείται ο εγγεγραμμένος στο μητρώο κεντρικού αποθετηρίου τίτλων ή στο μητρώο υποδομής αγοράς τ.κ.κ. ή ο ταυτοποιούμενος ως μέτοχος μέσω των διαμεσολαβητών κατά περίπτωση.»
Άρθρο 40
Μεταβίβαση των μετοχών με ειδική διαδοχή - Τροποποίηση παρ. 3 άρθρου 41 ν. 4548/2018
Στην παρ. 3 του άρθρου 41 του ν. 4548/2018 (Α’ 104), περί μεταβίβασης των μετοχών με ειδική διαδοχή, επέρχονται οι εξής τροποποιήσεις: α) επέρχονται νομοτεχνικές βελτιώσεις, β) η φράση «η μεταβίβαση μετοχών σε λογιστική μορφή γίνεται» αντικαθίσταται από τη φράση «η μεταβίβαση άυλων μετοχών γίνεται, κατά περίπτωση,», γ) η φράση «τηρούνται σε κεντρικό αποθετήριο τίτλων ή διαμεσολαβητή» αντικαθίσταται από τη φράση «τηρούνται σε κεντρικό αποθετήριο τίτλων (κ.α.τ.) ή διαμεσολαβητή, ή με σχετική καταχώριση στο μητρώο κ.α.τ. ή στο μητρώο υποδομής αγοράς τ.κ.κ.», και η παρ. 3 διαμορφώνεται ως εξής:
«3. Κατά παρέκκλιση της παρ. 2, η μεταβίβαση άυλων μετοχών γίνεται, κατά περίπτωση, μέσω λογαριασμών αξιών που τηρούνται σε κεντρικό αποθετήριο τίτλων (κ.α.τ.) ή διαμεσολαβητή, ή με σχετική καταχώριση στο μητρώο κ.α.τ. ή στο μητρώο υποδομής αγοράς τ.κ.κ., σύμφωνα με τις κείμενες διατάξεις.»
Άρθρο 41
Μεταβίβαση των μετοχών λόγω καθολικής διαδοχής - Τροποποίηση άρθρου 42 ν. 4548/2018
Στο άρθρο 42 του ν. 4548/2018 (Α’ 104), περί μεταβίβασης των μετοχών λόγω καθολικής διαδοχής, επέρχονται οι εξής τροποποιήσεις: α) η φράση «στο μητρώο του κεντρικού αποθετηρίου» αντικαθίσταται από τη φράση «στο μητρώο του κεντρικού αποθετηρίου τίτλων (κ.α.τ.) ή στο μητρώο υποδομής αγοράς τ.κ.κ.», β) η φράση «εγγεγραμμένου διαμεσολαβητή κατά περίπτωση» αντικαθίσταται από τη λέξη «διαμεσολαβητή», γ) πριν από τη φράση «τα έγγραφα που αποδεικνύουν τη διαδοχή» προστίθεται η φράση «κατά τις κείμενες διατάξεις,», και το άρθρο 42 διαμορφώνεται ως εξής:
«Άρθρο 42
Μεταβίβαση των μετοχών 
λόγω καθολικής διαδοχής
Σε περίπτωση καθολικής ή οιονεί καθολικής διαδοχής επί μετοχών, ο διάδοχος εγγράφεται στο βιβλίο μετόχων ή στο μητρώο του κεντρικού αποθετηρίου τίτλων (κ.α.τ.) ή στο μητρώο υποδομής αγοράς τ.κ.κ. ή στον λογαριασμό αξιών του διαμεσολαβητή, μόλις προσκομιστούν με την επιμέλεια όποιου έχει έννομο συμφέρον στην εταιρεία ή, κατά περίπτωση, στο πρόσωπο που τηρεί το βιβλίο ή το μητρώο ή τον λογαριασμό αξιών, κατά τις κείμενες διατάξεις, τα έγγραφα που αποδεικνύουν τη διαδοχή.»
Άρθρο 42
Γενικές διατάξεις περί ομολογιών - Τροποποίηση παρ. 3 και 5 άρθρου 59 ν. 4548/2018
1. Στην παρ. 3 του άρθρου 59 του ν. 4548/2018 (Α’ 104), περί γενικών διατάξεων, επέρχονται οι εξής τροποποιήσεις: α) επέρχονται νομοτεχνικές βελτιώσεις, β) μετά τη φράση «περ. 23 του άρθρου 4 του ν. 4514/2018 (Α’ 14)» προστίθεται η φράση «ή σε υποδομή αγοράς, τ.κ.κ.» και η παρ. 3 διαμορφώνεται ως εξής:
«3. Οι ομολογίες μπορούν να αποτελούν αντικείμενο διαπραγμάτευσης σε ρυθμιζόμενες αγορές, σε πολυμερείς μηχανισμούς διαπραγμάτευσης (π.μ.δ.) ή σε μηχανισμούς οργανωμένης διαπραγμάτευσης (μ.ο.δ.), κατά την έννοια της περ. 23 του άρθρου 4 του ν. 4514/2018 (Α’ 14), ή σε υποδομή αγοράς τ.κ.κ..»
2. Στο τέλος της παρ. 5 του άρθρου 59 του ν. 4548/2018 προστίθενται δύο εδάφια, και η παρ. 5 διαμορφώνεται ως εξής:
«5. Οι ομολογίες μπορούν να είναι ενσώματες ή άυλες, ονομαστικές ή ανώνυμες. Κατ’ εξαίρεση, είναι υποχρεωτικά ονομαστικές οι ομολογίες που είναι μετατρέψιμες σε μετοχές, καθώς και οι ομολογίες που είναι ανταλλάξιμες με ομολογίες ή άλλους τίτλους, που είναι εκ του νόμου ονομαστικοί. Στην περίπτωση ενσώματων ομολογιών δεν απαιτείται να αναγράφονται όλοι οι όροι των ομολογιών στους τίτλους, αλλά αρκεί να αναφέρονται η επωνυμία της εκδότριας, το ύψος του ομολογιακού δανείου, η ονομαστική αξία της ομολογίας, το επιτόκιο, η λήξη του ομολογιακού δανείου, οι τυχόν εξασφαλίσεις, η ημερομηνία του προγράμματος και, αν εκδίδονται περισσότερες σειρές ομολογιών με το ίδιο πρόγραμμα, η σειρά στην οποία ανήκουν οι ομολογίες που ενσωματώνονται στον τίτλο. Επί ονομαστικών ομολογιών μη εισηγμένων σε ρυθμιζόμενη αγορά, οι όροι του ομολογιακού δανείου δύνανται να προβλέπουν ότι δεν εκδίδονται ομολογιακοί τίτλοι. Στην περίπτωση αυτή, οι όροι του ομολογιακού δανείου ορίζουν τον τρόπο απόδειξης της ιδιότητας του ομολογιούχου, προκειμένου να ασκηθούν τα δικαιώματα εκ των ομολογιών, όπως η τήρηση βιβλίου ομολογιούχων από την εταιρεία ή τον εκπρόσωπο. Η διάταξη της παραγράφου 2 του άρθρου 40 εφαρμόζεται αναλογικά. Σε περίπτωση άυλων ομολογιών ως ομολογιούχος έναντι της εταιρείας και του εκπροσώπου θεωρείται ο εγγεγραμμένος στο μητρώο κ.α.τ. ή στο μητρώο υποδομής αγοράς τ.κ.κ. ή ο ταυτοποιούμενος ως ομολογιούχος μέσω διαμεσολαβητών. Τα ανωτέρω δύνανται να εφαρμόζονται για το σύνολο ή μέρος των ομολογιών ενός ομολογιακού δανείου.»
Άρθρο 43
Όροι και πρόγραμμα ομολογιακού δανείου - Τροποποίηση παρ. 4 άρθρου 60 ν. 4548/2018
Στο δεύτερο εδάφιο της παρ. 4 του άρθρου 60 του ν. 4548/2018 (Α’ 104), περί όρων και προγράμματος ομολογιακού δανείου, επέρχονται οι εξής τροποποιήσεις: α) η φράση «σε περίπτωση ομολογιών σε λογιστική μορφή» αντικαθίσταται από τη φράση «σε περίπτωση άυλων ομολογιών», β) η φράση «βάσει ενημέρωσης από το κεντρικό αποθετήριο τίτλων, εφόσον παρέχει υπηρεσίες μητρώου ή μέσω των συμμετεχόντων και εγγεγραμμένων διαμεσολαβητών στο κεντρικό αποθετήριο τίτλων σε κάθε άλλη περίπτωση» αντικαθίσταται από τη φράση «κατά τις κείμενες διατάξεις βάσει των σχετικών καταχωρίσεων στο μητρώο του κ.α.τ. ή της υποδομής αγοράς τ.κ.κ., ή μέσω των διαμεσολαβητών κατά περίπτωση», και η παρ. 4 διαμορφώνεται ως εξής:
«4. Στο πρόγραμμα ορίζονται επίσης ο τρόπος απόδειξης της ιδιότητας του ομολογιούχου για την είσπραξη των τόκων και του κεφαλαίου και γενικά για την άσκηση των δικαιωμάτων από τις ομολογίες. Αν το πρόγραμμα δεν περιέχει σχετική πρόβλεψη, σε περίπτωση ενσώματων ομολογιών απαιτείται η προσκόμιση των τίτλων και η σημείωση της άσκησης του δικαιώματος επ’ αυτών, ενώ σε περίπτωση άυλων ομολογιών η απόδειξη της ιδιότητας του ομολογιούχου διενεργείται κατά τις κείμενες διατάξεις βάσει των σχετικών καταχωρίσεων στο μητρώο του κ.α.τ. ή της υποδομής αγοράς τ.κ.κ., ή μέσω των διαμεσολαβητών κατά περίπτωση.»
Άρθρο 44
Καθήκοντα εκπροσώπου - Τροποποίηση 
παρ. 2 και 5 άρθρου 65 ν. 4548/2018
1. Στην παρ. 2 του άρθρου 65 του ν. 4548/2018 (Α’ 104), περί καθηκόντων εκπροσώπου, επέρχονται οι εξής τροποποιήσεις: α) η φράση «Επί ομολογιών που τηρούνται σε λογιστική μορφή» αντικαθίσταται από τη φράση «Επί άυλων ομολογιών», β) η φράση «ή τους εγγεγραμμένους διαμεσολαβητές» αντικαθίσταται από τη φράση «ή με τον διαχειριστή του συστήματος διακανονισμού τεχνολογίας κατανεμημένου καθολικού ή του συστήματος διαπραγμάτευσης και διακανονισμού τεχνολογίας κατανεμημένου καθολικού ή με τους διαμεσολαβητές», γ) η φράση «στους λογαριασμούς των δικαιούχων τους» αντικαθίσταται από τη φράση «στους λογαριασμούς των δικαιούχων ή στο μητρώο κεντρικού αποθετηρίου τίτλων ή στο μητρώο υποδομής αγοράς τ.κ.κ. κατά περίπτωση», και η παρ. 2 διαμορφώνεται ως εξής:
«2. Επί άυλων ομολογιών, ο εκπρόσωπος συνεργάζεται με το κεντρικό αποθετήριο ή με τον διαχειριστή του συστήματος διακανονισμού τεχνολογίας κατανεμημένου καθολικού ή του συστήματος διαπραγμάτευσης και διακανονισμού τεχνολογίας κατανεμημένου καθολικού ή με τους διαμεσολαβητές, κατά περίπτωση, για την καταχώριση των ομολογιών στους λογαριασμούς των δικαιούχων ή στο μητρώο κεντρικού αποθετηρίου τίτλων ή στο μητρώο υποδομής αγοράς τ.κ.κ. κατά περίπτωση και την παρακολούθηση των μεταβολών στα πρόσωπα αυτών.»
2. Στην παρ. 5 του άρθρου 65 του ν. 4548/2018 επέρχονται οι εξής τροποποιήσεις: α) στο πρώτο εδάφιο: αα) μετά τη φράση «έκδοσης βεβαίωσης» προστίθεται η φράση «ή άλλης μορφής πιστοποίησης», αβ) η φράση «από το κεντρικό αποθετήριο τίτλων ή τον εγγεγραμμένο διαμεσολαβητή επί ομολογιών που τηρούνται σε λογιστική μορφή» αντικαθίσταται από τη φράση «από το μητρώο του κ.α.τ. ή της υποδομής αγοράς τ.κ.κ. ή του διαμεσολαβητή κατά περίπτωση επί άυλων ομολογιών», β) στο δεύτερο εδάφιο: βα) η φράση «έκδοση των τίτλων σε λογιστική μορφή» αντικαθίσταται από τη φράση «έκδοση των άυλων ομολογιών», ββ) μετά τη φράση «οι σχετικές βεβαιώσεις» προστίθεται η φράση «ή άλλης μορφής πιστοποιήσεις», και η παρ. 5 διαμορφώνεται ως εξής:
«5. Ο εκπρόσωπος εκδίδει τις πάσης φύσεως βεβαιώσεις και πιστοποιητικά, που αφορούν δικαιώματα και υποχρεώσεις από την έκδοση των τίτλων ομολογιών, με την επιφύλαξη της δυνατότητας έκδοσης βεβαίωσης ή άλλης μορφής πιστοποίησης της ιδιότητας του ομολογιούχου από το μητρώο του κ.α.τ. ή της υποδομής αγοράς τ.κ.κ. ή του διαμεσολαβητή κατά περίπτωση επί άυλων ομολογιών. Σε περίπτωση καταγγελίας του ομολογιακού δανείου ή αν οπωσδήποτε προκύψουν ληξιπρόθεσμες και απαιτητές υποχρεώσεις της εκδότριας από την έκδοση των άυλων ομολογιών, οι σχετικές βεβαιώσεις ή άλλης μορφής πιστοποιήσεις παρέχουν πλήρη απόδειξη κατά της εκδότριας και μπορούν να προσκομισθούν σε κάθε αρμόδιο δικαστήριο ή αρχή κατά την παροχή δικαστικής προστασίας υπέρ των ομολογιούχων.»
Άρθρο 45
Δικαιούμενοι συμμετοχής στη γενική συνέλευση - Τροποποίηση παρ. 6 και προσθήκη παρ. 9 στο άρθρο 124 
του ν. 4548/2018
Στο άρθρο 124 του ν. 4548/2018 (Α’ 104), περί δικαιούμενων συμμετοχής στη γενική συνέλευση, επέρχονται οι εξής τροποποιήσεις: α) το τελευταίο εδάφιο της παρ. 6 διαγράφεται, β) προστίθεται παρ. 9, και το άρθρο 124 διαμορφώνεται ως εξής:
«Άρθρο 124
Δικαιούμενοι συμμετοχής στη γενική συνέλευση
1. Στη γενική συνέλευση δικαιούται να συμμετάσχει κάθε μέτοχος o οποίος έχει και αποδεικνύει την ιδιότητα αυτή κατά την ημέρα διεξαγωγής της γενικής συνέλευσης. Μέτοχοι που είναι νομικά πρόσωπα, μετέχουν στη γενική συνέλευση διά των εκπροσώπων τους. Δικαιούνται να μετάσχουν στη γενική συνέλευση, δεν υπολογίζονται όμως για το σχηματισμό της απαρτίας οι μέτοχοι με μετοχές χωρίς δικαίωμα ψήφου.
2. Εξαιρουμένων των εταιρειών των οποίων οι μετοχές είναι εισηγμένες σε ρυθμιζόμενη αγορά ή είναι άυλες, το καταστατικό μπορεί να εξαρτά τη συμμετοχή στη γενική συνέλευση από την προηγούμενη κατάθεση των μετοχών στο ταμείο της εταιρείας, στο Ταμείο Παρακαταθηκών και Δανείων ή σε οποιοδήποτε πιστωτικό ίδρυμα ή επιχείρηση επενδύσεων, που λειτουργεί στην Ελλάδα ή σε άλλο κράτος μέλος και έχει το δικαίωμα να δέχεται τίτλους προς φύλαξη, ή και σε άλλα πρόσωπα, τα οποία αναγράφονται στην πρόσκληση. Το καταστατικό μπορεί ακόμη να προβλέπει ότι οι μετοχές που κατατίθενται, σύμφωνα με την παρούσα παράγραφο δεν θα μπορούν να αναληφθούν ή και να εκποιηθούν πριν από τη διεξαγωγή της γενικής συνέλευσης.
3. Εξαιρουμένων των εταιρειών των οποίων οι μετοχές είναι εισηγμένες σε ρυθμιζόμενη αγορά, το καταστατικό μπορεί επίσης να προβλέπει ότι η συμμετοχή στη γενική συνέλευση εξαρτάται από την προηγούμενη υποβολή στην εταιρεία των εγγράφων αντιπροσώπευσης ή εκπροσώπησης των μετόχων, ορίζοντας την προθεσμία υποβολής των εγγράφων αυτών.
4. Στο καταστατικό μπορεί ακόμη να προβλέπεται ότι στις περιπτώσεις των παραγράφων 2 και 3 του παρόντος, το διοικητικό συμβούλιο υποχρεούται να καταρτίζει και θέτει στη διάθεση των μετόχων, είκοσι τέσσερις (24) τουλάχιστον ώρες πριν από τη συνέλευση, πίνακα των μετόχων που κατέθεσαν τις μετοχές τους και ενδεχομένως τα έγγραφα αντιπροσώπευσης ή εκπροσώπησης. Ο πίνακας αυτός αναφέρει και τις διευθύνσεις των μετόχων, τα ονόματα των αντιπροσώπων ή εκπροσώπων τους και τον αριθμό των μετοχών και ψήφων κάθε μετόχου.
5. Μέτοχοι που δεν συμμορφώνονται με τις διατάξεις του καταστατικού που αναφέρονται στις παραγράφους 2 και 3 του παρόντος ή με την προθεσμία της παραγράφου 4 του άρθρου 128, μετέχουν στη γενική συνέλευση, εκτός αν η γενική συνέλευση αρνηθεί τη συμμετοχή αυτή για σπουδαίο λόγο που δικαιολογεί την άρνησή της.
6. Στην περίπτωση εταιρειών οι μετοχές των οποίων είναι εισηγμένες σε ρυθμιζόμενη αγορά, μπορεί να συμμετάσχει στη γενική συνέλευση (αρχική συνεδρίαση και επαναληπτική) το πρόσωπο που έχει τη μετοχική ιδιότητα κατά την έναρξη της πέμπτης ημέρας πριν από την ημέρα της αρχικής συνεδρίασης της γενικής συνέλευσης (ημερομηνία καταγραφής). Η ως άνω ημερομηνία καταγραφής ισχύει και στην περίπτωση εξ αναβολής ή επαναληπτικής συνεδρίασης, με την προϋπόθεση ότι η εξ αναβολής ή η επαναληπτική συνεδρίαση δεν απέχει περισσότερες από τριάντα (30) ημέρες από την ημερομηνία καταγραφής. Αν αυτό δεν συμβαίνει ή αν για την περίπτωση της επαναληπτικής γενικής συνέλευσης δημοσιεύεται νέα πρόσκληση, σύμφωνα με τα προβλεπόμενα στο άρθρο 130, συμμετέχει στη γενική συνέλευση το πρόσωπο που έχει τη μετοχική ιδιότητα κατά την έναρξη της τρίτης ημέρας πριν από την ημέρα της εξ αναβολής ή της επαναληπτικής γενικής συνέλευσης.
7. Το καταστατικό μπορεί να προβλέπει διαδικασία συμμετοχής στη γενική συνέλευση βάσει ημερομηνίας καταγραφής, κατά τα προβλεπόμενα στην παράγραφο 6 και για τις εταιρείες με μετοχές μη εισηγμένες σε ρυθμιζόμενη αγορά. Δεν μπορεί όμως να προβλέπει ότι η μετοχική ιδιότητα πρέπει να υπάρχει σε χρόνο προγενέστερο των πέντε (5) ημερών που προηγούνται της αρχικής συνεδρίασης της γενικής συνέλευσης.
8. Φυσικό πρόσωπο το οποίο κατέχει μετοχές εισηγμένες σε ρυθμιζόμενη αγορά και το οποίο είναι μέλος του διοικητικού συμβουλίου της εν λόγω εταιρείας, δεν μετέχει στην ψηφοφορία της γενικής συνέλευσης και δεν υπολογίζεται για τον σχηματισμό της απαρτίας και της πλειοψηφίας, όταν η γενική συνέλευση αποφασίζει την ανάθεση του υποχρεωτικού ελέγχου των χρηματοοικονομικών καταστάσεων σε ορκωτό ελεγκτή λογιστή ή σε ελεγκτική εταιρεία. Η παρούσα παράγραφος δεν εφαρμόζεται όταν η πλειοψηφία των ανεξάρτητων μελών του διοικητικού συμβουλίου δηλώσει ότι συμφωνεί με την ανάθεση του ελέγχου στα προτεινόμενα πρόσωπα.
9. Προκειμένου για άυλες μετοχές, η απόδειξη της μετοχικής ιδιότητας μπορεί να γίνεται με κάθε νόμιμο μέσο και πάντως βάσει ενημέρωσης που λαμβάνει η εταιρεία ή βεβαίωσης ή άλλης μορφής πιστοποίησης από το μητρώο του κ.α.τ. ή από την υποδομή αγοράς τ.κ.κ. ή μέσω των διαμεσολαβητών κατά περίπτωση.»
Άρθρο 46
Συλλογικά και ατομικά δικαιώματα μειοψηφίας - 
Τροποποίηση παρ. 12 άρθρου 141 ν. 4548/2018
Στην παρ. 12 του άρθρου 141 του ν. 4548/2018 (Α’ 104), περί συλλογικών και ατομικών δικαιωμάτων μειοψηφίας: α) επέρχονται νομοτεχνικές βελτιώσεις, β) στο τρίτο εδάφιο: βα) η φράση «για εταιρείες με μετοχές εισηγμένες σε ρυθμιζόμενη αγορά» αντικαθίσταται από τη φράση «για άυλες μετοχές», ββ) η φράση «από το κεντρικό αποθετήριο τίτλων, εφόσον παρέχει υπηρεσίες μητρώου, ή μέσω των συμμετεχόντων και εγγεγραμμένων διαμεσολαβητών στο κεντρικό αποθετήριο τίτλων σε κάθε άλλη περίπτωση» αντικαθίσταται από τη φράση «ή βεβαίωσης ή άλλης μορφής πιστοποίησης από το μητρώο του κ.α.τ. ή της υποδομής αγοράς τ.κ.κ. ή μέσω των διαμεσολαβητών κατά περίπτωση», και η παρ. 12 διαμορφώνεται ως εξής:
«12. Σε όλες τις περιπτώσεις του παρόντος άρθρου οι αιτούντες μέτοχοι οφείλουν να αποδεικνύουν τη μετοχική τους ιδιότητα και, εκτός από τις περιπτώσεις του πρώτου εδαφίου της παρ. 6 και της παρ. 10, τον αριθμό των μετοχών που κατέχουν κατά την άσκηση του σχετικού δικαιώματος. Τέτοια απόδειξη αποτελεί και η κατάθεση των μετοχών τους, σύμφωνα με τα προβλεπόμενα στην παρ. 2 του άρθρου 124. Προκειμένου για άυλες μετοχές, η απόδειξη της μετοχικής ιδιότητας μπορεί να γίνεται με κάθε νόμιμο μέσο και πάντως βάσει ενημέρωσης που λαμβάνει η εταιρεία ή βεβαίωσης ή άλλης μορφής πιστοποίησης από το μητρώο του κ.α.τ. ή της υποδομής αγοράς τ.κ.κ. ή μέσω των διαμεσολαβητών κατά περίπτωση.»
ΚΕΦΑΛΑΙΟ Δ’
ΕΦΑΡΜΟΓΗ ΔΙΑΤΑΞΕΩΝ ΓΙΑ ΟΡΓΑΝΙΣΜΟΥΣ ΣΥΛΛΟΓΙΚΩΝ ΕΠΕΝΔΥΣΕΩΝ ΕΠΙ ΤΙΤΛΩΝ ΠΟΥ ΤΗΡΟΥΝΤΑΙ ΣΕ ΜΗΤΡΩΑ ΥΠΟΔΟΜΗΣ ΑΓΟΡΑΣ ΤΕΧΝΟΛΟΓΙΑΣ ΚΑΤΑΝΕΜΗΜΕΝΟΥ ΚΑΘΟΛΙΚΟΥ
Άρθρο 47
Έννοια μεριδίου οργανισμού συλλογικών επενδύσεων σε κινητές αξίες - Αντικατάσταση περ. β) παρ. 3 άρθρου 2 ν. 4099/2012
Στην περ. β), της παρ. 3 του άρθρου 2 του ν. 4099/2012 (Α’ 250), περί πεδίου εφαρμογής: α) προστίθεται υποπερ. βα) και β) η φράση «η μετοχή ΟΣΕΚΑ» αριθμείται ως υποπερ. ββ) και η περ. β), διαμορφώνεται ως εξής:
«β) ως «μερίδιο» ΟΣΕΚΑ νοούνται: βα) το μερίδιο ΟΣΕΚΑ, το οποίο εκδίδεται, καταχωρίζεται, μεταβιβάζεται και αποθηκεύεται με τη χρήση της τεχνολογίας κατανεμημένου καθολικού (τ.κ.κ.), και ββ) η μετοχή ΟΣΕΚΑ, ενώ ως «μετοχή» ΟΣΕΚΑ δεν νοείται το μερίδιο ΟΣΕΚΑ.»
Άρθρο 48
Έννοιες που σχετίζονται με το κατανεμημένο καθολικό - Προσθήκη περ. κγ) έως κστ) 
στο άρθρο 3 του ν. 4099/2012
Στο άρθρο 3 του ν. 4099/2012 (Α’ 250), περί ορισμών, προστίθενται περ. κγ) ως κστ) ως εξής:
«κγ) «κατανεμημένο καθολικό»: αποθετήριο πληροφοριών που τηρεί αρχεία συναλλαγών και το οποίο διαμοιράζεται και συγχρονίζεται μεταξύ ενός συνόλου κόμβων δικτύου τεχνολογίας κατανεμημένου καθολικού (τ.κ.κ. - Distributed Ledger Technology, DLT), με τη χρήση μηχανισμού συναίνεσης,
κδ) «μητρώο κεντρικού αποθετηρίου τίτλων ή μητρώο υποδομής αγοράς τ.κ.κ.»: το αρχείο στο οποίο αποθηκεύονται τα δεδομένα χρηματοπιστωτικών μέσων, που έχουν καταχωρισθεί σε κεντρικό αποθετήριο τίτλων (κ.α.τ.) ή σε σύστημα διακανονισμού τεχνολογίας κατανεμημένου καθολικού (σ.δ. τ.κ.κ.) ή σύστημα διαπραγμάτευσης και διακανονισμού τεχνολογίας κατανεμημένου καθολικού (σ.δ.δ. τ.κ.κ.), αντίστοιχα, στο οποίο έχει πρόσβαση, με τεχνικές, διαδικασίες και μέσα, που εξασφαλίζουν την αυθεντικότητα, την εγκυρότητα, τη μοναδικότητα και τη μη αποποίηση, ο διαχειριστής του κ.α.τ. ή σ.δ. τ.κ.κ. ή σ.δ.δ. τ.κ.κ., ο οποίος και έχει τον αποκλειστικό έλεγχο πρόσβασης επί των δεδομένων των καταχωρισμένων χρηματοπιστωτικών μέσων,
κε) «τεχνολογία κατανεμημένου καθολικού» ή «τεχνολογία DLT»: η τεχνολογία κατά την έννοια του άρθρου 2, σημείο 1, του Κανονισμού (ΕΕ) 2022/858 του Ευρωπαϊκού Κοινοβουλίου και του Συμβουλίου της 30ής Μαΐου 2022 σχετικά με ένα πιλοτικό καθεστώς για υποδομές της αγοράς που βασίζονται σε τεχνολογία κατανεμημένου καθολικού και την τροποποίηση των Κανονισμών (ΕΕ) 600/2014 και 909/2014 και της Οδηγίας 2014/65/ΕΕ (L 151),
κστ) «υποδομή αγοράς τ.κ.κ.»: η υποδομή κατά την έννοια του άρθρου 2, σημείο 5, του Κανονισμού (ΕΕ) 2022/858.»
Άρθρο 49
Μερίδια οργανισμών συλλογικών επενδύσεων σε κινητές αξίες - Τροποποίηση παρ. 4 
και προσθήκη παρ. 5α στο άρθρο 6 
του ν. 4099/2012
Στο άρθρο 6 του ν. 4099/2012 (Α’ 250), περί μεριδίων ΟΣΕΚΑ, επέρχονται οι εξής τροποποιήσεις: α) στην παρ. 4: αα) στο δεύτερο εδάφιο αφαιρείται το διαζευκτικό «ή» μεταξύ των λέξεων «ειδικού» και «ηλεκτρονικού», και αβ) προστίθεται τελευταίο εδάφιο, β) προστίθεται παρ. 5α, και το άρθρο 6 διαμορφώνεται ως εξής:
«Άρθρο 6
Μερίδια ΟΣΕΚΑ
1. Το ενεργητικό του αμοιβαίου κεφαλαίου διαιρείται ανά πάσα στιγμή σε ίσης αξίας ονομαστικά μερίδια ή, εφόσον τα μερίδια του αμοιβαίου κεφαλαίου δεν είναι εισηγμένα σε οργανωμένη αγορά σύμφωνα με το άρθρο 88 του παρόντος νόμου, και σε ονομαστικά κλάσματα μεριδίου.
2. Το ενεργητικό της ΑΕΕΜΚ διαιρείται ανά πάσα στιγμή σε ίσης αξίας ονομαστικές και πλήρως αποπληρωθείσες μετοχές ή, εφόσον οι μετοχές της ΑΕΕΜΚ δεν είναι εισηγμένες σε οργανωμένη αγορά σύμφωνα με το άρθρο 88 του παρόντος νόμου, και σε ονομαστικά κλάσματα μετοχής. Οι μετοχές της ΑΕΕΜΚ δεν έχουν ονομαστική αλλά κυμαινόμενη αξία. Το μετοχικό κεφάλαιο της ΑΕΕΜΚ είναι ίσο με την εκάστοτε αξία του ενεργητικού της, μετά την αφαίρεση των υποχρεώσεων της, και αυξομειώνεται με την έκδοση νέων μετοχών ή την εξαγορά ή εξόφληση παλαιών, χωρίς να απαιτείται η τήρηση της διαδικασίας αύξησης ή μείωσης του κεφαλαίου της που προβλέπεται στις σχετικές διατάξεις του κ.ν. 2190/1920.
3. Τα μερίδια ΟΣΕΚΑ δύνανται να διακρίνονται σε διαφορετικές κατηγορίες (classes), οι οποίες παρέχουν διαφορετικά δικαιώματα, ιδίως όσον αφορά σε θέματα όπως οι προμήθειες διάθεσης και εξαγοράς, η κατηγορία των επενδυτών στους οποίους απευθύνονται, η αμοιβή της εταιρείας διαχείρισης ή, κατά περίπτωση, της ΑΕΕΜΚ, το ελάχιστο ποσό επένδυσης ή οποιοσδήποτε συνδυασμός των ανωτέρω. Τα μερίδια της ίδιας κατηγορίας παρέχουν ίδια δικαιώματα στους μεριδιούχους τους. Τυχόν κόστος που προκύπτει κατά την έκδοση νέας κατηγορίας μεριδίων λαμβάνεται υπόψη για τον υπολογισμό της τιμής του μεριδίου της νέας κατηγορίας. Η τιμή του μεριδίου υπολογίζεται ξεχωριστά για κάθε κατηγορία μεριδίων.
4. Η συμμετοχή στον ΟΣΕΚΑ αποδεικνύεται με την καταχώριση των αντίστοιχων μεριδίων και των στοιχείων του δικαιούχου ή των δικαιούχων τους σε ειδικό ηλεκτρονικό αρχείο της εταιρείας διαχείρισης ή, κατά περίπτωση, της ΑΕΕΜΚ, ή, εφόσον τα μερίδια του ΟΣΕΚΑ είναι εισηγμένα σε οργανωμένη αγορά σύμφωνα με την παράγραφο 1 του άρθρου 88, με την καταχώρηση των μεριδίων και των στοιχείων των δικαιούχων στο Σύστημα Άυλων Τίτλων, σύμφωνα με τον Κανονισμό Λειτουργίας Συστήματος Άυλων Τίτλων. Εάν τα μερίδια δεν είναι εισηγμένα σε οργανωμένη αγορά, η τήρηση του ειδικού ηλεκτρονικού αρχείου του προηγούμενου εδαφίου μπορεί να ανατεθεί από την εταιρεία διαχείρισης ή, κατά περίπτωση, από την ΑΕΕΜΚ, σε τρίτο, με την τήρηση των διατάξεων του άρθρου 22.
Προκειμένου για μερίδια ΟΣΕΚΑ τα οποία εκδίδονται, καταχωρίζονται, μεταβιβάζονται και αποθηκεύονται με τη χρήση της τεχνολογίας κατανεμημένου καθολικού, η συμμετοχή στον ΟΣΕΚΑ αποδεικνύεται από την καταχώριση στο μητρώο του κ.α.τ. ή της υποδομής αγοράς τ.κ.κ., η οποία γνωστοποιείται με κάθε νόμιμο μέσο ύστερα από αίτηση από το κ.α.τ., ή από τον διαχειριστή υποδομής αγοράς τ.κ.κ. στην εταιρεία διαχείρισης.
5. Εξαιρουμένων των μεριδίων ΟΣΕΚΑ που έχουν εισαχθεί σε οργανωμένη αγορά, η συμβατική μεταβίβαση μεριδίων επιτρέπεται μόνο μεταξύ συζύγων και συγγενών πρώτου και δευτέρου βαθμού. Η μεταβίβαση καταχωρείται στο ειδικό ηλεκτρονικό αρχείο της παρ. 4.
5α. Τα μερίδια ΟΣΕΚΑ, τα οποία εκδίδονται, καταχωρίζονται και αποθηκεύονται με τη χρήση τ.κ.κ. μεταβιβάζονται με σχετική καταχώριση στο μητρώο του κ.α.τ. τ.κ.κ.. O διαχειριστής υποδομής αγοράς ενημερώνει αμελλητί την εταιρεία διαχείρισης για κάθε μεταβίβαση στο κατανεμημένο καθολικό.
6. Η σύσταση ενεχύρου επί μεριδίων προϋποθέτει σχετική καταχώρηση της πράξης στο ειδικό ηλεκτρονικό αρχείο της παραγράφου 4. Η ικανοποίηση του δικαιώματος του ενεχυρούχου δανειστή διενεργείται είτε με αίτηση του προς την εταιρεία διαχείρισης ή, κατά περίπτωση, την ΑΕΕΜΚ, για εξαγορά των μεριδίων, οπότε εφαρμόζονται οι διατάξεις των παρ. 1 και 2 του άρθρου 3 του α.ν. 1818/1951 (Α’ 149) και των άρθρων 1244 επ. του Αστικού Κώδικα, είτε, για τους ΟΣΕΚΑ του άρθρου 88, σύμφωνα με τις διατάξεις για την αναγκαστική εκτέλεση που εφαρμόζονται επί μετοχών εισηγμένων σε οργανωμένη αγορά.
7. Η Επιτροπή Κεφαλαιαγοράς δύναται με απόφαση της να ορίζει τα ειδικότερα στοιχεία που περιλαμβάνουν οι καταχωρήσεις των παρ. 4 και 5 του παρόντος άρθρου.
8. Οι διατάξεις του ν. 5638/1932 «περί καταθέσεως εις κοινόν λογαριασμόν» (Α’ 307) εφαρμόζονται αναλόγως και στα μερίδια ΟΣΕΚΑ.»
ΚΕΦΑΛΑΙΟ Ε’
ΓΕΝΙΚΗ ΕΦΑΡΜΟΓΗ
Άρθρο 50
Γενική εφαρμογή
Διατάξεις νόμων και κανονιστικών πράξεων που αφορούν σε κινητές αξίες εφαρμόζονται και στις κινητές αξίες τεχνολογίας κατανεμημένου καθολικού, όπως ορίζονται στο Μέρος Δ’.
ΜΕΡΟΣ Ε’
ΕΠΟΠΤΕΙΑ ΤΗΣ ΑΣΦΑΛΙΣΤΙΚΗΣ ΑΓΟΡΑΣ
Άρθρο 51
Επένδυση κεφαλαίων Εγγυητικού Κεφαλαίου Ζωής και δημοσίευση έκθεσης πεπραγμένων και ισολογισμού - Αντικατάσταση παρ. 2 άρθρου 10 και τροποποίηση παρ. 3 άρθρου 12 ν. 3867/2010
1. Η παρ. 2 του άρθρου 10 του ν. 3867/2010 (Α’ 128), περί απόδοσης εισφορών υπέρ του Εγγυητικού Κεφαλαίου Ζωής, αντικαθίσταται ως εξής:
«2. Έναν (1) μήνα μετά το τέλος κάθε ημερολογιακού διμήνου, οι ασφαλιστικές επιχειρήσεις αποδίδουν στο Εγγυητικό Κεφάλαιο Ζωής τις εισφορές που αναλογούν στα ασφαλιστήρια συμβόλαια που συνήψαν ή ανανέωσαν κατά το χρονικό αυτό διάστημα, ανεξάρτητα από το αν οι εισφορές αυτές έχουν εισπραχθεί ή όχι. Σε περίπτωση εκπρόθεσμης καταβολής, η εισφορά προσαυξάνεται κατά το επιτόκιο υπερημερίας που ισχύει. Με ευθύνη της Διαχειριστικής Επιτροπής του Εγγυητικού Κεφαλαίου Ζωής οι εισφορές του προηγούμενου εδαφίου επενδύονται, εξαιρουμένων των χρηματικών ποσών που απαιτούνται για την εκπλήρωση των υποχρεώσεων του Εγγυητικού Κεφαλαίου Ζωής. Με απόφαση της Διαχειριστικής Επιτροπής δύναται να ανατίθεται με σύμβαση η διαχείριση των ανωτέρω διαθεσίμων, εν όλω ή εν μέρει, σε διαχειριστή για την τοποθέτησή τους, με κριτήρια την ενίσχυση της ασφάλειας των διαθεσίμων, τη δυνατότητα άμεσης ρευστοποίησης και την επαρκή διασπορά των τοποθετήσεων.
Η επενδυτική πολιτική του Εγγυητικού Κεφαλαίου Ζωής είναι η ακόλουθη:
α) Τα διαθέσιμα του Εγγυητικού Κεφαλαίου Ζωής επενδύονται κατά τρόπο που εξασφαλίζει χαμηλό κίνδυνο και επαρκή διαφοροποίηση,
β) τα διαθέσιμα του Εγγυητικού Κεφαλαίου Ζωής τηρούνται με απόφαση της Διαχειριστικής Επιτροπής σε ταμειακά διαθέσιμα και καταθέσεις ή επενδύονται σε στοιχεία ενεργητικού χαμηλού κινδύνου.»
2. Στην παρ. 3 του άρθρου 12 του ν. 3867/2010, η φράση «στην Εφημερίδα της Κυβερνήσεως (τεύχος ΤΑΕ και ΕΠΕ)» αντικαθίσταται από τη φράση «στην ιστοσελίδα του Εγγυητικού Κεφαλαίου Ζωής», και η παρ. 3 διαμορφώνεται ως εξής:
«3. Η Διαχειριστική Επιτροπή δημοσιεύει στην ιστοσελίδα του Εγγυητικού Κεφαλαίου Ζωής την ετήσια έκθεση Πεπραγμένων και τον ετήσιο Ισολογισμό του Εγγυητικού Κεφαλαίου Ζωής.»
ΜΕΡΟΣ ΣΤ’
ΑΞΙΟΠΟΙΗΣΗ ΑΚΙΝΗΤΩΝ ΤΟΥ ΔΗΜΟΣΙΟΥ - ΤΡΟΠΟΠΟΙΗΣΗ Ν. 5024/2023
Άρθρο 52
Δικαίωμα υποβολής αίτησης εξαγοράς - Αντικατάσταση παρ. 1 και 2 άρθρου 4 ν. 5024/2023
Oι παρ. 1 και 2 του άρθρου 4 του ν. 5024/2023 (Α’ 41), περί δικαιώματος υποβολής αίτησης εξαγοράς, αντικαθίστανται ως εξής:
«1. Δικαιούται να υποβάλει αίτηση εξαγοράς όποιος κατά την έναρξη ισχύος του παρόντος ασκεί επί δημοσίου ακινήτου, ο ίδιος ή οι δικαιοπάροχοί του, αδιαλείπτως κατοχή:
α) επί τριάντα (30) τουλάχιστον έτη με τίτλο ή
β) επί σαράντα (40) τουλάχιστον έτη χωρίς τίτλο, εφόσον ο αιτών χρησιμοποιεί το ακίνητο ως την κύρια κατοικία του ή ως βοηθητικό χώρο αυτής ή για να ασκεί τουριστική, βιοτεχνική, βιομηχανική, εμπορική ή αγροτική δραστηριότητα.
2. Προϋπόθεση για την άσκηση του δικαιώματος της παρ. 1 είναι η δήλωση του ακινήτου στο έντυπο «Ε9» για τα πέντε (5) τουλάχιστον έτη που προηγούνται της αίτησης. Η άσκηση του δικαιώματος της παρ. 1 δεν αποκλείεται σε όσους έχουν μισθώσει ή σε όσους έχει παραχωρηθεί το ακίνητο από το Δημόσιο ή την ΕΤ.Α.Δ. Α.Ε. για χρονικό διάστημα μέχρι τρία (3) έτη πριν από την υποβολή της αίτησης. Στην περίπτωση αυτή, το ακίνητο πρέπει να έχει δηλωθεί στο έντυπο «Ε9» για τα πέντε (5) τουλάχιστον έτη που προηγούνται της αίτησης, κατά τα οποία δεν υπήρχε σύμβαση μίσθωσης ή παραχώρησης. Δεν πληρούται η προϋπόθεση της παρούσας για ακίνητο που εμφανίζεται σε έντυπο «Ε9» παρελθόντος έτους για πρώτη φορά ύστερα από τροποποιητική δήλωση που υποβλήθηκε μετά από την 1η Μαΐου 2024.»
Άρθρο 53
Εξαιρούμενα ακίνητα - Τροποποίηση 
παρ. 1 άρθρου 5 ν. 5024/2023
Στην παρ. 1 του άρθρου 5 του ν. 5024/2023 (Α’ 41), περί εξαίρεσης από το δικαίωμα εξαγοράς για λόγους δημόσιου συμφέροντος, προστίθεται τρίτο εδάφιο, και η παρ. 1 διαμορφώνεται ως εξής:
«1. Δεν είναι δυνατή η εξαγορά δημοσίου ακινήτου, ακόμα και αν πληρούνται οι προϋποθέσεις της παρ. 1 του άρθρου 4, εφόσον συντρέχουν επιτακτικοί λόγοι δημόσιου συμφέροντος, αναγόμενοι σε ζητήματα:
(α) εθνικής άμυνας, ή
(β) δημόσιας ασφάλειας, ή
(γ) δημόσιας υγείας, ή
(δ) χωροταξικού ή πολεοδομικού σχεδιασμού, ή
(ε) άλλης αιτιολογημένης κρατικής ανάγκης.
Εντός προθεσμίας έξι (6) μηνών από την έναρξη ισχύος του παρόντος και κατόπιν αιτήματος του φορέα υποδοχής, τα κατά περίπτωση αρμόδια υπουργεία προσδιορίζουν αιτιολογημένα τις περιοχές ή τα ακίνητα ενδιαφέροντός τους, προκειμένου αυτά να εξαιρεθούν της διαδικασίας εξαγοράς, η οποία προβλέπεται με τον παρόντα νόμο και ενημερώνουν σχετικά τον φορέα υποδοχής.
Η κρίση περί της ύπαρξης των επιτακτικών λόγων δημοσίου συμφέροντος δύναται να γίνει και κατά την εξέταση του αιτήματος εξαγοράς από την Επιτροπή Εξαγοράς του άρθρου 10 και το αρμόδιο όργανο του Υπουργείου Εθνικής Οικονομίας και Οικονομικών, κατά τη λήψη της απόφασης της παρ. 1 του άρθρου 11.»
Άρθρο 54
Τίμημα εξαγοράς σε ειδικές περιπτώσεις αμφισβήτησης της κυριότητας του δημόσιου ακινήτου - Αντικατάσταση παρ. 1 και 2, τροποποίηση παρ. 5 και κατάργηση παρ. 6 άρθρου 8 ν. 5024/2023
Στο άρθρο 8 του ν. 5024/2023 (Α’ 41), περί τιμήματος εξαγοράς σε ειδικές περιπτώσεις αμφισβήτησης της κυριότητας του Δημοσίου: α) αντικαθίστανται οι παρ. 1 και 2, β) στην παρ. 5 το έτος «1950» αντικαθίσταται από το έτος «1965», γ) η παρ. 6 καταργείται, και το άρθρο 8 διαμορφώνεται ως εξής:
«Άρθρο 8
Τίμημα εξαγοράς σε ειδικές περιπτώσεις αμφισβήτησης της κυριότητας του 
δημοσίου ακινήτου
1. Για αιτούντα που έχει αναγνωρισθεί δυνάμει απόφασης πρωτοβάθμιου δικαστηρίου ως κύριος του δημοσίου ακινήτου έναντι του Δημοσίου, το τίμημα εξαγοράς του άρθρου 6 αντιστοιχεί σε ποσοστό πενήντα τοις εκατό (50%) της αντικειμενικής αξίας του ακινήτου και εφαρμόζονται επ’ αυτού οι εκπτώσεις του άρθρου 7.
2. Για αιτούντα που ο ίδιος ή ο δικαιοπάροχός του έχει αναγραφεί ως κύριος του δημοσίου ακινήτου στις πρώτες κτηματολογικές εγγραφές και έχει ασκηθεί αγωγή από το Δημόσιο ή δεν έχει παρέλθει η προθεσμία άσκησης αγωγής, κατά την παρ. 2 του άρθρου 6 του ν. 2664/1998 (Α’ 275), η αίτηση εξαγοράς υποβάλλεται χωρίς τις προϋποθέσεις της παρ. 1 του άρθρου 4 και το τίμημα εξαγοράς του άρθρου 6 αντιστοιχεί σε ποσοστό πενήντα τοις εκατό (50%) της αντικειμενικής αξίας του ακινήτου και εφαρμόζονται επ’ αυτού οι εκπτώσεις του άρθρου 7.
3. Αν ο αιτών, μέχρι την 31η.12.2022, έχει ασκήσει ένδικο μέσο κατά δικαστικής απόφασης σε δίκη που αφορά στην αναγνώριση της κυριότητας του προς εξαγορά δημοσίου ακινήτου, δικαιούται να υποβάλει αίτηση εξαγοράς, με τίμημα εξαγοράς που αντιστοιχεί, κατά παρέκκλιση του άρθρου 6, σε ποσοστό εβδομήντα τοις εκατό (70%) της αντικειμενικής αξίας του ακινήτου.
4. Σε περίπτωση εξαγοράς δημοσίου ακινήτου, κατά την παρ. 3, ο αιτών, εντός προθεσμίας ενός (1) μηνός από την κοινοποίηση προς αυτόν του πιστοποιητικού αποδοχής, υποβάλλει στο αρμόδιο όργανο του Υπουργείου Εθνικής Οικονομίας και Οικονομικών αντίγραφο της παραίτησής του από τα ένδικα μέσα κατά της δικαστικής απόφασης σε δίκη που αφορά στην αναγνώριση της κυριότητας του προς εξαγορά δημοσίου ακινήτου. Αν παρέλθει άπρακτη η προθεσμία του πρώτου εδαφίου, δεν εκδίδεται απόφαση εξαγοράς.
5. Σε περίπτωση που ο αιτών κατέχει δημόσιο ακίνητο, το οποίο καλύπτει τις στεγαστικές ανάγκες του ιδίου ή του αρχικού δικαιοπαρόχου του κατά την έναρξη της κατοχής του ακινήτου, ως αποτέλεσμα μαζικής εγκατάστασης πληθυσμιακών ομάδων που έλαβαν χώρα πριν το έτος 1965, καθ’ υπόδειξη των δημόσιων αρχών, όπως αυτή προκύπτει από μεταγενέστερα έγγραφα δημόσιων αρχών, δικαιούται να υποβάλει αίτηση εξαγοράς, με τίμημα εξαγοράς που αντιστοιχεί, κατά παρέκκλιση του άρθρου 6, σε ποσοστό είκοσι τοις εκατό (20%) της αντικειμενικής αξίας του ακινήτου.
6. (Καταργείται).»
Άρθρο 55
Διαδικασία υποβολής αιτήματος εξαγοράς - Τροποποίηση παρ. 5 και 6 άρθρου 9 ν. 5024/2023
Στο άρθρο 9 του ν. 5024/2023 (Α’ 41), περί διαδικασίας υποβολής του αιτήματος εξαγοράς: α) στο δεύτερο εδάφιο της παρ. 5 μετά από τις λέξεις «ο φορέας υποδοχής» τίθεται κόμμα και προστίθενται οι λέξεις «εντός δέκα (10) ημερών», β) η περ. β) της παρ. 6 καταργείται, και οι παρ. 5 και 6 διαμορφώνονται ως εξής:
«5. Ο φορέας υποδοχής ελέγχει τα δικαιολογητικά που συνοδεύουν την αίτηση εξαγοράς. Σε περίπτωση έλλειψης ενός (1) ή περισσότερων δικαιολογητικών της παρ. 6, ο φορέας υποδοχής, εντός δέκα (10) ημερών από την ημερομηνία παραλαβής της αίτησης, ενημερώνει τον αιτούντα με μήνυμα ηλεκτρονικού ταχυδρομείου για τη συμπλήρωση των δικαιολογητικών. Ο αιτών λογίζεται ότι έχει ενημερωθεί από τον φορέα υποδοχής με την πάροδο ενός (1) μηνός από την αποστολή σε αυτόν από τον φορέα υποδοχής του ανωτέρω μηνύματος ηλεκτρονικής αλληλογραφίας. Ο αιτών υποβάλλει στον φορέα υποδοχής τα ελλείποντα δικαιολογητικά εντός ενενήντα (90) ημερών από την ενημέρωσή του, σύμφωνα με το τρίτο εδάφιο. Αν η προθεσμία του τετάρτου εδαφίου παρέλθει άπρακτη, η αίτηση εξαγοράς τίθεται στο αρχείο και ενημερώνεται σχετικά το πληροφοριακό σύστημα. Εφόσον διαπιστωθεί η πληρότητα του φακέλου της αίτησης εξαγοράς, ο φορέας υποδοχής διαβιβάζει αμελλητί την αίτηση εξαγοράς και τα δικαιολογητικά των παρ. 6, 7 και 8 στην οικεία κτηματική υπηρεσία.
6. Η αίτηση εξαγοράς συνοδεύεται κατ’ ελάχιστον από τα ακόλουθα δικαιολογητικά:
α) Τοπογραφικό διάγραμμα και γεωαναφερμένο αρχείο διανύσματος χωρικής αποτύπωσης (τύπου shp, dxf ή dwg) του προς εξαγορά δημοσίου ακινήτου εξαρτημένο στο γεωδαιτικό σύστημα αναφοράς ΕΓΣΑ87 με συνημμένη δήλωση μηχανικού του ν. 651/1977 (Α’ 207) και του ν. 1337/1983 (Α’ 33) και απόσπασμα επ’ αυτού του ορθοφωτοχάρτη που απεικονίζει το υπό εξαγορά ακίνητο. Στο υπόμνημα του τοπογραφικού διαγράμματος περιλαμβάνεται βεβαίωση του συντάξαντα το διάγραμμα μηχανικού, η οποία αφορά το απεικονιζόμενο ακίνητο, σε σχέση με τη θέση, το σχήμα και την έκταση, που αυτό εμφανίζεται στις κτηματολογικές εγγραφές, εφόσον στην περιοχή, όπου αυτό κείται, λειτουργεί κτηματολογικό γραφείο. Στην περίπτωση αυτή, η αίτηση εξαγοράς συνοδεύεται και από αποδεικτικό υποβολής ηλεκτρονικού διαγράμματος (Κωδικός Ηλεκτρονικού Διαγράμματος ΚΗΔ), μετά την ηλεκτρονική υποβολή του τοπογραφικού διαγράμματος κατά το άρθρο 40 του ν. 4409/2016 (Α’ 136) στον υποδοχέα του Φορέα Ελληνικό Κτηματολόγιο. Αν απαιτείται γεωμετρική μεταβολή των κτηματολογικών στοιχείων του ακινήτου, αυτή προηγείται της υποβολής της αίτησης εξαγοράς.
β) Καταργείται.
γ) Φύλλο υπολογισμού αντικειμενικής αξίας οικοπέδου, γηπέδου ή ακινήτου, κατά περίπτωση, σύμφωνα με τις παρ. 1 και 2 του άρθρου 6 ή τις παρ. 1, 2, 3 και 5 του άρθρου 8.
δ) Βεβαίωση όρων δόμησης της αρμόδιας υπηρεσίας δόμησης.
ε) Οικοδομική άδεια, εφόσον υπάρχει.
στ) Υπεύθυνη δήλωση από την οποία προκύπτει ότι δεν συντρέχουν οι εξαιρέσεις της παρ. 2 του άρθρου 5.
ζ) Αποδεικτικό εξόφλησης του παραβόλου της παρ. 4.
η) Τίτλους από τους οποίους προκύπτει η κατοχή κατά την περ. α’ της παρ. 1 του άρθρου 4 και συνοδευτικό σημείωμα, στο οποίο αποτυπώνεται η κατοχή από τον αιτούντα και τους δικαιοπαρόχους του, σύμφωνα με τους τίτλους αυτούς.
θ) Υπεύθυνη δήλωση του άρθρου 8 του ν. 1599/1986 για την έκταση των προς εξαγορά δημοσίων ακινήτων, σύμφωνα με το τρίτο εδάφιο της περ. β’ της παρ. 3 του άρθρου 4 του παρόντος.
ι) Έγγραφο από το οποίο προκύπτει η χρήση του δημοσίου ακινήτου από τον αιτούντα, κατά την περ. β’ της παρ. 1 του άρθρου 4. Ειδικά, προκειμένου να αποδειχθεί ότι το ακίνητο συνιστά την κύρια κατοικία του αιτούντος, προσκομίζεται αντίγραφο του εντύπου Ε1 της δήλωσης φορολογίας εισοδήματος, το οποίο υποβλήθηκε το έτος που προηγήθηκε της έναρξης ισχύος του παρόντος, καθώς και αντίγραφο του εντύπου Ε9, για το ίδιο έτος.
ια) Απόσπασμα κτηματολογικού διαγράμματος και κτηματολογικό φύλλο του Κωδικού Αριθμού Εθνικού Κτηματολογίου (Κ.Α.Ε.Κ.) του δημοσίου ακινήτου, στο οποίο αφορά η αίτηση εξαγοράς, εφόσον στην περιοχή όπου αυτό κείται λειτουργεί κτηματολογικό γραφείο. Επί δημοσίων ακινήτων που κείνται εντός των Περιφερειακών Ενοτήτων Ρόδου, Καλύμνου και Καρπάθου - Ηρωικής Νήσου Κάσου της Περιφέρειας Νοτίου Αιγαίου, όπου ισχύει ο Κτηματολογικός Κανονισμός Δωδεκανήσου, προσκομίζονται φωτοαντίγραφο του ατομικού κτηματολογικού σχεδιαγράμματος και το τοπογραφικό διάγραμμα κατά την περ. α’ με συσχετισμένο το ατομικό κτηματολογικό διάγραμμα της προς εκποίηση κτηματολογικής μερίδας ή τμήμα ευρύτερης κτηματολογικής μερίδας.
ιβ) Πράξη διοικητικού προσδιορισμού φόρου Ενιαίου Φόρου Ιδιοκτησίας Ακινήτων των πέντε (5) τελευταίων ετών που προηγούνται της υποβολής αίτησης εξαγοράς.»
Άρθρο 56
Σύσταση, συγκρότηση και αρμοδιότητες της Επιτροπής Εξαγοράς - Τροποποίηση παρ. 2, 4 και 6 άρθρου 10 ν. 5024/2023
Στο άρθρο 10 του ν. 5024/2023 (Α’ 41), περί συμμετοχής στην Επιτροπή Εξαγοράς: α) το τελευταίο εδάφιο της παρ. 2 αντικαθίσταται από δύο νέα εδάφια, β) στην παρ. 4: βα) οι λέξεις «σύμφωνη γνώμη» αντικαθίστανται από τη λέξη «συναίνεση», ββ) οι λέξεις «τριών (3) μηνών» αντικαθίστανται από τις λέξεις «δύο (2) μηνών» και βγ) η φράση «μέσω του φορέα υποδοχής» αντικαθίσταται από τη φράση «τα οποία παρέχονται εντός προθεσμίας τριάντα (30) ημερών» και γ) στο τελευταίο εδάφιο της παρ. 6 η φράση «μέσω του φορέα υποδοχής» αντικαθίσταται από τη φράση «τα οποία παρέχονται εντός προθεσμίας τριάντα (30) ημερών», και το άρθρο 10 διαμορφώνεται ως εξής:
«Άρθρο 10
Σύσταση, συγκρότηση και αρμοδιότητες 
της Επιτροπής Εξαγοράς
1. Συνιστάται στη Γενική Γραμματεία Δημόσιας Περιουσίας Επιτροπή για την υλοποίηση της εξαγοράς των δημοσίων ακινήτων του παρόντος, με έδρα την Αθήνα, η οποία συγκροτείται σε σώμα με απόφαση του Υπουργού Εθνικής Οικονομίας και Οικονομικών, εντός ενός (1) μηνός από την έναρξη ισχύος του παρόντος.
2. Στην Επιτροπή μετέχουν:
α) Ένας (1) πρώην δικαστικός λειτουργός των πολιτικών δικαστηρίων, συνταξιοδοτηθείς με βαθμό Προέδρου Εφετών τουλάχιστον, ως Πρόεδρος, με τον αναπληρωτή του, οι οποίοι υποδεικνύονται από τον Πρόεδρο της Ένωσης Συνταξιούχων Δικαστικών Λειτουργών και Μελών του Νομικού Συμβουλίου του Κράτους.
β) Ένα (1) μέλος του κύριου προσωπικού του Νομικού Συμβουλίου του Κράτους, με βαθμό παρέδρου τουλάχιστον, με τον αναπληρωτή του, οι οποίοι υποδεικνύονται από τον Πρόεδρο του Νομικού Συμβουλίου του Κράτους, με την επιφύλαξη της παρ. 3 του άρθρου 54 του ν. 4831/2021 (Α’ 170).
γ) Ένας (1) υπάλληλος κατηγορίας Πανεπιστημιακής Εκπαίδευσης, κλάδου Μηχανικών ή Νομικών της Γενικής Διεύθυνσης Δημόσιας Περιουσίας και Κοινωφελών Περιουσιών του Υπουργείου Εθνικής Οικονομίας και Οικονομικών, με τον αναπληρωτή του, οι οποίοι υποδεικνύονται από τον προϊστάμενο της Γενικής Διεύθυνσης Δημόσιας Περιουσίας και Κοινωφελών Περιουσιών, ως μέλη.
Αν δεν υποδειχθεί ή δεν αποδεχθεί τον διορισμό του ο πρώην δικαστικός λειτουργός της περ. α), στη σύνθεση της Επιτροπής συμμετέχει και δεύτερος υπάλληλος κατηγορίας Πανεπιστημιακής Εκπαίδευσης, κλάδου Μηχανικών ή Νομικών της Γενικής Διεύθυνσης Δημόσιας Περιουσίας και Κοινωφελών Περιουσιών του Υπουργείου Εθνικής Οικονομίας και Οικονομικών, με τον αναπληρωτή του, οι οποίοι υποδεικνύονται από τον προϊστάμενο της Γενικής Διεύθυνσης Δημόσιας Περιουσίας και Κοινωφελών Περιουσιών.
Στην περίπτωση αυτή, στην Επιτροπή προεδρεύει το μέλος του κύριου προσωπικού του Νομικού Συμβουλίου του Κράτους.
Χρέη γραμματέα εκτελεί υπάλληλος της οικείας κτηματικής υπηρεσίας, ο οποίος υποδεικνύεται από τον προϊστάμενό της ή, σε περίπτωση έλλειψης, απουσίας ή κωλύματος, υπάλληλος της Γενικής Διεύθυνσης του Υπουργείου Εθνικής Οικονομίας και Οικονομικών που είναι αρμόδια για τη δημόσια περιουσία, ο οποίος υποδεικνύεται από τον προϊστάμενό της.
3. Η Επιτροπή λειτουργεί σε τμήματα, ο συνολικός αριθμός των οποίων ανέρχεται σε επτά (7). Κάθε τμήμα της Επιτροπής οργανώνεται σε επίπεδο αποκεντρωμένης διοίκησης και χειρίζεται τις αιτήσεις εξαγοράς δημοσίων ακινήτων, τα οποία βρίσκονται στην εδαφική περιφέρεια κάθε αποκεντρωμένης διοίκησης.
4. Η οικεία κτηματική υπηρεσία, αφού ελέγξει τις προϋποθέσεις των άρθρων 4 και 5, καθώς και την αίτηση εξαγοράς και τα δικαιολογητικά κατά το άρθρο 9, αποστέλλει στην Επιτροπή τον φάκελο, με συνοπτικό σημείωμα για την αποδοχή ή την απόρριψη της αίτησης εξαγοράς εντός προθεσμίας πέντε (5) μηνών από τον χρόνο διαβίβασης σε αυτή του πλήρους φακέλου της αίτησης εξαγοράς από τον φορέα υποδοχής. Ειδικά στην περ. β) της παρ. 4 του άρθρου 4, η οικεία κτηματική υπηρεσία αποστέλλει τον φάκελο στην Επιτροπή, μετά την παρέλευση της προθεσμίας της παρ. 9 του άρθρου 9. Κατ’ εξαίρεση η οικεία κτηματική υπηρεσία αποστέλλει τον φάκελο στην Επιτροπή πριν την παρέλευση της προθεσμίας του δευτέρου εδαφίου, εφόσον έχει προσκομισθεί έγγραφη παραίτηση, με βεβαίωση του γνησίου υπογραφής του ασκούντος κατοχή κατ’ ιδανικά μερίδια, από τους λοιπούς ασκούντες κατοχή, κατά την υποβολή της αίτησης εξαγοράς. Πριν την αποστολή του φακέλου και του συνοπτικού σημειώματος, η οικεία κτηματική υπηρεσία ζητεί τη σύμφωνη γνώμη του Ταμείου Εθνικής Άμυνας (Τ.ΕΘ.Α.), κατά το άρθρο 15. Περαιτέρω, η οικεία κτηματική υπηρεσία ζητεί τη συναίνεση της Εταιρείας Ακινήτων του Δημοσίου (ΕΤ.Α.Δ.) Α.Ε., η οποία υποβάλλεται εντός προθεσμίας δύο (2) μηνών από την κοινοποίηση σε αυτή γνωστοποίησης με συστημένη επιστολή από την κτηματική υπηρεσία. Η άπρακτη παρέλευση της προθεσμίας αυτής δεν κωλύει την αποστολή του φακέλου από την οικεία κτηματική υπηρεσία στην Επιτροπή. Η οικεία κτηματική υπηρεσία δύναται να ζητεί στοιχεία από τον αιτούντα και από κάθε υπηρεσία του δημόσιου τομέα, όπως αυτός ορίζεται στην περ. α) της παρ. 1 του άρθρου 14 του ν. 4270/2014 (Α’ 143), τα οποία παρέχονται εντός προθεσμίας τριάντα (30) ημερών.
5. Η Επιτροπή, εντός τεσσάρων (4) μηνών από τη λήψη του φακέλου, κατά την παρ. 4, προβαίνει στον έλεγχο της αίτησης εξαγοράς και των δικαιολογητικών και προτείνει αιτιολογημένα στο αρμόδιο όργανο του Υπουργείου Εθνικής Οικονομίας και Οικονομικών την αποδοχή ή την απόρριψη της αίτησης εξαγοράς. Η προθεσμία υποβολής της πρότασης της Επιτροπής δύναται να παραταθεί με την απόφαση του δεύτερου εδαφίου της παρ. 4 του άρθρου 19.
6. Σε περίπτωση πρότασης για την αποδοχή της αίτησης εξαγοράς, η Επιτροπή:
α) Καθορίζει το εμβαδόν και τα όρια του προς εξαγορά δημοσίου ακινήτου.
β) Καθορίζει το τμήμα του δημοσίου ακινήτου που μπορεί να εξαγοραστεί, σύμφωνα με την παρ. 3 του άρθρου 4.
γ) Επιλέγει μεταξύ περισσοτέρων αιτήσεων εξαγοράς που αφορούν στο ίδιο δημόσιο ακίνητο ή τμήμα αυτού, σύμφωνα με την περ. γ) της παρ. 4 του άρθρου 4.
δ) Καθορίζει το τίμημα εξαγοράς, σύμφωνα με τις προϋποθέσεις της περ. β’ της παρ. 4 του άρθρου 4 και των άρθρων 6, 7 ή 8, κατά περίπτωση, και προσδιορίζει το ποσό της εφάπαξ καταβολής και των δόσεων του τιμήματος εξαγοράς, σύμφωνα με την παρ. 3 του άρθρου 11. Ειδικά στην περίπτωση καθορισμού τιμήματος εξαγοράς, σύμφωνα με το δεύτερο εδάφιο της παρ. 1 του άρθρου 6, η Επιτροπή ζητεί συγκριτικά στοιχεία από την αρμόδια υπηρεσία της Φορολογικής Διοίκησης.
ε) Προβαίνει στον καθορισμό των αδιάθετων και υποχρεωτικώς εξαγοραζόμενων μεριδίων της περ. β) της παρ. 4 του άρθρου 4 και του αναλογούντος σε αυτά τιμήματος εξαγοράς, μετά το πέρας υποβολής των αιτήσεων εξαγοράς, κατόπιν σχετικής εισήγησης της αρμόδιας κτηματικής υπηρεσίας.
Σε κάθε περίπτωση, η Επιτροπή δεν κωλύεται να ζητεί πρόσθετα στοιχεία από τον αιτούντα και από κάθε υπηρεσία του δημόσιου τομέα, τα οποία παρέχονται εντός προθεσμίας τριάντα (30) ημερών.»
Άρθρο 57
Κυριότητα επί ακινήτων εντός σχεδίου πόλεως -
Τροποποίηση παρ. 1 άρθρου 16 ν. 5024/2023
Στην παρ. 1 του άρθρου 16 του ν. 5024/2023 (Α’ 41), περί αποχής του Δημοσίου από την άσκηση αγωγών, επέρχονται οι εξής τροποποιήσεις: α) το εισαγωγικό εδάφιο αντικαθίσταται, β) στην περ. β): α) η φράση «από τις δασικές υπηρεσίες» αντικαθίσταται από τη φράση «από υπηρεσία», β) η φράση «λόγω του πρώην δασικού του χαρακτήρα» αντικαθίσταται από τη φράση «εκτός αν πρόκειται για ανταλλάξιμο ακίνητο,» και η παρ. 1 διαμορφώνεται ως εξής:
«1. Το Δημόσιο δεν προβάλλει δικαιώματα και απέχει από την άσκηση αγωγών της παρ. 2 του άρθρου 6 του ν. 2664/1998 (Α’ 275) ως προς ακίνητα τα οποία κείνται σε εκτάσεις εντός σχεδίων πόλεως ή οικισμού, για τα οποία δεν εφαρμόζεται ο ν. 998/1979 (Α’ 289), εφόσον σωρευτικά πληρούνται οι κάτωθι προϋποθέσεις:
α) ο ιδιώτης έχει αναγραφεί ως κύριος στις πρώτες κτηματολογικές εγγραφές,
β) δεν έχει εκδοθεί και κοινοποιηθεί σε αυτόν ή τους δικαιοπαρόχους από υπηρεσία του Δημοσίου Πρωτόκολλο Διοικητικής Αποβολής (Π.Δ.Α.) ή Πρωτόκολλο Καθορισμού Αποζημίωσης Αυθαίρετης Χρήσης (Π.ΚΑ.Α.Χ.) για το ακίνητο αυτό, εκτός αν πρόκειται για ανταλλάξιμο ακίνητο, και γ) δεν προβάλλονται δικαιώματα του Δημοσίου εξ άλλης αιτίας.»
Άρθρο 58
Καταβολή μέρους του τιμήματος εξαγοράς στην Εταιρεία Ακινήτων του Δημοσίου - Τροποποίηση παρ. 2 άρθρου 17 ν. 5024/2023
Στην παρ. 2 του άρθρου 17 του ν. 5024/2023 (Α’ 41), περί ειδικών ρυθμίσεων για μη άρτια ή μη οικοδομήσιμα τμήματα δημοσίων ακινήτων και όμορων επιχειρήσεων: α) προστίθεται νέο τρίτο εδάφιο, β) στο νέο τέταρτο εδάφιο προστίθεται η φράση «από το αρμόδιο όργανο του Υπουργείου Εθνικής Οικονομίας και Οικονομικών», και η παρ. 2 διαμορφώνεται ως εξής:
«2. Η αίτηση υποβάλλεται στην οικεία κτηματική υπηρεσία εντός δύο (2) ετών από την έναρξη ισχύος του παρόντος. Το αντάλλαγμα καταβάλλεται εφάπαξ εντός έξι (6) μηνών από την υποβολή της αίτησης. Ποσοστό πενήντα τοις εκατό (50%) του τιμήματος εξαγοράς καταβάλλεται στην Εταιρεία Ακινήτων Δημοσίου. Με την ολοσχερή εξόφληση του ανταλλάγματος εκδίδεται η απόφαση εκποίησης από το αρμόδιο όργανο του Υπουργείου Εθνικής Οικονομίας και Οικονομικών. Σε περίπτωση μη εξόφλησης του τιμήματος εντός της ανωτέρω προθεσμίας, η αιτούσα επιχείρηση δεν δύναται να επανέλθει με νέα αίτηση.»
Άρθρο 59
Εξουσιοδοτικές διατάξεις - 
Τροποποίηση παρ. 5 άρθρου 19 ν. 5024/2023
Στο δεύτερο εδάφιο της παρ. 5 του άρθρου 19 του ν. 5024/2023 μετά από τη φράση «σύμφωνα με την παρ. 10 του άρθρου 11» τίθεται η φράση «και την παρ. 2 του άρθρου 17», και η παρ. 5 διαμορφώνεται ως εξής:
«5. Με απόφαση του Υπουργού Εθνικής Οικονομίας και Οικονομικών ορίζεται το ειδικότερο περιεχόμενο της απόφασης εξαγοράς του άρθρου 11. Με όμοια απόφαση καθορίζεται κάθε θέμα σχετικό με τη διαδικασία εξαγοράς, τη διαδικασία παροχής της συνδρομής της Εταιρείας Ακινήτων του Δημοσίου (ΕΤ.Α.Δ.) Α.Ε., στην υλοποίηση του διοικητικού έργου της εξαγοράς και του τρόπου καταβολής του ποσοστού του πενήντα τοις εκατό (50%) του τιμήματος υπέρ της ΕΤ.Α.Δ. Α.Ε., σύμφωνα με την παρ. 10 του άρθρου 11 και την παρ. 2 του άρθρου 17.»
ΜΕΡΟΣ Ζ’
ΣΥΜΒΑΣΗ ΠΑΡΑΧΩΡΗΣΗΣ ΛΙΜΕΝΑ ΚΕΡΚΥΡΑΣ
Άρθρο 60
Αύξηση διάρκειας της Σύμβασης Παραχώρησης μεταξύ του Ελληνικού Δημοσίου και του Οργανισμού Λιμένος Κέρκυρας Α.Ε.
Η διάρκεια της από 4.2.2003 Σύμβασης Παραχώρησης μεταξύ του ελληνικού δημοσίου και του Οργανισμού Λιμένος Κέρκυρας Α.Ε., η οποία κυρώθηκε με την περ. Ζ’ του άρθρου 1 του ν. 4597/2019 (Α’ 35), ορίζεται στα εξήντα επτά (67) έτη από την ημερομηνία υπογραφής της.
ΜΕΡΟΣ Η’
ΛΟΙΠΕΣ ΔΙΑΤΑΞΕΙΣ
Άρθρο 61
Παράταση συμβάσεων Ιδιωτικού Δικαίου Ορισμένου Χρόνου προσωπικού της Γενικής Διεύθυνσης Ηλεκτρονικής Διακυβέρνησης και της Γενικής Διεύθυνσης Οικονομικών Υπηρεσιών της Ανεξάρτητης Αρχής Δημοσίων Εσόδων
1. Συμβάσεις Ιδιωτικού Δικαίου Ορισμένου Χρόνου του προσωπικού που απασχολείται κατά την έναρξη ισχύος του παρόντος στην Ανεξάρτητη Αρχή Δημοσίων Εσόδων (Α.Α.Δ.Ε.), οι οποίες έχουν συναφθεί κατ’ εφαρμογή του άρθρου 24 του ν. 4778/2021 (Α’ 26), περί πρόσληψης προσωπικού στη Γενική Διεύθυνση Ηλεκτρονικής Διακυβέρνησης και στη Γενική Διεύθυνση Οικονομικών Υπηρεσιών της Α.Α.Δ.Ε., παρατείνονται αυτοδικαίως από τη λήξη τους έως την 31η Δεκεμβρίου 2025.
2. Η παράταση των συμβάσεων, σύμφωνα με την παρ. 1, δεν μετατρέπει τις συμβάσεις αυτές σε συμβάσεις αορίστου χρόνου.
Άρθρο 62
Κυριότητα στρατοπέδου Μαρκόπουλου Χανίων
1. Το ελληνικό δημόσιο, το οποίο αναγράφεται ως δικαιούχος κυριότητας του ακινήτου με ΚΑΕΚ 501503913020/0/0 που βρίσκεται στη θέση «Άγιος Ιωάννης» του Δήμου Χανίων της Περιφερειακής Ενότητας Χανίων της Περιφέρειας Κρήτης («Στρατόπεδο Ταξιάρχου Δημητρίου Μαρκοπούλου»), αναγνωρίζει την κυριότητα του Ταμείου Εθνικής Άμυνας επί του ακινήτου αυτού, δεν προβάλλει δικαιώματα επ’ αυτού και κάθε σχετική δίκη καταργείται.
2. Η σχετική κτηματολογική εγγραφή διορθώνεται και αντικαθίσταται σύμφωνα με την παρ. 1, με μόνη την υποβολή σχετικής αίτησης του Ταμείου Εθνικής Άμυνας στο κατά τόπον αρμόδιο Υποκατάστημα Χανίων του Κτηματολογικού Γραφείου Κρήτης.
Άρθρο 63
Χορήγηση αποδεικτικών φορολογικής και ασφαλιστικής ενημερότητας και πιστοποιητικών Φόρου Ακίνητης Περιουσίας και Ενιαίου Φόρου Ιδιοκτησίας Ακινήτων στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» και άλλα συναφή θέματα - Τροποποίηση άρθρου 125 ν. 4446/2016
Στο άρθρο 125 του ν. 4446/2016 (Α’ 240), περί χορήγησης αποδεικτικών φορολογικής και ασφαλιστικής ενημερότητας και πιστοποιητικών Φόρου Ακίνητης Περιουσίας και Ενιαίου Φόρου Ιδιοκτησίας Ακινήτων (ΕΝ.Φ.Ι.Α.) στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.», α) στο πρώτο εδάφιο της παρ. 1, η φράση «για χρονικό διάστημα ενενήντα (90) μηνών» αντικαθίσταται από τη φράση «για χρονικό διάστημα εκατό δύο (102) μηνών» β) στο πρώτο και τρίτο εδάφιο της παρ. 2 η φράση «για χρονικό διάστημα ενενήντα (90) μηνών» αντικαθίσταται από τη φράση «για χρονικό διάστημα εκατόν δύο (102) μηνών», γ) στην παρ. 3, η φράση «για χρονικό διάστημα ενενήντα (90) μηνών» αντικαθίσταται από τη φράση «για χρονικό διάστημα εκατόν δύο (102) μηνών» και το άρθρο 125 διαμορφώνεται ως εξής:
«Άρθρο 125
Χορήγηση αποδεικτικών φορολογικής και ασφαλιστικής ενημερότητας και Πιστοποιητικών Φόρου Ακίνητης Περιουσίας και Ενιαίου Φόρου Ιδιοκτησίας Ακινήτων (ΕΝ.Φ.Ι.Α.) στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» και άλλα συναφή θέματα
1. Χορηγούνται στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» αποδεικτικά φορολογικής και ασφαλιστικής ενημερότητας για χρονικό διάστημα εκατό δύο (102) μηνών από την 22η Δεκεμβρίου του έτους 2016 κατά παρέκκλιση κάθε γενικής και ειδικής διάταξης, ώστε να καταστεί δυνατή η λειτουργία και η δραστηριότητά της. Εφόσον τα ανωτέρω αποδεικτικά χορηγούνται για την είσπραξη χρημάτων, περιλαμβάνουν τον όρο της παρακράτησης ποσοστού πέντε τοις εκατό (5%) επί του εισπραττόμενου ποσού.
2. Για τις ανάγκες σύνταξης συμβολαιογραφικής πράξης πώλησης και μεταβίβασης κυριότητας ή προσυμφώνου των δύο (2) γηπέδων, που βρίσκονται στη θέση «Βλύχα» ή «Στενά» ή «Φαρδιά Βλύχα» του Δήμου Ελευσίνας της Περιφερειακής Ενότητας Δυτικής Αττικής της Περιφέρειας Αττικής, συνολικής έκτασης, κατά μεν τον τίτλο κτήσεως, μέτρων τετραγωνικών τετρακοσίων ενενήντα οκτώ χιλιάδων τριακοσίων δύο (498.302,00), κατά δε το κτηματολόγιο, μέτρων τετραγωνικών τετρακοσίων πενήντα μίας χιλιάδων πεντακοσίων ογδόντα εννέα (451.589,00), τεμνόμενης, της συνολικής εκτάσεως, από την παλαιά Εθνική Οδό Αθηνών Κορίνθου, και ειδικότερα εκτάσεως, κατά τον άνω τίτλο κτήσης, του μεν Α’ γηπέδου μέτρων τετραγωνικών εκατόν σαράντα μίας χιλιάδων εκατόν ενενήντα έξι (141.196,00), κατά δε το κτηματολόγιο μέτρων τετραγωνικών εκατόν είκοσι τεσσάρων χιλιάδων τετρακοσίων (124.400,00), του δε Β’ γηπέδου, κατά τον άνω τίτλο κτήσης, μέτρων τριακοσίων πενήντα επτά χιλιάδων εκατόν έξι (357.106,00), κατά δε το κτηματολόγιο μέτρων τετραγωνικών τριακοσίων είκοσι επτά χιλιάδων εκατόν ογδόντα εννέα (327.189,00), ή της όποιας έκτασης αυτών προκύψει από τη νεώτερη καταμέτρησή τους, τα οποία ανήκουν κατά πλήρη κυριότητα, νομή και κατοχή στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.», χορηγούνται, κατά παρέκκλιση κάθε γενικής και ειδικής διάταξης, αποδεικτικά φορολογικής και ασφαλιστικής ενημερότητας για χρονικό διάστημα εκατόν δύο (102) μηνών από την 22η Δεκεμβρίου του έτους 2016, υπό τον όρο παρακράτησης υπέρ του ελληνικού δημοσίου ποσοστού επτά τοις εκατό (7%) επί του συμφωνημένου τιμήματος κατά την καταβολή αυτού. Το ποσό της παρακράτησης αποδίδεται στο ελληνικό δημόσιο από τον συμβολαιογράφο εντός τριών (3) ημερών από την καταβολή του συμφωνημένου τιμήματος. Επίσης, κατά παρέκκλιση κάθε γενικής και ειδικής διάταξης, χορηγούνται, για χρονικό διάστημα εκατόν δύο (102) μηνών από την 22η Δεκεμβρίου του έτους 2016, στην ως άνω εταιρεία, πιστοποιητικά της Φορολογικής Διοίκησης, με τα οποία βεβαιώνεται ότι η όλη ως άνω αναφερόμενη έκταση, ήτοι αμφότερα τα γήπεδα, περιλαμβάνονται στις δηλώσεις Φόρου Ακίνητης Περιουσίας, καθώς και του Ενιαίου Φόρου Ιδιοκτησίας Ακινήτων (ΕΝ.Φ.Ι.Α.). Τα δύο (2) ως άνω αναφερόμενα γήπεδα μπορούν να μεταβιβαστούν ή να επιβαρυνθούν με εμπράγματα βάρη και εξασφαλίσεις, αποκλειστικά υπέρ του προς όντα η μεταβίβαση των άνω ακινήτων ή υπέρ του εκ προσυμφώνου αγοραστή, σύμφωνα με την περ. δ’ της παρ. 1 του άρθρου 126, είτε ενιαίως ως ένα ακίνητο είτε τμηματικά ως πλείονα ακίνητα. Από το ποσοστό επτά τοις εκατό (7%) του συμφωνημένου τιμήματος, που παρακρατείται σύμφωνα με το πρώτο εδάφιο της παρούσας παραγράφου, εξοφλούνται κατά προτεραιότητα οι αναλογούντες στα αναφερόμενα στο ίδιο εδάφιο ακίνητα, Φόρος Ακίνητης Περιουσίας και Ενιαίος Φόρος Ιδιοκτησίας Ακινήτων (ΕΝ.Φ.Ι.Α.).
2Α. Για τις ανάγκες σύνταξης συμβολαιογραφικής πράξης μακροχρόνιας μίσθωσης των ακινήτων, που ανήκουν κατά πλήρη κυριότητα, νομή και κατοχή στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» και βρίσκονται εκτός σχεδίου πόλεως, εκτός ζώνης, στη θέση «Μπερμπάτι» της Δημοτικής Κοινότητας Μαρτίνου της δημοτικής Ενότητας Οπουντίων του Δήμου Λοκρών της Περιφερειακής Ενότητας Φθιώτιδος της Περιφέρειας Στερεάς Ελλάδας, σε περίπτωση που εκμισθωθούν ως ενιαίο ακίνητο, χορηγούνται από τη Φορολογική Διοίκηση, κατά παρέκκλιση κάθε γενικής και ειδικής διάταξης, αποκλειστικά πιστοποιητικά Ενιαίου Φόρου Ιδιοκτησίας Ακινήτων (ΕΝ.Φ.Ι.Α.), σύμφωνα με τα οποία τα ακίνητα περιλαμβάνονται στη δήλωση ΕΝ.Φ.Ι.Α. και έχει καταβληθεί ο επιμεριστικά αναλογών φόρος των ακινήτων αυτών, συμπεριλαμβανομένων και των τόκων εκπρόθεσμης καταβολής τους. Μόνο τα πιστοποιητικά του πρώτου εδαφίου μνημονεύονται και επισυνάπτονται στην οικεία συμβολαιογραφική πράξη. Το πρώτο εδάφιο ισχύει μέχρι το πέρας της προθεσμίας της παρ. 1.
3. Για χρονικό διάστημα εκατόν δύο (102) μηνών από την 22η Δεκεμβρίου του έτους 2016 πάσης φύσεως επιχορηγήσεις και καταβολές προς την ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» δεν δύνανται να συμψηφιστούν αυτεπαγγέλτως με οφειλές αυτής προς το Δημόσιο, σε Ν.Π.Δ.Δ., σε Ασφαλιστικούς Οργανισμούς και σε Ο.Τ.Α. α’ και β’ βαθμού.»
Άρθρο 64
Μισθολογική εξέλιξη υπαλλήλων με σχέση εξαρτημένης εργασίας Ιδιωτικού Δικαίου Αορίστου Χρόνου μετά την υποβολή αίτησης συνταξιοδότησης - Προσθήκη παρ. 5 στο άρθρο 11 του ν. 4354/2015
1. Στο άρθρο 11 του ν. 4354/2015 (Α’ 176), περί χρόνου και τρόπου μισθολογικής εξέλιξης των υπαλλήλων, προστίθεται παρ. 5, ως εξής:
«5. Ειδικά οι υπάλληλοι με σχέση εξαρτημένης εργασίας Ιδιωτικού Δικαίου Αορίστου Χρόνου που υπάγονται στον παρόντα και συνεχίζουν να απασχολούνται μετά την υποβολή αίτησης συνταξιοδότησής τους, διατηρούν το μισθολογικό κλιμάκιο που κατείχαν έως την υποβολή της αίτησης και δεν εξελίσσονται μισθολογικά σε ανώτερο κλιμάκιο έως τη λύση της εργασιακής τους σχέσης.»
2. Ποσά διαφορών μισθολογικών απολαβών που έχουν καταβληθεί, μέχρι την έναρξη ισχύος του παρόντος, σε υπαλλήλους με σχέση εξαρτημένης εργασίας Ιδιωτικού Δικαίου Αορίστου Χρόνου που υπάγονται στο άρθρο 7 του ν. 4354/2015, εξαιτίας της μη κατάταξής τους στο εισαγωγικό κλιμάκιο μετά την υποβολή της αίτησης συνταξιοδότησής τους, δεν καταλογίζονται και, αν έχουν ήδη καταλογισθεί, δεν αναζητούνται.
Άρθρο 65
Κριτήρια ευάλωτου οφειλέτη - Τροποποίηση περ. α) άρθρου 217 και παρ. 5 άρθρου 225 ν. 4738/2020
1. Στην περ. α) του άρθρου 217 του ν. 4738/2020 (Α’ 308), περί ορισμών, προστίθενται τα άτομα με αναπηρία στην έννοια του ευάλωτου οφειλέτη, και η περ. α) διαμορφώνεται ως εξής:
«α) Ως «ευάλωτος οφειλέτης» νοείται ο οφειλέτης, στο πρόσωπο του οποίου πληρούνται σωρευτικά τα εισοδηματικά και περιουσιακά κριτήρια που ισχύουν, σύμφωνα με το άρθρο 3 του ν. 4472/2017 (Α’ 74), καθώς και άτομα με αναπηρία, εφόσον το ποσοστό αναπηρίας τους, σε συνδυασμό με το εισόδημα και την περιουσία τους, τους προσδίδουν τα χαρακτηριστικά του ευάλωτου οφειλέτη.»
2. Στην παρ. 5 του άρθρου 225 του ν. 4738/2020 προστίθεται δεύτερο εδάφιο και η παρ. 5 διαμορφώνεται ως εξής:
«5. Με κοινή απόφαση των Υπουργών Εθνικής Οικονομίας και Οικονομικών, Κοινωνικής Συνοχής και Οικογένειας και του αρμόδιου Υπουργού για τον Συντονιστικό Μηχανισμό για τα Δικαιώματα των Ατόμων με Αναπηρία, καθορίζονται η αρμόδια υπηρεσία και η διαδικασία βάσει της οποίας διαπιστώνεται ότι οφειλέτης εμπίπτει στην κατηγορία του ευάλωτου οφειλέτη, η αρμόδια υπηρεσία για την έκδοση της βεβαίωσης ευάλωτου οφειλέτη, η διαδικασία και τα πιστοποιητικά που απαιτούνται για την έκδοση της βεβαίωσης του ευάλωτου οφειλέτη, καθώς και κάθε ειδικότερο ζήτημα για την εφαρμογή της παρούσας. Με την ίδια ή όμοια απόφαση καθορίζονται το ποσοστό αναπηρίας και τα εισοδηματικά και περιουσιακά κριτήρια, τα οποία προσδίδουν σε άτομα με αναπηρία τα χαρακτηριστικά του ευάλωτου οφειλέτη, σύμφωνα με την περ. α) του άρθρου 217.»
Άρθρο 66
Παράταση συμβάσεων Ιδιωτικού Δικαίου Ορισμένου Χρόνου προσωπικού καθαριότητας - Τροποποίηση παρ. 1 άρθρου 36 ν. 5047/2023
Στην παρ. 1 του άρθρου 36 του ν. 5047/2023 (Α’ 147), περί της παράτασης συμβάσεων Ιδιωτικού Δικαίου Ορισμένου Χρόνου προσωπικού καθαριότητας για τις ανάγκες καθαριότητας των κτιρίων της Κεντρικής Υπηρεσίας και περιφερειακών υπηρεσιών του Υπουργείου Εθνικής Οικονομίας και Οικονομικών και της Ανεξάρτητης Αρχής Δημοσίων Εσόδων, η ημερομηνία «31η Δεκεμβρίου 2023» αντικαθίσταται από την ημερομηνία «30ή Ιουνίου 2024» και η ημερομηνία «30ής Ιουνίου 2024» από την ημερομηνία «31ης Δεκεμβρίου 2024» και η παρ. 1 διαμορφώνεται ως εξής:
«1. Συμβάσεις Ιδιωτικού Δικαίου Ορισμένου Χρόνου προσωπικού, το οποίο απασχολείται την 30ή Ιουνίου 2024 για τις ανάγκες καθαριότητας των κτιρίων της Κεντρικής Υπηρεσίας και περιφερειακών υπηρεσιών του Υπουργείου Εθνικής Οικονομίας και Οικονομικών, παρατείνονται αυτοδικαίως από τη λήξη τους έως την ολοκλήρωση των εν εξελίξει διαγωνιστικών διαδικασιών ανάθεσης παροχής υπηρεσιών καθαριότητας που διενεργούνται και σε κάθε περίπτωση όχι πέραν της 31ης Δεκεμβρίου 2024.»
Άρθρο 67
Ρυθμίσεις θεμάτων «ΛΑΡΚO» - Αντικατάσταση περ. β) παρ. 3 άρθρου 21 ν. 4664/2020 και τροποποίηση παρ. 1 άρθρου 76 ν. 5043/2023
1. Η περ. β) της παρ. 3 του άρθρου 21 του ν. 4664/2020 (Α’ 32), περί ειδικού διαχειριστή, αντικαθίσταται ως εξής:
«β) Ο Ειδικός Διαχειριστής διοικεί, εκπροσωπεί την επιχείρηση έναντι τρίτων ως προς τη διεκπεραίωση των καθημερινών της συναλλαγών, τη διαχειρίζεται και μπορεί να αποφασίζει ενδεικτικά τη διαπραγμάτευση με τους παρόχους, προμηθευτές και εργολάβους της επιχείρησης, τη διατήρηση ή μη των πάσης φύσεως συμβάσεων της επιχείρησης, τον περιορισμό ή τη διακοπή της λειτουργίας της, καθώς και να προβαίνει στις δικαιοπραξίες που είναι αναγκαίες για την επωφελέστερη εκμετάλλευση του ενεργητικού της. Ειδικότερα, σε περίπτωση περιορισμού ή διακοπής της λειτουργίας της υπό ειδική διαχείριση επιχείρησης, ο Ειδικός Διαχειριστής, προς τον σκοπό της συντήρησης και της επωφελέστερης εκμετάλλευσης του ενεργητικού της επιχείρησης, δύναται να αποφασίζει: βα) την ανάθεση της φύλαξης και τη συντήρηση του ενεργητικού της επιχείρησης, ββ) τη διενέργεια αρχικών ή επαναληπτικών δημόσιων πλειοδοτικών διαγωνισμών για την εκποίηση του συνόλου του ενεργητικού, συμπεριλαμβανομένης της ίδιας της επιχείρησης ή επιμέρους λειτουργικών συνόλων της (κλάδων) ή περιουσιακών της στοιχείων που δεν αποτελούν κλάδους, βγ) την τακτοποίηση των υποχρεώσεων που προκύπτουν κατά την ειδική διαχείριση, βδ) τη χρήση και τη διατήρηση της λειτουργικής κατάστασης του λιμένος της Λάρυμνας, βε) την πρόληψη για την αποφυγή περιβαλλοντικής ζημίας, βστ) την υδροδότηση, ηλεκτροδότηση, τη συντήρηση βιολογικού καθαρισμού, καθώς και την διατήρηση και συντήρηση δικτύου πυρόσβεσης και σχετικών λειτουργιών που αφορούν στις πάσης φύσεως εγκαταστάσεις, βζ) τη συνεργασία με τους αρμόδιους δημόσιους φορείς αναφορικά με τη λειτουργία των ιατρείων στους χώρους της ΛΑΡΚΟ και την ανανέωση των συμβάσεων εργασίας του αναγκαίου ιατρικού και νοσηλευτικού προσωπικού αυτών, βη) τη διενέργεια πράξεων για την κάλυψη ασφαλιστηρίων συμβολαίων υγείας για αναγκαίες θεραπείες σε πρόσωπα για τα οποία στις 12.5.2024 εφαρμόζεται η περ. β της παρ. 3 του άρθρου 97 του ν. 4941/2022 (Α’ 113), καθώς και βθ) τη διαμονή των πρώην εργαζομένων της ΛΑΡΚΟ στους οικισμούς που υφίστανται στους χώρους της επιχείρησης. Ο Ειδικός Διαχειριστής νομιμοποιείται να αιτείται την έκδοση ή ανανέωση διοικητικών αδειών κάθε είδους και να καταρτίζει οποιαδήποτε αναγκαία δικαιοπραξία για την επιδίωξη των σκοπών των δύο προηγουμένων εδαφίων. Σε περίπτωση διακοπής της λειτουργίας της υπό ειδική διαχείριση επιχείρησης, ο Ειδικός Διαχειριστής δύναται να μεταβιβάσει το ενεργητικό της, συμπεριλαμβανομένης της επιχείρησης ως συνόλου, σε κατάσταση παύσης λειτουργίας.»
2. Στην παρ. 1 του άρθρου 76 του ν. 5043/2023 (Α’ 91) διαγράφεται η λέξη «αποκλειστικό» και η παρ. 1 του άρθρου 76 διαμορφώνεται ως εξής:
«1. Κρατικές ενισχύσεις, οι οποίες έχουν παρακρατηθεί και δεν έχουν αποδοθεί μέχρι σήμερα, για οποιονδήποτε λόγο, στην εταιρεία του άρθρου 21 του ν. 4664/2020 (Α’ 32), από τους αρμόδιους διαχειριστές στην αγορά ηλεκτρικής ενέργειας, καταβάλλονται άτοκα, κατά παρέκκλιση κάθε άλλης αντίθετης διάταξης, από τον αρμόδιο για τη χορήγηση της ενίσχυσης διαχειριστή στον Ειδικό Διαχειριστή του άρθρου 21 του ν. 4664/2020, με σκοπό την εξόφληση των υποχρεώσεων της ως άνω εταιρείας προς προμηθευτές ηλεκτρικής ενέργειας από τη θέση της σε ειδική διαχείριση και μέχρι το πέρας αυτής.»
3. Μέρος των κρατικών ενισχύσεων που έχουν ήδη αποδοθεί στον Ειδικό Διαχειριστή του άρθρου 21 του ν. 4664/2020, από τους αρμόδιους διαχειριστές στην αγορά ηλεκτρικής ενέργειας, σύμφωνα με την παρ. 1, και δεν έχουν διατεθεί από τον Ειδικό Διαχειριστή του άρθρου 21 του ν. 4664/2020, κατά την έναρξη ισχύος του παρόντος, για την εκπλήρωση των σκοπών της παρ. 1 του άρθρου 76 του ν. 5043/2023, δύναται να διατίθεται από τον ως άνω Ειδικό Διαχειριστή για τους σκοπούς της περ. β) της παρ. 3 του άρθρου 21 του ν. 4664/2020. Με κοινή απόφαση των Υπουργών Εθνικής Οικονομίας και Οικονομικών και Περιβάλλοντος και Ενέργειας καθορίζεται το ποσοστό των κρατικών ενισχύσεων που διατίθενται κατά το πρώτο εδάφιο.
4. Το παρόν ισχύει από τη 17η Ιουνίου 2024.
Άρθρο 68
Υποβολή Δηλώσεων Περιουσιακής Κατάστασης και Οικονομικών Συμφερόντων
1. Οι Δηλώσεις Περιουσιακής Κατάστασης και Οικονομικών Συμφερόντων:
α) αρχικές, με απόκτηση ιδιότητας υπόχρεου από την 28η.2.2023 έως και την 30ή.9.2024, και
β) ετήσιες του έτους 2023 (χρήση 2022) και του έτους 2024 (χρήση 2023) υποβάλλονται σύμφωνα με τις διατάξεις του ν. 5026/2023 (Α’ 45) μέχρι και την 31η.12.2024, κατ’ εξαίρεση των προθεσμιών που ορίζονται στο πρώτο και το τέταρτο εδάφιο της παρ. 1 του άρθρου 18 του ν. 5026/2023, περί του χρόνου υποβολής της Δήλωσης Περιουσιακής Κατάστασης, και στο άρθρο 23 του ν. 5026/2023, περί της Δήλωσης Οικονομικών Συμφερόντων.
2. Οι αρχικές, με απόκτηση ιδιότητας υπόχρεου από την 28η.2.2023, και οι ετήσιες Δηλώσεις Περιουσιακής Κατάστασης και Οικονομικών Συμφερόντων του έτους 2023 (χρήση 2022) για τα υπόχρεα πρόσωπα του άρθρου 4 του ν. 5026/2023, οι οποίες έχουν υποβληθεί ή υποβάλλονται στην ηλεκτρονική εφαρμογή του ν. 3213/2003 (Α’ 309), σύμφωνα με τις διατάξεις του ίδιου νόμου, μέχρι την έναρξη λειτουργίας της ηλεκτρονικής εφαρμογής της παρ. 1 του άρθρου 21 του ν. 5026/2023, θεωρούνται ισχυρές χωρίς να απαλλάσσονται οι ανωτέρω υπόχρεοι από την υποχρέωση υποβολής αρχικής και ετήσιας Δήλωσης Περιουσιακής Κατάστασης και Οικονομικών Συμφερόντων για το ίδιο διάστημα στην ηλεκτρονική εφαρμογή του ν. 5026/2023, σύμφωνα με τις διατάξεις του ίδιου νόμου.
3. Με την επιφύλαξη της παρ. 2, οι αρχικές, με απόκτηση ιδιότητας υπόχρεου από την 28η.2.2023, Δηλώσεις Περιουσιακής Κατάστασης και Οικονομικών Συμφερόντων των ετών 2023 και 2024, οι οποίες έχουν υποβληθεί ή υποβάλλονται στην ηλεκτρονική εφαρμογή του ν. 3213/2003, σύμφωνα με τις διατάξεις του ίδιου νόμου, μέχρι την έναρξη λειτουργίας της ηλεκτρονικής εφαρμογής της παρ. 1 του άρθρου 21 του ν. 5026/2023, θεωρούνται ισχυρές και τα υπόχρεα πρόσωπα απαλλάσσονται από την υποχρέωση υποβολής αρχικής Δήλωσης Περιουσιακής Κατάστασης και Οικονομικών Συμφερόντων στην ηλεκτρονική εφαρμογή του ν. 5026/2023.
4. Για τις δηλώσεις των παρ. 2 και 3 που έχουν υποβληθεί ή υποβάλλονται στην πλατφόρμα του ν. 3213/2003 εφαρμόζονται ως προς τον έλεγχο και τη δημοσιοποίηση οι διατάξεις του ν. 5026/2023.
Άρθρο 69
Έκθεση επιθεωρητών Τράπεζας της Ελλάδος προς τον σκοπό διερεύνησης τραπεζικών υποθέσεων
Kατά τη διενέργεια της προκαταρκτικής εξέτασης για την αξιόποινη πράξη που προβλέπεται στο δεύτερο εδάφιο της παρ. 1 του άρθρου 390 του Ποινικού Κώδικα (ν. 4619/2019, Α’ 95), αν η απιστία στρέφεται κατά πιστωτικού ή χρηματοδοτικού ιδρύματος και αφορά σε αναδιάρθρωση ή διαγραφή δανείων, οφειλών ή χρεών, ή στρέφεται κατά του Ταμείου Χρηματοπιστωτικής Σταθερότητας, η αρμόδια Εισαγγελική Αρχή ζητά από την Τράπεζα της Ελλάδος την πρόταση δύο (2) επιθεωρητών αυτής, οι οποίοι, με βάση τα στοιχεία της δικογραφίας, συντάσσουν έκθεση, με την οποία διαπιστώνεται παράβαση ή μη του κανονιστικού πλαισίου που διέπει τις συναλλαγές του κάθε φορέα και η ύπαρξη βέβαιης και οριστικής ζημίας που συνδέεται αιτιωδώς με την τυχόν παράβαση και έχει προκληθεί στην περιουσία του πιστωτικού ή χρηματοδοτικού ιδρύματος ή του Ταμείου Χρηματοπιστωτικής Σταθερότητας, όπως αυτή αξιολογείται κατά τον σκοπό του ιδρυτικού του νόμου, καθώς και το ύψος αυτής.
Άρθρο 70
Μονάδα Τύπου και Ενημέρωσης της Γενικής Γραμματείας Πρωθυπουργού - Τροποποίηση παρ. 2 άρθρου 23 και παρ. 2 άρθρου 31 ν. 4622/2019
1. Στην περ. (α) της παρ. 2 του άρθρου 23 του ν. 4622/2019 (Α’ 133), περί της διάρθρωσης της Γενικής Γραμματείας Πρωθυπουργού, διαγράφεται η υποπερ. (αγ) και η περ. (α) διαμορφώνεται ως εξής:
«(α) Τομέας Υποστήριξης του Πρωθυπουργού, που αποτελείται από τα εξής Γραφεία:
(αα) Ιδιαίτερο Γραφείο, το οποίο είναι αρμόδιο για τη γραμματειακή υποστήριξή του στο καθημερινό του πρόγραμμα, καθώς και τη μέριμνα για την αποτελεσματική επικοινωνία του Πρωθυπουργού με τους βουλευτές, τους πολίτες, τους εκπροσώπους των κοινωνικών φορέων και τους δημόσιους γενικά λειτουργούς, καθώς και τη μέριμνα για την εκπλήρωση των εθιμοτυπικών του υποχρεώσεων και την υποστήριξη των δημοσίων σχέσεων του Πρωθυπουργού,
(αβ) Γραφείο Αρχείων και Πρωτοκόλλου, το οποίο είναι αρμόδιο για την επιμέλεια και διαχείριση της αλληλογραφίας του Πρωθυπουργού, την τήρηση του πρωτοκόλλου και των αρχείων του, καθώς και την επικοινωνία με την Ειδική Υπηρεσία Αρχείων Πρωθυπουργού, Υπουργών, Υφυπουργών και της Γραμματείας του Υπουργικού Συμβουλίου, για την εφαρμογή των διατάξεων του Κεφαλαίου Β’ του Μέρους Δ’ του παρόντος,
(αγ) [Καταργείται]
(αδ) Γραφείο Επικοινωνίας, το οποίο είναι αρμόδιο για τη φυσική επικοινωνία του Πρωθυπουργού και της Κυβέρνησης, τη διοργάνωση εκδηλώσεων, τη σύνταξη των λόγων του Πρωθυπουργού, την προβολή του κυβερνητικού έργου και τη συμμετοχή στην εκπόνηση επικοινωνιακού σχεδιασμού για την προβολή του κυβερνητικού έργου σε όλα τα θέματα που δεν σχετίζονται με ψηφιακά μέσα,
(αε) Γραφείο Ψηφιακής Επικοινωνίας, το οποίο είναι αρμόδιο για κάθε είδους επικοινωνία των ως άνω προσώπων με ψηφιακά μέσα,».
2. Στην παρ. 2 του άρθρου 23 του ν. 4622/2019 προστίθεται περ. (δ) ως εξής:
«(δ) Μονάδα Τύπου και Ενημέρωσης, επιπέδου Γενικής Διεύθυνσης, η οποία αποτελείται από τη Διεύθυνση Τύπου και τη Διεύθυνση Ενημέρωσης και Διαχείρισης Κρίσεων. Η Διεύθυνση Τύπου είναι αρμόδια για την επικοινωνία και την επιμέλεια των σχέσεων του Πρωθυπουργού με τα ελληνικά και διεθνή μέσα μαζικής ενημέρωσης, καθώς και την επεξεργασία αιτημάτων από τον διεθνή ή εγχώριο Τύπο για συνεντεύξεις με τον Πρωθυπουργό. Η Διεύθυνση Ενημέρωσης και Διαχείρισης Κρίσεων είναι αρμόδια για την παρακολούθηση της επικαιρότητας από τον εγχώριο και διεθνή Τύπο και τη σχετική ενημέρωση του Πρωθυπουργού, καθώς και για την ενημέρωση των δημοσιογράφων για τις πρωτοβουλίες του Πρωθυπουργού.».
2. Το πρώτο εδάφιο της παρ. 2 του άρθρου 31 του ν. 4622/2019, περί της στελέχωσης των θέσεων ευθύνης της Προεδρίας της Κυβέρνησης, αντικαθίσταται ως εξής:
«Στη Μονάδα Τύπου και Ενημέρωσης της περ. (δ) της παρ. 2 του άρθρου 23 και στις οργανικές μονάδες αυτής, στα Γραφεία της Προεδρίας της Κυβέρνησης και στα Τμήματα που υπάγονται σε αυτά, δύνανται να προΐστανται και μετακλητοί υπάλληλοι ως Γενικοί Διευθυντές, Διευθυντές ή Προϊστάμενοι Τμήματος, οι οποίοι διορίζονται και παύονται με απόφαση του Πρωθυπουργού που δημοσιεύεται στην Εφημερίδα της Κυβερνήσεως.»
Άρθρο 71
Ρύθμιση θεμάτων πρωτοβάθμιας και δευτεροβάθμιας εκπαίδευσης - Τροποποίηση περ. β) άρθρου 48 ν. 5082/2024 και περ. β) παρ. 2δ άρθρου 43 ν. 4186/2013
1. Στην περ. β) του άρθρου 48 του ν. 5082/2024 (Α’ 9), περί καταργητικών διατάξεων του νόμου αυτού, οι λέξεις «και οι περ. ι), ια) και ιβ) της παρ. 2 του άρθρου 43, περί εξουσιοδοτικών διατάξεων» διαγράφονται και η περ. β) διαμορφώνεται ως εξής:
«β) το πρώτο εδάφιο της παρ. 2 του άρθρου 5 περί έννοιας και ίδρυσης των Επαγγελματικών Λυκείων (ΕΠΑ.Λ.), η παρ. 2 του άρθρου 8 του Κεφαλαίου Β’ του ν. 4186/2013 (Α’ 193).»
2. Στην περ. β) της παρ. 2δ του άρθρου 43 του ν. 4186/2013 (Α’ 193), περί εξουσιοδοτικών διατάξεων του Κεφαλαίου Β’ του νόμου αυτού, προστίθεται η φράση «και τα εργαστήρια που περιλαμβάνει κάθε τομέας» και η περ. β) της παρ. 2δ διαμορφώνεται ως εξής:
«β) ιδρύονται τα Εργαστηριακά Κέντρα (Ε.Κ.) του άρθρου 6Ζ και ορίζονται ο τόπος λειτουργίας τους, οι τομείς εργαστηρίων και τα εργαστήρια που περιλαμβάνει κάθε τομέας.»
3. Η ισχύς της παρ. 1 αρχίζει από την 19η.1.2024, ημερομηνία δημοσίευσης του ν. 5082/2024.
ΜΕΡΟΣ Θ’
ΜΕΤΑΒΑΤΙΚΕΣ ΔΙΑΤΑΞΕΙΣ
Άρθρο 72
Μεταβατικές διατάξεις
Η ευθύνη του Επικουρικού Κεφαλαίου για καταβολή αποζημίωσης σε περίπτωση που ασφαλιστική επιχείρηση έχει τεθεί σε καθεστώς αφερεγγυότητας των άρθρων 19, 19α και 19β του π.δ. 237/1986 (Α’ 110), όπως διαμορφώνονται με τα άρθρα 11, 12 και 13 του παρόντος, καλύπτει και αξιώσεις αποζημίωσης έναντι ασφαλιστικών επιχειρήσεων που έχουν τεθεί σε καθεστώς αφερεγγυότητας μετά από την 23η Δεκεμβρίου 2023.
ΜΕΡΟΣ Ι’
ΕΝΑΡΞΗ ΙΣΧΥΟΣ
Άρθρο 73
Έναρξη ισχύος
1. Mε την επιφύλαξη της παρ. 2, και των ειδικότερων διατάξεων του παρόντος, ο παρών ισχύει από τη δημοσίευσή του στην Εφημερίδα της Κυβερνήσεως.
2. Η παρ. 1 του άρθρου 64 ισχύει από την 24η Ιουνίου 2023.

Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 21 Ιουνίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																				

Θεωρήθηκε και τέθηκε η Μεγάλη Σφραγίδα του Κράτους.
Αθήνα, 21 Ιουνίου 2024 
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ
