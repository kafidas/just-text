NOMOΣ ΥΠ’ ΑΡΙΘΜ. 5085	
Κύρωση της από 11.12.2023 Πράξης Νομοθετικού Περιεχομένου «Έκτακτα μέτρα απαγόρευσης διάθεσης εισιτηρίων και παρουσίας θεατών σε αγώνες ποδοσφαίρου για επιτακτικούς λόγους προστασίας της δημόσιας τάξης και ασφάλειας» (Α΄ 203) - Λήψη μέτρων για την αποτροπή και αντιμετώπιση της βίας στο πλαίσιο αθλητικών συναντήσεων και λοιπές ρυθμίσεις αρμοδιότητας Υπουργείου Παιδείας, Θρησκευμάτων και Αθλητισμού.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΚΥΡΩΣΗ ΠΡΑΞΗΣ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
Άρθρο 1 Κύρωση της από 11.12.2023 Πράξης Νομοθετικού Περιεχομένου «Έκτακτα μέτρα απαγόρευσης διάθεσης εισιτηρίων και παρουσίας θεατών σε αγώνες ποδοσφαίρου για επιτακτικούς λόγους προστασίας της δημόσιας τάξης και ασφάλειας» (Α’ 203)
ΜΕΡΟΣ Β’: ΑΠΟΤΡΟΠΗ ΚΑΙ ΑΝΤΙΜΕΤΩΠΙΣΗ ΤΗΣ ΒΙΑΣ ΣΤΟ ΠΛΑΙΣΙΟ ΑΘΛΗΤΙΚΩΝ ΣΥΝΑΝΤΗΣΕΩΝ - ΤΡΟΠΟΠΟΙΗΣΕΙΣ Ν. 2725/1999 ΚΑΙ 4326/2015
ΚΕΦΑΛΑΙΟ Α’: ΓΕΝΙΚΕΣ ΔΙΑΤΑΞΕΙΣ
Άρθρο 2 Σκοπός
Άρθρο 3 Αντικείμενο
ΚΕΦΑΛΑΙΟ Β’: ΑΝΑΜΟΡΦΩΣΗ ΔΙΑΡΚΟΥΣ ΕΠΙΤΡΟΠΗΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΒΙΑΣ - ΣΥΣΤΑΣΗ ΕΘΝΙΚΗΣ ΕΠΙΤΡΟΠΗΣ ΣΥΝΤΟΝΙΣΜΟΥ
Άρθρο 4 Διαρκής Επιτροπή για την Αντιμετώπιση της Βίας - Τροποποίηση παρ. 1, 2, 3 και κατάργηση παρ. 4 άρθρου 41Α ν. 2725/1999
Άρθρο 5 Εθνική Επιτροπή Συντονισμού
ΚΕΦΑΛΑΙΟ Γ’: ΔΕΙΓΜΑΤΟΛΗΠΤΙΚΟΣ ΕΛΕΓΧΟΣ ΕΙΣΙΤΗΡΙΩΝ - ΠΛΑΤΦΟΡΜΑ ΤΑΥΤΟΠΟΙΗΣΗΣ ΚΑΤΟΧΩΝ ΗΛΕΚΤΡΟΝΙΚΩΝ ΕΙΣΙΤΗΡΙΩΝ
Άρθρο 6 Δειγματοληπτικός έλεγχος εισιτηρίων - Τροποποίηση παρ. 9 άρθρου 41Γ ν. 2725/1999
Άρθρο 7 Πλατφόρμα ταυτοποίησης κατόχων αθλητικών εισιτηρίων - Προσθήκη άρθρου 41ΙΑ στον ν. 2725/1999
ΚΕΦΑΛΑΙΟ Δ’: ΑΝΑΜΟΡΦΩΣΗ ΣΥΣΤΗΜΑΤΟΣ ΗΛΕΚΤΡΟΝΙΚΗΣ ΕΠΟΠΤΕΙΑΣ ΚΑΙ ΕΛΕΓΧΟΥ ΑΘΛΗΤΙΚΩΝ ΕΓΚΑΤΑΣΤΑΣΕΩΝ
Άρθρο 8 Ηλεκτρονική εποπτεία αθλητικών εγκαταστάσεων - Αντικατάσταση άρθρου 41Ε ν. 2725/1999
ΚΕΦΑΛΑΙΟ Ε’: ΕΝΙΣΧΥΣΗ ΔΙΟΙΚΗΤΙΚΩΝ ΜΕΤΡΩΝ ΚΑΤΑ ΤΗΣ ΒΙΑΣ - ΑΠΟΜΕΙΩΣΗ ΧΡΗΜΑΤΟΔΟΤΗΣΗΣ Α.Α.Ε. ΚΑΙ Τ.Α.Α.
Άρθρο 9 Διοικητικές κυρώσεις σε περίπτωση παρότρυνσης, υποκίνησης, ενθάρρυνσης ή επιδοκιμασίας επεισοδίων, ρατσιστικών συμπεριφορών και εν γένει φαινομένων βίας - Τροποποίηση άρθρου 1 ν. 4326/2015
Άρθρο 10 Ειδικές περιπτώσεις επιβολής διοικητικών κυρώσεων στο πλαίσιο αθλητικών συναντήσεων - Προσθήκη άρθρου 1Α στον ν. 4326/2015
Άρθρο 11 Απομείωση χρηματοδότησης Α.Α.Ε., Τ.Α.Α. και ερασιτεχνικών αθλητικών σωματείων - Προσθήκη παρ. 2Α στο άρθρο 60 Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Τυχερά Παίγνια
ΚΕΦΑΛΑΙΟ ΣΤ’: ΑΝΑΜΟΡΦΩΣΗ ΘΕΣΜΙΚΟΥ ΠΛΑΙΣΙΟΥ ΓΙΑ ΤΙΣ ΛΕΣΧΕΣ ΦΙΛΑΘΛΩΝ
Άρθρο 12 Λέσχες φιλάθλων - Τροποποίηση άρθρου 41Β ν. 2725/1999
Άρθρο 13 Ψηφιακό Μητρώο Μελών Λεσχών Φιλάθλων - Τροποποίηση άρθρου 41Ι ν. 2725/1999
Άρθρο 14 Υποχρεώσεις αθλητικών φορέων - Μέτρα αστυνόμευσης αθλητικών εκδηλώσεων - Τροποποίηση παρ. 1, προσθήκη παρ. 6Α και τροποποίηση παρ. 8α άρθρου 41Δ ν. 2725/1999
ΚΕΦΑΛΑΙΟ Ζ’: ΠΟΙΝΙΚΕΣ ΚΥΡΩΣΕΙΣ ΑΔΙΚΗΜΑΤΩΝ ΒΙΑΣ
Άρθρο 15 Αδικήματα βίας με αφορμή αθλητικές εκδηλώσεις ή αθλητικό υπόβαθρο - Αντικατάσταση παρ. 5 άρθρου 41ΣΤ ν. 2725/1999
ΜΕΡΟΣ Γ’: ΨΗΦΙΑΚΟΣ ΜΕΤΑΣΧΗΜΑΤΙΣΜΟΣ ΤΟΥ ΑΘΛΗΤΙΣΜΟΥ - ΕΝΙΣΧΥΣΗ ΚΑΙ ΕΚΣΥΓΧΡΟΝΙΣΜΟΣ ΤΗΣ ΔΙΟΙΚΗΣΗΣ ΤΩΝ ΕΘΝΙΚΩΝ ΓΥΜΝΑΣΤΗΡΙΩΝ - ΛΟΙΠΕΣ ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΠΑΙΔΕΙΑΣ, ΘΡΗΣΚΕΥΜΑΤΩΝ ΚΑΙ ΑΘΛΗΤΙΣΜΟΥ
ΚΕΦΑΛΑΙΟ Α’: ΣΚΟΠΟΣ - ΑΝΤΙΚΕΙΜΕΝΟ
Άρθρο 16 Σκοπός
Άρθρο 17 Αντικείμενο
ΚΕΦΑΛΑΙΟ Β’: ΨΗΦΙΑΚΗ ΜΕΤΑΒΑΣΗ ΤΟΥ ΑΘΛΗΤΙ­ΣΜΟΥ - ΕΝΙΣΧΥΣΗ ΚΑΙ ΕΚΣΥΓΧΡΟΝΙΣΜΟΣ ΤΗΣ ΔΙΟΙΚΗΣΗΣ ΕΘΝΙΚΩΝ ΓΥΜΝΑΣΤΗΡΙΩΝ
Άρθρο 18 Δημιουργία πληροφοριακού συστήματος «e-ΚΟΥΡΟΣ»
Άρθρο 19 Θητεία Επιτροπών Διοίκησης Εθνικών Γυμναστηρίων - Συντονιστής Γενικός Διευθυντής Καυταντζογλείου Εθνικού Σταδίου - Τροποποίηση παρ. 1 και 2 άρθρου 6 ν. 423/1976
Άρθρο 20 Δυνατότητα απόκτησης άδειας άσκησης επαγγέλματος προπονητή Α’ επιπέδου για τους προπονητές ποδοσφαίρου και για τους εκπαιδευτές των αθλημάτων της σκοποβολής και της τοξοβολίας χωρίς απολυτήριο λυκείου - Τροποποίηση άρθρου 121 ν. 5039/2023
Άρθρο 21 Προσαρμογή καταστατικού αθλητικών σωματείων, αθλητικών ενώσεων και αθλητικών ομοσπονδιών - Τροποποίηση παρ. 1 άρθρου 30 ν. 4726/2020
Άρθρο 22 Δυνατότητα χρηματικής επιχορήγησης σχολικών αθλητικών ομάδων από οργανισμούς τοπικής αυτοδιοίκησης α’ βαθμού - Προσθήκη υποπερ. viii στην περ. Α’ της παρ. 1 του άρθρου 202 του ν. 3463/2006
Άρθρο 23 Παράταση για το έτος 2024 του ακατάσχετου της χρηματοδότησης αθλητικών ομάδων και της επιχορήγησης των Ειδικών Επιτροπών του άρθρου 53 του ν. 2725/1999 από τα φορολογικά έσοδα τυχερών παιγνίων - Τροποποίηση παρ. 2 άρθρου δέκατου έκτου ν. 4787/2021
Άρθρο 24 Καθιέρωση Πανελλήνιας Ημέρας Φιλάθλου
Άρθρο 25 Εξουσιοδοτικές διατάξεις Μέρους Γ’
ΜΕΡΟΣ Δ’: ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ ΤΩΝ ΥΠΟΥΡΓΕΙΩΝ ΠΑΙΔΕΙΑΣ, ΘΡΗΣΚΕΥΜΑΤΩΝ ΚΑΙ ΑΘΛΗΤΙΣΜΟΥ, ΕΡΓΑΣΙΑΣ ΚΑΙ ΚΟΙΝΩΝΙΚΗΣ ΑΣΦΑΛΙΣΗΣ, ΚΛΙΜΑΤΙΚΗΣ ΚΡΙΣΗΣ ΚΑΙ ΠΟΛΙΤΙΚΗΣ ΠΡΟΣΤΑΣΙΑΣ ΚΑΙ ΠΟΛΙΤΙΣΜΟΥ
Άρθρο 26 Καθορισμός κατώτατου μισθού για το έτος 2024
Άρθρο 27 Ρύθμιση αναφορικά με τις οφειλές ηλεκτρικής ενέργειες σε πληγείσες περιοχές από τις πλημμύρες Σεπτεμβρίου 2023
Άρθρο 28 Μεταγραφές αθλητών σε περιπτώσεις ανάκλησης της ειδικής αθλητικής αναγνώρισης ή διαγραφής του σωματείου από το «Ηλεκτρονικό Μητρώο Ερασιτεχνικών Αθλητικών Σωματείων» - Τροποποίηση παρ. 3 άρθρου 33 ν. 2725/1999
Άρθρο 29 Παράταση προθεσμίας για την έκδοση απόφασης του Οργανισμού Πνευματικής Ιδιοκτησίας για την κατανομή των ποσοστών της εύλογης αμοιβής στους οργανισμούς συλλογικής διαχείρισης - Τροποποίηση περ. β) παρ. 2 άρθρου 117 ν. 5039/2023
ΜΕΡΟΣ Ε’: ΜΕΤΑΒΑΤΙΚΕΣ ΔΙΑΤΑΞΕΙΣ
Άρθρο 30 Μεταβατικές διατάξεις
ΜΕΡΟΣ ΣΤ’: ΕΝΑΡΞΗ ΙΣΧΥΟΣ
Άρθρο 31 Έναρξη ισχύος
ΜΕΡΟΣ Α’
ΚΥΡΩΣΗ ΠΡΑΞΗΣ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
Άρθρο 1
Κύρωση της από 11.12.2023 Πράξης Νομοθετικού Περιεχομένου «Έκτακτα μέτρα απαγόρευσης διάθεσης εισιτηρίων και παρουσίας θεατών σε αγώνες ποδοσφαίρου για επιτακτικούς λόγους προστασίας της δημόσιας τάξης και ασφάλειας» (Α’ 203)
Κυρώνεται και έχει ισχύ νόμου από τη δημοσίευσή της στην Εφημερίδα της Κυβερνήσεως η από 11.12.2023 Πράξη Νομοθετικού Περιεχομένου «Έκτακτα μέτρα απαγόρευσης διάθεσης εισιτηρίων και παρουσίας θεατών σε αγώνες ποδοσφαίρου για επιτακτικούς λόγους προστασίας της δημόσιας τάξης και ασφάλειας», που δημοσιεύθηκε στο υπ’ αρ. 203 Φύλλο της Εφημερίδας της Κυβερνήσεως (Τεύχος Α’) την 11η Δεκεμβρίου 2023 και έχει ως εξής:
«ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ Έκτακτα μέτρα απαγόρευσης διάθεσης εισιτηρίων και παρουσίας θεατών σε αγώνες ποδοσφαίρου για επιτακτικούς λόγους προστασίας της δημόσιας τάξης και ασφάλειας
Η ΠΡΟΕΔΡΟΣ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Έχοντας υπόψη:
1. Την παρ. 1 του άρθρου 2, τις παρ. 1 και 2 του άρθρου 5, την παρ. 2 του άρθρου 7, την παρ. 9 του άρθρου 16, τις παρ. 1, 2 και 4 του άρθρου 25, την παρ. 1 του άρθρου 44 και την παρ. 2 του άρθρου 106 του Συντάγματος.
2. Την εξαιρετικά επείγουσα και απρόβλεπτη ανάγκη για τη λήψη έκτακτων μέτρων απαγόρευσης διάθεσης εισιτηρίων και παρουσίας θεατών σε αγώνες ποδοσφαίρου, στους οποίες συμμετέχουν οι ομάδες της Α1 εθνικής κατηγορίας ανδρών (Super League 1) και οι δεύτερες ομάδες των ιδίων Ποδοσφαιρικών Ανωνύμων Εταιρειών (Π.Α.Ε.), για επιτακτικούς λόγους προστασίας της δημόσιας τάξης και ασφάλειας μετά από τα πρόσφατα συμβάντα εκδήλωσης πράξεων βίας κατά τη διάρκεια ή με την αφορμή αθλητικών εκδηλώσεων που έθεσαν σε σοβαρή διακινδύνευση τη ζωή και τη σωματική ακεραιότητα των παρευρισκομένων.
3. Τη σχετική πρόταση του Υπουργικού Συμβουλίου.
Αποφασίζουμε:
Άρθρο πρώτο
Έκτακτα μέτρα απαγόρευσης διάθεσης εισιτηρίων και παρουσίας θεατών σε αγώνες ποδοσφαίρου για επιτακτικούς λόγους προστασίας της δημόσιας τάξης και ασφάλειας
1. Για το χρονικό διάστημα από τη δημοσίευση της παρούσας έως και τις 12 Φεβρουαρίου 2024, απαγορεύονται η διάθεση εισιτηρίων και η παρουσία θεατών στους αγώνες ποδοσφαίρου:
(α) Του επαγγελματικού πρωταθλήματος της Α1 εθνικής κατηγορίας ανδρών (Super League 1) περιόδου 2023-2024,
(β) του Κυπέλλου Ελλάδος, καθώς και στους φιλικούς αγώνες, εφόσον η γηπεδούχος ομάδα συμμετέχει στο επαγγελματικό πρωτάθλημα της Α1 εθνικής κατηγορίας ανδρών (Super League 1) περιόδου 2023-2024,
(γ) του επαγγελματικού πρωταθλήματος της Α2 εθνικής κατηγορίας ανδρών (Super League 2) περιόδου 2023-2024, καθώς και στους φιλικούς αγώνες, εφόσον η γηπεδούχος ομάδα συγκροτείται και διατηρείται ως δεύτερη ομάδα (Β’ ομάδα) Ποδοσφαιρικής Ανώνυμης Εταιρείας (Π.Α.Ε.) που είναι μέλος του επαγγελματικού συνδέσμου της παρ. 1 του άρθρου 97 του ν. 2725/1999 (Α’ 121), σύμφωνα με το άρθρο 108Β του ν. 2725/1999.
Κατά την εφαρμογή της παρούσας επιτρέπεται η είσοδος στις εξέδρες του γηπέδου έως δέκα (10) εκπροσώπων κάθε ομάδας, υπό την προϋπόθεση ότι οι ανωτέρω εκπρόσωποι είναι μέλη του Διοικητικού Συμβουλίου ή κατέχουν διευθυντική θέση στην ομάδα. Στον ανωτέρω αριθμό δεν συμπεριλαμβάνονται οι αξιωματούχοι που δηλώνονται στο Φύλλο Αγώνα.
Η εκτέλεση των ποινών διεξαγωγής αγώνων χωρίς θεατές που έχουν επιβληθεί έως τη δημοσίευση της παρούσας ή που επιβάλλονται κατά το χρονικό διάστημα του πρώτου εδαφίου αναστέλλεται έως και τις 12 Φεβρουαρίου 2024.
2. Για το χρονικό διάστημα της παρ. 1 απαγορεύεται η διάθεση εισιτηρίων στη φιλοξενούμενη ομάδα α) στους αγώνες ποδοσφαίρου του Κυπέλλου Ελλάδος και στους φιλικούς αγώνες, εφόσον η φιλοξενούμενη ομάδα συμμετέχει στο επαγγελματικό πρωτάθλημα της Α1 Εθνικής κατηγορίας ανδρών (Super League 1) περιόδου 2023-2024, καθώς και β) στους αγώνες ποδοσφαίρου του επαγγελματικού πρωταθλήματος της Α2 εθνικής κατηγορίας ανδρών (Super League 2) περιόδου 2023-2024 και στους φιλικούς αγώνες, εφόσον η φιλοξενούμενη ομάδα συγκροτείται και διατηρείται ως Β’ ομάδα υπό την έννοια της περ. (γ) της παρ. 1. Κατά την εφαρμογή της παρούσας επιτρέπεται η είσοδος στις εξέδρες του γηπέδου έως δέκα (10) εκπροσώπων της φιλοξενούμενης ομάδας, εφαρμοζομένων αναλόγως του δευτέρου και του τρίτου εδαφίου της παρ. 1.
3. Με κοινή απόφαση του αρμόδιου για τον αθλητισμό Υπουργού και του Υπουργού Προστασίας του Πολίτη, για το χρονικό διάστημα της παρ. 1, είναι δυνατόν, για επιτακτικούς λόγους προστασίας της δημόσιας τάξης και ασφάλειας, να επιβάλλεται η απαγόρευση διάθεσης εισιτηρίων και παρουσίας θεατών σε αγώνες ποδοσφαίρου των διασυλλογικών διοργανώσεων της Ένωσης Ευρωπαϊκών Ποδοσφαιρικών Ομοσπονδιών (Union of European Football Associations - UEFA), εφόσον ελληνική ομάδα είναι γηπεδούχος, και να προβλέπεται ο ανώτατος αριθμός εκπροσώπων των ομάδων, των οποίων επιτρέπεται η είσοδος στις εξέδρες του γηπέδου.
4. Σε περίπτωση διάθεσης εισιτηρίων ή παρουσίας θεατών κατά παράβαση των απαγορεύσεων των παρ. 1, 2 και 3, επιβάλλεται στις Π.Α.Ε., με απόφαση του αρμόδιου για τον αθλητισμό Υπουργού, ο αποκλεισμός από το επαγγελματικό πρωτάθλημα της Α1 εθνικής κατηγορίας ανδρών (Super League 1) για την περίοδο 2023-2024.
5. Έως τις 12 Φεβρουαρίου 2024 αξιολογούνται τα αποτελέσματα της εφαρμογής της παρούσας, προκειμένου να εξετασθεί η παράταση της εφαρμογής της, σε περίπτωση που δεν τηρούνται απολύτως οι νόμιμες προϋποθέσεις ασφαλούς διεξαγωγής των αγώνων ποδοσφαίρου και υφίσταται ο κίνδυνος διακινδύνευσης της ζωής και της σωματικής ακεραιότητας των συμμετεχόντων, καθώς και της δημόσιας τάξης και ασφάλειας.
Άρθρο δεύτερο
Έναρξη ισχύος
Η ισχύς της παρούσας, η οποία θα κυρωθεί νομοθετικά κατά την παρ. 1 του άρθρου 44 του Συντάγματος, αρχίζει από τη δημοσίευσή της στην Εφημερίδα της Κυβερνήσεως.
Αθήνα, 11 Δεκεμβρίου 2023
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Πρωθυπουργός
ΚΥΡΙΑΚΟΣ ΜΗΤΣΟΤΑΚΗΣ
Τα Μέλη του Υπουργικού Συμβουλίου
ΚΩΝΣΤΑΝΤΙΝΟΣ ΧΑΤΖΗΔΑΚΗΣ, ΓΕΩΡΓΙΟΣ ΓΕΡΑΠΕΤΡΙΤΗΣ, ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ, ΝΙΚΗ ΚΕΡΑΜΕΩΣ, ΚΥΡΙΑΚΟΣ ΠΙΕΡΡΑΚΑΚΗΣ, ΜΙΧΑΗΛ ΧΡΥΣΟΧΟΪΔΗΣ, ΧΡΗΣΤΟΣ ΣΤΑΪΚΟΥΡΑΣ, ΘΕΟΔΩΡΟΣ ΣΚΥΛΑΚΑΚΗΣ, ΚΩΝΣΤΑΝΤΙΝΟΣ ΣΚΡΕΚΑΣ, ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ, ΙΩΑΝΝΗΣ ΟΙΚΟΝΟΜΟΥ, ΓΕΩΡΓΙΟΣ ΦΛΩΡΙΔΗΣ, ΣΤΥΛΙΑΝΗ ΜΕΝΔΩΝΗ, ΔΗΜΗΤΡΙΟΣ ΚΑΙΡΙΔΗΣ, ΣΟΦΙΑ ΖΑΧΑΡΑΚΗ, ΕΛΕΥΘΕΡΙΟΣ ΑΥΓΕΝΑΚΗΣ, ΧΡΗΣΤΟΣ ΣΤΥΛΙΑΝΙΔΗΣ, ΟΛΓΑ ΚΕΦΑΛΟΓΙΑΝΝΗ, ΔΗΜΗΤΡΙΟΣ ΠΑΠΑΣΤΕΡΓΙΟΥ, ΒΑΣΙΛΕΙΟΣ ΚΙΚΙΛΙΑΣ, ΜΑΥΡΟΥΔΗΣ ΒΟΡΙΔΗΣ, ΣΤΑΥΡΟΣ Ν. ΠΑΠΑΣΤΑΥΡΟΥ, ΧΡΗΣΤΟΣ-ΓΕΩΡΓΙΟΣ ΣΚΕΡΤΣΟΣ, ΝΙΚΟΛΑΟΣ ΠΑΠΑΘΑΝΑΣΗΣ, ΘΕΟΔΩΡΟΣ ΛΙΒΑΝΙΟΣ, ΙΩΑΝΝΗΣ ΒΡΟΥΤΣΗΣ, ΕΙΡΗΝΗ ΑΓΑΠΗΔΑΚΗ»
ΜΕΡΟΣ Β’
ΑΠΟΤΡΟΠΗ ΚΑΙ ΑΝΤΙΜΕΤΩΠΙΣΗ ΤΗΣ ΒΙΑΣ ΣΤΟ ΠΛΑΙΣΙΟ ΑΘΛΗΤΙΚΩΝ ΣΥΝΑΝΤΗΣΕΩΝ - ΤΡΟΠΟΠΟΙΗΣΕΙΣ Ν. 2725/1999 ΚΑΙ 4326/2015
ΚΕΦΑΛΑΙΟ Α’
ΓΕΝΙΚΕΣ ΔΙΑΤΑΞΕΙΣ
Άρθρο 2
Σκοπός
Οι ρυθμίσεις του Μέρους Α’ αποσκοπούν στην ενίσχυση και την ισχυροποίηση του θεσμικού πλαισίου για την αντιμετώπιση της βίας που εκδηλώνεται με αφορμή αθλητικές εκδηλώσεις ή έχοντας ως υπόβαθρο την αντιπαλότητα μεταξύ υποστηρικτών αθλητικών ομάδων με απώτερο στόχο τη διαμόρφωση του γηπέδου ως χώρου επικοινωνίας, συλλογικής έκφρασης και θεάματος.
Άρθρο 3
Αντικείμενο
Αντικείμενο του Μέρους Α’ είναι: α) η αναμόρφωση της σύνθεσης και των αρμοδιοτήτων της Διαρκούς Επιτροπής για την Αντιμετώπιση της Βίας ώστε να καταστεί λειτουργικότερη, πιο ευέλικτη και πιο ενεργή στην αντιμετώπιση φαινομένων βίας με αθλητικό υπόβαθρο, β) η αναμόρφωση της ρύθμισης των λεσχών φιλάθλων μέσω του περιορισμού τους σε μία (1) λέσχη ανά έμβλημα αθλητικής ομάδας, γ) η ταυτοποίηση των κατόχων εισιτηρίων για την παρακολούθηση μίας αθλητικής συνάντησης μέσω της αξιοποίησης σύγχρονων τεχνολογικών μεθόδων και η ενίσχυση των δειγματοληπτικών ελέγχων που αποσκοπούν στην ταυτοποίηση των κατόχων εισιτηρίων, δ) η αναμόρφωση του κανονιστικού πλαισίου των ελέγχων για τη διαπίστωση της σύννομης ή μη λειτουργίας των συστημάτων ηλεκτρονικής εποπτείας των αθλητικών εγκαταστάσεων, ε) η ενίσχυση των διοικητικών μέτρων και η αυστηροποίηση της ποινικής μεταχείρισης δημοσίων δηλώσεων που υποκινούν και ενθαρρύνουν πράξεις βίας με αθλητικό υπόβαθρο, στ) η θέσπιση αναλογικής απομείωσης της χρηματοδότησης Αθλητικής Ανώνυμης Εταιρείας (Α.Α.Ε.), Τμήματος Αμειβομένων Αθλητών (Τ.Α.Α.) ή αθλητικού σωματείου στις περιπτώσεις που αυτά τα αθλητικά νομικά πρόσωπα τιμωρούνται με διοικητικά μέτρα για παραβατικές συμπεριφορές των φιλάθλων τους και τέλος ζ) η σύσταση της Εθνικής Επιτροπής Συντονισμού, σε εκπλήρωση συμβατικής υποχρέωσης που έχει αναληφθεί από τη χώρα μας δυνάμει της Σύμβασης του Συμβουλίου της Ευρώπης για μια ολοκληρωμένη προσέγγιση ασφάλειας, προστασίας και υπηρεσιών σε ποδοσφαιρικούς αγώνες και λοιπά αθλητικά γεγονότα (Saint Denis), η οποία κυρώθηκε με τον ν. 4901/2022 (Α’ 44).
ΚΕΦΑΛΑΙΟ Β’
ΑΝΑΜΟΡΦΩΣΗ ΔΙΑΡΚΟΥΣ ΕΠΙΤΡΟΠΗΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΒΙΑΣ - ΣΥΣΤΑΣΗ ΕΘΝΙΚΗΣ ΕΠΙΤΡΟΠΗΣ ΣΥΝΤΟΝΙΣΜΟΥ
Άρθρο 4
Διαρκής Επιτροπή για την Αντιμετώπιση της Βίας - Τροποποίηση παρ. 1, 2, 3 και κατάργηση παρ. 4 άρθρου 41Α ν. 2725/1999
Στο άρθρο 41Α του ν. 2725/1999 (Α’ 121), περί σύστασης Διαρκούς Επιτροπής Αντιμετώπισης της Βίας, επέρχονται οι ακόλουθες τροποποιήσεις: α) η παρ. 1 αντικαθίσταται, β) στην παρ. 2 βα) στο πρώτο εδάφιο προστίθεται η φράση «με αντικείμενο την παρακολούθηση της τήρησης των κανόνων ασφαλούς διεξαγωγής των αθλητικών συναντήσεων» και συμπληρώνεται το αντικείμενο της νομοθετικής εξουσιοδότησης, ββ) στο δεύτερο εδάφιο ο αναπληρωτής Πρόεδρος αντικαθίσταται από τον Αντιπρόεδρο, ως προς τα μέλη της Δ.Ε.Α.Β. προστίθεται η αναφορά σε τακτικά και αναπληρωματικά και ορίζεται παρέκκλιση στην αποζημίωση των μελών από τα οριζόμενα στο άρθρο 21 του ν. 4354/2015, βγ) το τρίτο εδάφιο τροποποιείται με τη διαγραφή των εξόδων από το πεδίο της εξουσιοδότησης, γ) στην παρ. 3 γα) οι περ. α), β), γ), η) και ια) καταργούνται, γβ) η περ. ιδ) αντικαθίσταται, δ) η παρ. 4 καταργείται και οι παρ. 1, 2, 3 και 4 διαμορφώνονται ως εξής:
«1. Στη Γενική Γραμματεία Αθλητισμού συστήνεται Διαρκής Επιτροπή Αντιμετώπισης της Βίας (Δ.Ε.Α.Β.), που αποτελείται από τον Πρόεδρο, τον Αντιπρόεδρο και τρία (3) ακόμη τακτικά μέλη. Ως μέλη της Δ.Ε.Α.Β. ορίζονται:
α) Ένας (1) συνταξιούχος ανώτερος ή ανώτατος δικαστικός ή εισαγγελικός λειτουργός,
β) δύο (2) εγνωσμένου κύρους πρόσωπα, κάτοχοι πτυχίου νομικής σχολής της ημεδαπής ή ισότιμου της αλλοδαπής, οι οποίοι έχουν επαγγελματική ή ακαδημαϊκή εξειδίκευση στον τομέα του ποινικού ή του αθλητικού δικαίου,
γ) ένας (1) αξιωματικός της ΕΛ.ΑΣ., που υπηρετεί είτε στην Υποδιεύθυνση Αντιμετώπισης Βίας στους αθλητικούς χώρους είτε στο Εθνικό Γραφείο Πληροφοριών Ποδοσφαίρου, το οποίο έχει συσταθεί και λειτουργεί, σύμφωνα με το άρθρο 1 του π.δ. 252/2006 (Α’ 263) και επιλέγεται ύστερα από πρόταση του Αρχηγού της Ελληνικής Αστυνομίας,
δ) ένας (1) υπάλληλος σε επίπεδο προϊστάμενου διεύθυνσης ή τμήματος της αρμόδιας, σε θέματα επαγγελματικού αθλητισμού, οργανικής μονάδας της Γενικής Γραμματείας Αθλητισμού.
Ο Πρόεδρος και ο αναπληρωτής του επιλέγονται μεταξύ των μελών των περ. (α) και (β). Ο Πρόεδρος, ο Αντιπρόεδρος και τα λοιπά μέλη της Δ.Ε.Α.Β. ορίζονται για θητεία τεσσάρων (4) ετών με απόφαση του αρμόδιου για τον αθλητισμό Υπουργού. Με την ίδια απόφαση διορίζονται ισάριθμα αναπληρωματικά μέλη των ανωτέρω τακτικών και υπό τις ανωτέρω ιδιότητές τους, τα οποία αναπληρώνουν τα τακτικά μέλη, καθώς και τρεις (3) τουλάχιστον γραμματείς, οι οποίοι είναι υπάλληλοι της Γενικής Γραμματείας Αθλητισμού. Το ίδιο πρόσωπο δεν επιτρέπεται να οριστεί μέλος της Δ.Ε.Α.Β., υπό οποιαδήποτε ιδιότητα, για περισσότερες από δύο (2) πλήρεις θητείες.
Όταν ο Πρόεδρος και ο αναπληρωτής του απουσιάζουν ή κωλύονται, προεδρεύει ο Αντιπρόεδρος ή ο αναπληρωτής του. Η Επιτροπή δύναται να λειτουργεί με παρουσία τριών (3), τουλάχιστον, μελών της (τακτικών ή αναπληρωματικών), με συμμετοχή οπωσδήποτε του Προέδρου ή του Αντιπροέδρου ή του αντίστοιχου αναπληρωτή του.
Σε περίπτωση ισοψηφίας, υπερισχύει η ψήφος του Προέδρου ή του αναπληρωτή του.
Η Δ.Ε.Α.Β., με απόφασή της, μπορεί να καλεί εκπροσώπους του Ειδικού Σώματος Παρατηρητών, των διοργανωτριών κατά τον νόμο αθλητικών ενώσεων, αθλητικών ομοσπονδιών, επαγγελματικών συνδέσμων αθλητικών ανώνυμων εταιρειών (Α.Α.Ε.) ή τμημάτων αμειβομένων αθλητών (Τ.Α.Α.), ενώσεων και συλλογικών φορέων εκπροσώπησης αθλητών, διαιτητών, προπονητών και φιλάθλων και δημοσιογράφο - εκπρόσωπο του Πανελληνίου Συνδέσμου Αθλητικού Τύπου (Π.Σ.Α.Τ.), οι οποίοι μετέχουν στις συνεδριάσεις και τις εργασίες της και αποχωρούν κατά την ψηφοφορία.
2. Με αποφάσεις του αρμόδιου για τον αθλητισμό Υπουργού που δημοσιεύονται στην Εφημερίδα της Κυβερνήσεως, θεσπίζεται Κανονισμός Λειτουργίας της Δ.Ε.Α.Β., συστήνεται και συγκροτείται Ειδικό Σώμα Παρατηρητών της Δ.Ε.Α.Β. με αντικείμενο την παρακολούθηση της τήρησης των κανόνων ασφαλούς διεξαγωγής των αθλητικών συναντήσεων, αποτελούμενο από πρόσωπα με εμπειρία στον αθλητισμό, τουλάχιστον αποφοίτους λυκείου, στο πρόσωπο των οποίων δεν συντρέχουν τα κωλύματα του άρθρου 3, με διετή θητεία, η οποία μπορεί να ανανεώνεται και ρυθμίζονται όλα τα αναγκαία ζητήματα για τη διαρκή εκπαίδευση των προσώπων αυτών.
Στον Πρόεδρο, στον Αντιπρόεδρο και στα μέλη της Δ.Ε.Α.Β., τακτικά και αναπληρωματικά, καταβάλλεται μηνιαία ή ανά συνεδρίαση αποζημίωση, που ορίζεται με κοινή απόφαση του Υπουργού Εθνικής Οικονομίας και Οικονομικών και του αρμόδιου για τον αθλητισμό Υπουργού, κατά παρέκκλιση όσων ορίζονται στο άρθρο 21 του ν. 4354/2015 (Α’ 176).
Με όμοια απόφαση ορίζονται οι αποζημιώσεις και οι δαπάνες λειτουργίας του Ειδικού Σώματος Παρατηρητών της Δ.Ε.Α.Β.. Οι αποζημιώσεις στους Παρατηρητές καταβάλλονται μετά από βεβαίωση του Προέδρου της Δ.Ε.Α.Β. ή εξουσιοδοτημένου από αυτόν προσώπου, για την εκτέλεση του έργου τους.
3. Η Δ.Ε.Α.Β. έχει ως έργο:
α) Καταργείται.
β) Καταργείται.
γ) Καταργείται.
δ) τη μέριμνα, την παρακολούθηση, τον συντονισμό και τον έλεγχο της εφαρμογής των διατάξεων που ρυθμίζουν την αντιμετώπιση του φαινομένου της βίας, την προστασία και την ασφάλεια των αθλουμένων και των θεατών στους αγωνιστικούς χώρους, καθώς και την υποβολή σχετικών εισηγήσεων στα αρμόδια όργανα,
ε) την εισήγηση κάθε άλλου πρόσφορου μέτρου, που κατά τη γνώμη της απαιτείται, για την εξασφάλιση της ευταξίας κατά τις αθλητικές εκδηλώσεις,
στ) τη συνεργασία με τις διοργανώτριες κατά τον νόμο αθλητικές ενώσεις, ομοσπονδίες ή επαγγελματικούς συνδέσμους, καθώς και με τις αστυνομικές αρχές, αναφορικά με τη λήψη των ειδικότερων μέτρων τάξης στις συναντήσεις που διεξάγονται στη χώρα, στο πλαίσιο των εθνικών πρωταθλημάτων και του κυπέλλου Ελλάδας των ομαδικών αθλημάτων,
ζ) την υποβοήθηση των αστυνομικών αρχών σχετικά με την αξιολόγηση της επικινδυνότητας των αθλητικών συναντήσεων,
η) Καταργείται.
θ) τη γνωμοδότηση, όταν συντρέχουν λόγοι ιδιαίτερης επικινδυνότητας αθλητικών συναντήσεων, για τη μη χορήγηση εισιτηρίων από το γηπεδούχο αθλητικό σωματείο, το Τ.Α.Α. ή την Α.Α.Ε. στο φιλοξενούμενο σωματείο, Τ.Α.Α. ή Α.Α.Ε.,
ι) τη γνωμοδότηση, ύστερα από εισήγηση των οικείων αστυνομικών αρχών, στον αρμόδιο για τον αθλητισμό Υπουργό, για τη χρονική μετάθεση της διεξαγωγής των αθλητικών συναντήσεων,
ια) Καταργείται.
ιβ) την παρακολούθηση της εφαρμογής των νόμων και των κανονισμών, που αφορούν στην αντιμετώπιση της βίας στα γήπεδα και τη σύνταξη ετήσιας σχετικής έκθεσης, η οποία υποβάλλεται, μέσω της Γενικής Γραμματείας Αθλητισμού, στη Διαρκή Επιτροπή Μορφωτικών Υποθέσεων της Βουλής των Ελλήνων,
ιγ) την εισήγηση, μετά το τέλος κάθε αγωνιστικής περιόδου, προς τον αρμόδιο για τον αθλητισμό Υπουργό για την υλική και/ή ηθική επιβράβευση διοργανωτριών αρχών πρωταθλημάτων ομαδικών αθλημάτων, Α.Α.Ε. ή Τ.Α.Α. ή σωματείων, καθώς και αθλητών που επέδειξαν κατά την οικεία αγωνιστική περίοδο πρότυπη αθλητική συμπεριφορά και έμπρακτη συμμετοχή στην αντιμετώπιση της βίας στα γήπεδα και την καλλιέργεια και διάδοση των ιδεωδών του αθλητισμού,
ιδ) την εισήγηση για την επιβολή ή την επιβολή διοικητικών κυρώσεων κατά της βίας σύμφωνα με τις κείμενες διατάξεις, κατ’ εφαρμογή των άρθρων 1 και 1Α του ν. 4326/2015 (Α’ 49) και των άρθρων 41Β, 41Γ, 41Δ και 41Ε του παρόντος. Κατά την άσκηση της αρμοδιότητας της παρούσας, η Δ.Ε.Α.Β. λαμβάνει υπόψιν της κάθε πρόσφορο μέσο, όπως διαθέσιμα βίντεο και εν γένει οπτικοακουστικό υλικό, τις εκθέσεις της αστυνομίας και τις εκθέσεις των παρατηρητών της διοργανώτριας αρχής.
4. Καταργείται.»
Άρθρο 5
Εθνική Επιτροπή Συντονισμού
1. Στη Γενική Γραμματεία Αθλητισμού του Υπουργείου Παιδείας, Θρησκευμάτων και Αθλητισμού συστήνεται Εθνική Επιτροπή Συντονισμού στο πλαίσιο εφαρμογής του άρθρου 4 της Σύμβασης του Συμβουλίου της Ευρώπης για μια ολοκληρωμένη προσέγγιση ασφάλειας, προστασίας και υπηρεσιών σε ποδοσφαιρικούς αγώνες και λοιπά αθλητικά γεγονότα, που υπεγράφη στο Σαιν Ντενί (Saint-Denis) της Γαλλίας, στις 3 Ιουλίου 2016 και κυρώθηκε με το άρθρο πρώτο του ν. 4901/2022 (Α’ 44).
2. Η Εθνική Επιτροπή Συντονισμού της παρ. 1 είναι συλλογικό όργανο, στο οποίο ανατίθεται το έργο του συντονισμού μεταξύ των αρμόδιων φορέων, των ενεργειών και γενικότερα των δράσεων για την ανάπτυξη και υλοποίηση μιας διυπηρεσιακής ολοκληρωμένης προσέγγισης με στόχο τη δημιουργία ενός ασφαλούς, προστατευμένου και φιλόξενου περιβάλλοντος σε ποδοσφαιρικούς αγώνες και άλλα αθλητικά γεγονότα σε εθνικό επίπεδο.
Ειδικότερα η Εθνική Επιτροπή Συντονισμού έχει τις εξής αρμοδιότητες:
α) Συντάσσει προτάσεις προς τον αρμόδιο για τον αθλητισμό Υπουργό για την περιοδική αναθεώρηση του νομοθετικού, κανονιστικού και διοικητικού πλαισίου για την ασφάλεια, την προστασία και την εξυπηρέτηση θεατών σε αθλητικές εκδηλώσεις.
β) Παρακολουθεί τα περιστατικά και τις τάσεις σχετικά με την παρουσία φιλάθλων σε αθλητικές εκδηλώσεις, καθώς και σχετικές παραβατικές συμπεριφορές.
γ) Αξιολογεί την ανάγκη και το περιεχόμενο των περιοριστικών μέτρων και μέτρων αποκλεισμού που σχετίζονται με αθλητικές εκδηλώσεις.
δ) Εξετάζει την αποτελεσματικότητα των εθνικών ρυθμίσεων για την εκπαίδευση προσωπικού δημόσιας και ιδιωτικής ασφάλειας και προστασίας.
ε) Αναπτύσσει μια στρατηγική μέσων ενημέρωσης και επικοινωνίας σχεδιασμένη ώστε να διασφαλίζει ότι οι θεατές ενημερώνονται προληπτικά για τα μέτρα που ακολουθούνται κατά την εφαρμογή της ολοκληρωμένης προσέγγισης ασφάλειας, προστασίας και εξυπηρέτησης θεατών αθλητικών εκδηλώσεων και αναπτύσσει δράσεις ενημέρωσης - ευαισθητοποίησης για την αντιμετώπιση της αθλητικής βίας.
3. Η Επιτροπή είναι ενδεκαμελής και συγκροτείται με κοινή απόφαση των Υπουργών Παιδείας, Θρησκευμάτων και Αθλητισμού και Προστασίας του Πολίτη. Με την ίδια απόφαση καθορίζονται ο τρόπος λειτουργίας της Επιτροπής και κάθε άλλη αναγκαία λεπτομέρεια για την εφαρμογή του παρόντος.
Στην Εθνική Επιτροπή Συντονισμού συμμετέχουν:
α. Εκπρόσωπος του Υπουργείου Παιδείας Θρησκευμάτων και Αθλητισμού,
β. εκπρόσωπος του Υπουργείου Εσωτερικών,
γ. εκπρόσωπος του Υπουργείου Προστασίας του Πολίτη,
δ. εκπρόσωπος του Υπουργείου Δικαιοσύνης,
ε. εκπρόσωπος του Υπουργείου Ψηφιακής Διακυβέρνησης,
στ. εκπρόσωπος της Προεδρίας της Κυβέρνησης,
ζ. εκπρόσωπος της Ελληνικής Αστυνομίας,
η. εκπρόσωπος της Ελληνικής Ποδοσφαιρικής Ομοσπονδίας,
θ. εκπρόσωπος της Α1 Εθνικής Κατηγορίας ποδοσφαίρου ανδρών (Super League 1),
ι. ο Πρόεδρος της Δ.Ε.Α.Β.,
ια. εκπρόσωπος του Π.Σ.Α.Τ..
Ως Πρόεδρος ορίζεται ο εκπρόσωπος του Υπουργείου Παιδείας, Θρησκευμάτων και Αθλητισμού. Οι εκπρόσωποι ορίζονται με απόφαση των αρμόδιων φορέων. Στις περ. α’ έως ε’ οι εκπρόσωποι είναι επιπέδου προϊστάμενου διεύθυνσης ή τμήματος των αρμοδίων οργανικών μονάδων αν είναι μόνιμοι υπάλληλοι των Υπουργείων.
4. Με απόφαση της Εθνικής Επιτροπής Συντονισμού δύνανται να συστήνονται υποεπιτροπές και ομάδες εργασίας, οι οποίες την υποβοηθούν στο έργο της και στην πραγμάτωση των σκοπών της. Η Επιτροπή, οι υποεπιτροπές και ομάδες εργασίας μπορούν να αναζητούν τη συνδρομή εμπειρογνωμόνων, ατόμων με ειδικές γνώσεις και εκπροσώπων άλλων συναφών με το έργο τους φορέων, προκειμένου να εκφράσουν τις απόψεις τους για θέματα των αρμοδιοτήτων τους.
5. Οι πάσης φύσεως δαπάνες της Εθνικής Επιτροπής Συντονισμού βαρύνουν τον τακτικό προϋπολογισμό των συμμετεχόντων φορέων ή, αν αυτό δεν είναι δυνατό, τον προϋπολογισμό της Γενικής Γραμματείας Αθλητισμού.
ΚΕΦΑΛΑΙΟ Γ’
ΔΕΙΓΜΑΤΟΛΗΠΤΙΚΟΣ ΕΛΕΓΧΟΣ ΕΙΣΙΤΗΡΙΩΝ - ΠΛΑΤΦΟΡΜΑ ΤΑΥΤΟΠΟΙΗΣΗΣ ΚΑΤΟΧΩΝ ΗΛΕΚΤΡΟΝΙΚΩΝ ΕΙΣΙΤΗΡΙΩΝ
Άρθρο 6
Δειγματοληπτικός έλεγχος εισιτηρίων - Τροποποίηση παρ. 9 άρθρου 41Γ ν. 2725/1999
Στην παρ. 9 του άρθρου 41Γ του ν. 2725/1999 (Α’ 121), περί διάθεσης εισιτηρίων αθλητικών συναντήσεων, επέρχονται οι ακόλουθες τροποποιήσεις: α) στο τέλος του πρώτου εδαφίου προστίθενται οι λέξεις «από τα πρόσωπα των οποίων τα στοιχεία αναγράφονται επί του εισιτηρίου», β) το δεύτερο εδάφιο αντικαθίσταται, γ) προστίθενται νέα εδάφια, τρίτο, τέταρτο, πέμπτο, έκτο, έβδομο, όγδοο, ένατο, δέκατο και ενδέκατο και η παρ. 9 διαμορφώνεται ως εξής:
«9. Η αστυνομική αρχή δύναται οποτεδήποτε, εντός και εκτός των αθλητικών εγκαταστάσεων στις οποίες λαμβάνουν χώρα αθλητικές εκδηλώσεις, να διενεργεί δειγματοληπτικούς ελέγχους, προκειμένου να διαπιστώνει την τήρηση των διατάξεων του παρόντος άρθρου περί εκδόσεως και θέσεως σε κυκλοφορία, καθώς και τη χρήση αποκλειστικά και μόνον ονομαστικών εισιτηρίων, σε έντυπη ή ηλεκτρονική μορφή, από τα πρόσωπα των οποίων τα στοιχεία αναγράφονται επί του εισιτηρίου. Σε περίπτωση που κατά τον διενεργούμενο έλεγχο διαπιστωθεί η μη κατοχή ή η κατοχή μη ονομαστικού εισιτηρίου ή εισιτηρίου επί του οποίου το αναγραφόμενο ονοματεπώνυμο είναι διαφορετικό από αυτό του κατόχου του, κατά τρόπο που παραβιάζει τις κείμενες διατάξεις, επιβάλλεται από το αστυνομικό όργανο πρόστιμο, α) σε βάρος του προσώπου που δεν κατέχει εισιτήριο ύψους πεντακοσίων (500) ευρώ στην περίπτωση μη κατοχής ονομαστικού εισιτηρίου, β) σε βάρος του κατόχου του και του πραγματικού δικαιούχου ύψους δεκαπλάσιου σε σχέση προς το αντίτιμο του εισιτηρίου σε περίπτωση κατοχής εισιτηρίου επί του οποίου το αναγραφόμενο ονοματεπώνυμο είναι διαφορετικό από αυτό του κατόχου του. Στην περίπτωση του δευτέρου εδαφίου το αστυνομικό όργανο, εκτός της επιβολής του προστίμου, απομακρύνει τον κάτοχο και τον μη κάτοχο από την αθλητική εγκατάσταση. Η αστυνομική αρχή αναφέρει τη βεβαίωση της παράβασης ή των παραβάσεων στην έκθεση που συντάσσει για τη συγκεκριμένη αθλητική εκδήλωση, η οποία διαβιβάζεται στη Δ.Ε.Α.Β.. Στην έκθεση αυτή προσδιορίζεται ο τόπος ελέγχου και βεβαίωσης της παράβασης. Αν η παράβαση βεβαιωθεί εντός της αθλητικής εγκατάστασης, η Δ.Ε.Α.Β. αποφασίζει την προσωρινή απαγόρευση χρήσης από θεατές συγκεκριμένων ζωνών ή τμημάτων των κερκίδων της εγκατάστασης για μία (1) έως δύο (2) αγωνιστικές. Σε περίπτωση α) βεβαίωσης εκτεταμένων παραβάσεων του παρόντος εντός της αθλητικής εγκατάστασης κατά την ίδια αθλητική συνάντηση η Δ.Ε.Α.Β. αποφασίζει τη διεξαγωγή αθλητικών συναντήσεων χωρίς την παρουσία θεατών για μια (1) έως δύο (2) αγωνιστικές, β) βεβαίωσης παραβάσεων σε τρεις (3) τουλάχιστον διαφορετικές συναντήσεις κατά την ίδια αγωνιστική περίοδο η Δ.Ε.Α.Β. αποφασίζει τη διεξαγωγή αθλητικών συναντήσεων χωρίς την παρουσία θεατών για δύο (2) αγωνιστικές. Στην περίπτωση του έκτου και του εβδόμου εδαφίου, εφόσον η Δ.Ε.Α.Β. δεν επιβάλλει τις προβλεπόμενες διοικητικές κυρώσεις εντός δύο (2) ημερών από τη διαβίβαση της σχετικής έκθεσης της αστυνομικής αρχής, υποχρεούται να διαβιβάσει αμελλητί την ανωτέρω έκθεση στον αρμόδιο για τον αθλητισμό Υπουργό, με απόφαση του οποίου λαμβάνονται τα ίδια μέτρα. Οι διοικητικές κυρώσεις του έκτου και του έβδομου εδαφίου επιβάλλονται και σε περίπτωση μαζικής εισόδου θεατών με τη χρήση βίας και χωρίς έλεγχο εισιτηρίων, που διαπιστώνεται από τις κάμερες στις εισόδους των αθλητικών εγκαταστάσεων και καταγράφεται στην έκθεση της αστυνομικής αρχής, που αποστέλλεται στη Δ.Ε.Α.Β.. Σε περίπτωση βεβαίωσης παράβασης σύμφωνα με το παρόν, πέραν της επιβολής προστίμου, η αστυνομική αρχή καταχωρίζει τα στοιχεία ταυτότητας τόσο του κατόχου, όσο και του πραγματικού δικαιούχου του εισιτηρίου στην κεντρική βάση δεδομένων της περ. γ) της παρ. 6. Από την καταχώριση των στοιχείων σύμφωνα με όσα ορίζονται στο προηγούμενο εδάφιο και για χρονικό διάστημα α) έξι (6) μηνών ή β) σε περίπτωση επανειλημμένης παράβασης εντός της ιδίας αγωνιστικής περιόδου, δώδεκα (12) μηνών, απαγορεύεται στα ανωτέρω φυσικά πρόσωπα η είσοδος στη συγκεκριμένη αθλητική εγκατάσταση. Τα έσοδα από το πρόστιμο του δεύτερου εδαφίου αποτελούν κατά το ένα τρίτο (1/3) έσοδο του κρατικού προϋπολογισμού, ένα τρίτο (1/3) αποδίδεται στη Γενική Γραμματεία Δημόσιας Τάξης του Υπουργείου Προστασίας του Πολίτη και ένα τρίτο (1/3) στη Γενική Γραμματεία Αθλητισμού του Υπουργείου Παιδείας, Θρησκευμάτων και Αθλητισμού, εγγράφονται στον αντίστοιχο προϋπολογισμό εκάστης Γενικής Γραμματείας και χρησιμοποιούνται για την κάλυψη των αναγκών τους. Με κοινή απόφαση του αρμόδιου για τον αθλητισμό Υπουργού και των Υπουργών Εθνικής Οικονομίας και Οικονομικών και Προστασίας του Πολίτη καθορίζονται ο τρόπος βεβαίωσης της παραβάσεως από τα αρμόδια όργανα της αστυνομικής αρχής, η διαδικασία επιβολής και είσπραξης του προστίμου, οι λεπτομέρειες του τρόπου κατανομής των εσόδων από την είσπραξη του προστίμου και κάθε άλλο σχετικό με την εφαρμογή της παρούσας ζήτημα.»
Άρθρο 7
Πλατφόρμα ταυτοποίησης κατόχων αθλητικών εισιτηρίων - Προσθήκη άρθρου 41ΙΑ στον ν. 2725/1999
Στον ν. 2725/1999 (Α’ 121) προστίθεται άρθρο 41ΙΑ ως εξής:
«Άρθρο 41ΙΑ
Πλατφόρμα ταυτοποίησης κατόχων αθλητικών εισιτηρίων
1. Δημιουργείται ηλεκτρονική πλατφόρμα ταυτοποίησης κατόχων αθλητικών εισιτηρίων, που λειτουργεί μέσω της Ενιαίας Ψηφιακής Πύλης Δημόσιας Διοίκησης (gov.gr - Ε.Ψ.Π.) του άρθρου 22 του ν. 4727/2020 (Α’ 184), με σκοπό την προσωποποίηση των εισιτηρίων και την ισχυρή αυθεντικοποίηση των θεατών που εισέρχονται σε αθλητική εγκατάσταση για να παρακολουθήσουν αθλητική συνάντηση. Ο ενδιαφερόμενος θεατής πραγματοποιεί ηλεκτρονική κράτηση του εισιτηρίου του από τον πάροχο της υπηρεσίας διάθεσης εισιτηρίων, με τον οποίο έχει συμβληθεί το αθλητικό σωματείο, το Τμήμα Αμειβομένων Αθλητών (Τ.Α.Α.) ή η Ανώνυμη Αθλητική Εταιρεία (Α.Α.Ε.) και κάνει χρήση της πλατφόρμας του πρώτου εδαφίου, προκειμένου να ταυτοποιηθούν τα στοιχεία της κράτησής του και να ολοκληρωθεί η έκδοση του εισιτηρίου του.
2. Χρήστες της πλατφόρμας είναι φυσικά πρόσωπα που επιθυμούν να ολοκληρώσουν τη διαδικασία αγοράς και έκδοσης εισιτηρίου παρακολούθησης αθλητικής συνάντησης για τους ίδιους ή τα ανήλικα τέκνα τους, υπό την προϋπόθεση να έχουν ήδη καταχωρίσει τα στοιχεία τους στο Εθνικό Μητρώο Επικοινωνίας (ΕΜΕπ), σύμφωνα με την υπό στοιχεία 24596 ΕΞ 2023/18.5.2023 κοινή απόφαση των Υπουργών Ψηφιακής Διακυβέρνησης και Επικρατείας (Β’ 3399), όπως εκάστοτε ισχύει.
3. Το φυσικό πρόσωπο εισέρχεται στην εφαρμογή κατόπιν αυθεντικοποίησής του, σύμφωνα με τα άρθρα 24 και 28 του ν. 4727/2020 και επιβεβαίωσης κωδικού μιας χρήσης (One Time Password) που παραλαμβάνει στον πιστοποιημένο αριθμό κινητού τηλεφώνου του στο ΕΜΕπ. Στη συνέχεια, ο χρήστης καλείται να συμπληρώσει τον μοναδικό αριθμό εισιτηρίου που έλαβε κατά την αγορά και να επιλέξει αν αφορά στον ίδιο ή σε ανήλικο. Η ηλεκτρονική πλατφόρμα διαλειτουργεί με τα απαραίτητα πληροφοριακά συστήματα φορέων του δημόσιου τομέα κατά την έννοια της περ. 57 του άρθρου 2 του ν. 4727/2020. Οι απαιτούμενες διαλειτουργικότητες πραγματοποιούνται μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων και Ψηφιακής Διακυβέρνησης του Υπουργείου Ψηφιακής Διακυβέρνησης, σύμφωνα με το άρθρο 84 του ν. 4727/2020.
4. Με την ολοκλήρωση των ενεργειών της παρ. 3 και κατόπιν ανάκτησης από τα μητρώα του δημοσίου και επιβεβαίωσης των στοιχείων του αιτούντος την έκδοση του εισιτηρίου, οριστικοποιείται η διαδικασία ταυτοποίησης και εκδίδεται ψηφιακά το ηλεκτρονικό εισιτήριο, το οποίο λαμβάνει ο ενδιαφερόμενος στο κινητό τηλέφωνό του μέσω του gov.gr wallet σύμφωνα με το άρθρο 80 του ν. 4954/2022 (Α’ 203). Οι ανήλικοι που έχουν συμπληρώσει το δέκατο πέμπτο (15ο) έτος της ηλικίας τους δύνανται να λάβουν στο κινητό τους τηλέφωνο το ηλεκτρονικό εισιτήριο σύμφωνα με το πρώτο εδάφιο, κατόπιν ρητής συναίνεσης του ασκούντος την επιμέλειά τους και υπό την προϋπόθεση ότι ο αριθμός του κινητού τους τηλεφώνου έχει ήδη καταχωριστεί για αυτούς στο ΕΜΕπ σύμφωνα με την υπό στοιχεία 24596 ΕΞ 2023/18.5.2023 κοινή απόφαση των Υπουργών Ψηφιακής Διακυβέρνησης και Επικρατείας, προκειμένου να λάβουν το ηλεκτρονικό εισιτήριο στο κινητό τους τηλέφωνο μέσω του gov.gr wallet, σύμφωνα με το άρθρο 80 του ν. 4954/2022 και να ακολουθηθεί η διαδικασία της παρ. 5 του ανωτέρω άρθρου.
5. Η χρήση του ηλεκτρονικού εισιτηρίου πραγματοποιείται αποκλειστικά μέσω της εφαρμογής του άρθρου 80 του ν. 4954/2022 και της ακύρωσης από τις συσκευές ανέπαφης σάρωσης και ανάγνωσης εισιτηρίων, που είναι εγκατεστημένες στις εισόδους των αθλητικών εγκαταστάσεων. Την ημέρα της αθλητικής συνάντησης, ο θεατής θέτει ανέπαφα τη συσκευή του κινητού τηλεφώνου του στην υποδοχή των συσκευών σάρωσης και αναγνώρισης του εισιτηρίου και, εφόσον το εισιτήριο αναγνωρίζεται και ακυρώνεται, ανοίγει η περιστρεφόμενη είσοδος (τουρνικέ) και ο θεατής εισέρχεται στην αθλητική εγκατάσταση.
6. Για τους σκοπούς της ασφαλούς διενέργειας της αθλητικής συνάντησης, το Υπουργείο Παιδείας, Θρησκευμάτων και Αθλητισμού ορίζεται ως υπεύθυνος επεξεργασίας, κατά την έννοια της περ. 7 του άρθρου 4 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της Οδηγίας 95/46/ΕΚ (L119, Γενικός Κανονισμός για την Προστασία Δεδομένων). Το Υπουργείο Ψηφιακής Διακυβέρνησης είναι ανεξάρτητος υπεύθυνος επεξεργασίας για τη λειτουργία της Ενιαίας Ψηφιακής Πύλης της Δημόσιας Διοίκησης σύμφωνα με την παρ. 2 του άρθρου 24 του ν. 4727/2020.
7. Απαγορεύεται η διεξαγωγή αθλητικής συνάντησης σε αθλητική εγκατάσταση που δεν διαθέτει το προβλεπόμενο στο παρόν σύστημα ελέγχου εισιτηρίων και ταυτοποίησης των εισερχόμενων θεατών. Σε περίπτωση παραβίασης της απαγόρευσης του πρώτου εδαφίου και για όσο χρόνο διαρκεί, οι αθλητικές συναντήσεις διεξάγονται χωρίς την παρουσία θεατών. Από την ημερομηνία που ορίζεται με την κοινή υπουργική απόφαση της παρ. 8 το παρόν εφαρμόζεται στις αθλητικές συναντήσεις του επαγγελματικού πρωταθλήματος ποδοσφαίρου της Α1 Εθνικής Κατηγορίας ανδρών (Super League 1), καθώς και στις αθλητικές συναντήσεις του Κυπέλλου Ελλάδος ποδοσφαίρου και των διεθνών διοργανώσεων, στις οποίες, ως γηπεδούχος, αγωνίζεται ομάδα Α.Α.Ε. που συμμετέχει στο παραπάνω επαγγελματικό πρωτάθλημα ποδοσφαίρου.
8. Με κοινή απόφαση των Υπουργών Ψηφιακής Διακυβέρνησης, Εθνικής Οικονομίας και Οικονομικών, Παιδείας, Θρησκευμάτων και Αθλητισμού και Προστασίας του Πολίτη καθορίζονται ζητήματα σχετικά με τη λειτουργία της ηλεκτρονικής πλατφόρμας του παρόντος, οι αναγκαίες διαλειτουργικότητες με τα πληροφοριακά συστήματα του δημόσιου τομέα, ο τρόπος αυθεντικοποίησης των χρηστών, η περίοδος αποθήκευσης του ηλεκτρονικού εισιτηρίου, η διαδικασία χρήσης της πλατφόρμας για την έκδοση εισιτηρίων για ανηλίκους, τα απαραίτητα στοιχεία ταυτοποίησης των κατόχων εισιτηρίων, η διαδικασία διάθεσης προσκλήσεων, καθώς και προαγορασμένων για όλη την αγωνιστική περίοδο εισιτηρίων (διαρκείας) και εισιτηρίων σε άτομα άνω των εξήντα επτά (67) ετών, αλλοδαπούς και μόνιμους κατοίκους εξωτερικού και ο τρόπος ταυτοποίησης αυτών, ο χρόνος έναρξης της παραγωγικής λειτουργίας της ειδικής εφαρμογής και η ημερομηνία μετά από την πάροδο της οποίας απαγορεύεται η διεξαγωγή αθλητικής συνάντησης με την παρουσία θεατών στο πλαίσιο των διοργανώσεων του τρίτου εδαφίου της παρ. 7, τα τεχνικά και οργανωτικά μέτρα για τη λειτουργία αυτής, η διαδικασία ελέγχου και το όργανο επιβολής του διοικητικού μέτρου του δευτέρου εδαφίου της παρ. 7, και ρυθμίζεται κάθε άλλο θέμα σχετικό με την εφαρμογή του παρόντος.
9. Με κοινή απόφαση των Υπουργών Εθνικής Οικονομίας και Οικονομικών, Παιδείας, Θρησκευμάτων και Αθλητισμού και Προστασίας του Πολίτη προβλέπεται η υποχρέωση διεξαγωγής αθλητικών συναντήσεων αποκλειστικά σε αθλητικές εγκαταστάσεις που διαθέτουν το προβλεπόμενο στο παρόν σύστημα ελέγχου εισιτηρίων και ταυτοποίησης των εισερχόμενων θεατών και για άλλες κατηγορίες πρωταθλημάτων ή διοργανώσεων ποδοσφαίρου ή άλλων ομαδικών αθλημάτων.»
ΚΕΦΑΛΑΙΟ Δ’
ΑΝΑΜΟΡΦΩΣΗ ΣΥΣΤΗΜΑΤΟΣ ΗΛΕΚΤΡΟΝΙΚΗΣ ΕΠΟΠΤΕΙΑΣ ΚΑΙ ΕΛΕΓΧΟΥ ΑΘΛΗΤΙΚΩΝ ΕΓΚΑΤΑΣΤΑΣΕΩΝ
Άρθρο 8
Ηλεκτρονική εποπτεία αθλητικών εγκαταστάσεων - Αντικατάσταση άρθρου 41Ε ν. 2725/1999
Το άρθρο 41Ε του ν. 2725/1999 (Α’ 121), περί της ηλεκτρονικής εποπτείας αθλητικών εγκαταστάσεων, αντικαθίσταται ως εξής:
«Άρθρο 41Ε
Ηλεκτρονική εποπτεία αθλητικών εγκαταστάσεων
1. Στις αθλητικές εγκαταστάσεις οι οποίες χρησιμοποιούνται ως έδρες από τις Α.Α.Ε. που συμμετέχουν στα επαγγελματικά πρωταθλήματα ποδοσφαίρου της Α1 Εθνικής Κατηγορίας ανδρών (Super League 1) και καλαθοσφαίρισης της Α1 Εθνικής Κατηγορίας ανδρών (Βasket League), για τη διεξαγωγή των αθλητικών συναντήσεων των παραπάνω εθνικών πρωταθλημάτων, των διοργανώσεων των Κυπέλλων Ελλάδος και των διεθνών διοργανώσεων, στις οποίες μετέχουν οι ως άνω Ανώνυμες Αθλητικές Εταιρείες (Α.Α.Ε.), καθώς και για τις αθλητικές συναντήσεις των εθνικών ομάδων ανδρών των δύο (2) παραπάνω επαγγελματικά οργανωμένων αθλημάτων, τοποθετούνται με ευθύνη των Α.Α.Ε. και λειτουργούν ηλεκτρονικά συστήματα εποπτείας των χώρων και των προσώπων που ευρίσκονται σε αυτές.
Με τα ανωτέρω συστήματα πραγματοποιείται λήψη, αποθήκευση, επεξεργασία και αναπαραγωγή εικόνας ή εικόνας και ήχου πριν, κατά τη διάρκεια και μετά τη λήξη μίας (1) αθλητικής συνάντησης. Τα ηλεκτρονικά συστήματα του πρώτου εδαφίου καλύπτουν τουλάχιστον τους εξής χώρους, εντός και εκτός της αθλητικής εγκατάστασης:
α) Όλα τα σημεία εισόδου και εξόδου,
β) τον εξωτερικό αμέσως περιβάλλοντα χώρο,
γ) το σύνολο των κερκίδων (εξέδρες),
δ) τις σκάλες και τους διαδρόμους,
ε) τους χώρους των κυλικείων,
στ) τους χώρους που προορίζονται για την εγκατάσταση των συνεργείων τηλεοπτικής μετάδοσης και φιλοξενίας των εκπροσώπων του τύπου,
ζ) τα σημεία αποβίβασης των αποστολών των διαγωνιζόμενων ομάδων και των διαιτητών,
η) τους διαδρόμους που οδηγούν στα αποδυτήρια των αθλητών και των διαιτητών,
θ) την είσοδο των αθλητών στον αγωνιστικό χώρο και
ι) άλλους χώρους δυνητικού κινδύνου ή κρίσιμων υποδομών, όπως γεννήτριες.
Απαγορεύεται η διεξαγωγή αθλητικής συνάντησης σε αθλητική εγκατάσταση που δεν διαθέτει το προβλεπόμενο στο παρόν σύστημα ηλεκτρονικής εποπτείας.
2. Αποκλειστικός σκοπός της λειτουργίας των ηλεκτρονικών συστημάτων της παρ. 1 είναι η αντιμετώπιση πράξεων βίας και αξιόποινων εν γένει πράξεων με αφορμή αθλητικές συναντήσεις. Απαγορεύεται η χρήση των συστημάτων και των δεδομένων που παράγουν για οποιονδήποτε άλλον λόγο. Για την εγκατάσταση και λειτουργία των ανωτέρω συστημάτων στις αθλητικές εγκαταστάσεις, οι φίλαθλοι ενημερώνονται με κάθε πρόσφορο μέσο και ιδίως κατά την έκδοση του εισιτηρίου, καθώς και με ανακοίνωση από τα μεγάφωνα πριν από την έναρξη της αθλητικής συνάντησης.
3. Η χρήση και η λειτουργία των συστημάτων της παρ. 1, καθώς και η ευθύνη της επεξεργασίας και φύλαξης των δεδομένων που αυτά παράγουν ανήκουν αποκλειστικά στην Ελληνική Αστυνομία, προς την οποία οι Α.Α.Ε. οφείλουν να παρέχουν κάθε διευκόλυνση. Τα δεδομένα που προκύπτουν από τη λειτουργία των συστημάτων της παρ. 1, εφόσον σε αυτά έχουν καταγραφεί πράξεις βίας και γενικώς αξιόποινες ή πειθαρχικώς ελεγκτέες πράξεις, γνωστοποιούνται το αργότερο εντός σαράντα οκτώ (48) ωρών από την καταγραφή τους, από την ΕΛ.ΑΣ. στη Διαρκή Επιτροπή Αντιμετώπισης της Βίας (Δ.Ε.Α.Β.), το οικείο πειθαρχικό όργανο και κατά περίπτωση στις αρμόδιες ανακριτικές και δικαστικές αρχές.
4. Τα συστήματα ηλεκτρονικής εποπτείας που κατά την έναρξη ισχύος του παρόντος είναι τοποθετημένα σε αθλητική εγκατάσταση, είτε δυνάμει σύμβασης που είχε συνάψει η Γενική Γραμματεία Αθλητισμού (Γ.Γ.Α.) είτε με δαπάνες του φορέα που είναι ιδιοκτήτης της εγκατάστασης είτε με φροντίδα και δαπάνες της Α.Α.Ε. της παρ. 1 που κάνει χρήση της εγκατάστασης, παραχωρούνται κατά χρήση στην κατάσταση στην οποία βρίσκονται στις Α.Α.Ε. της παρ. 1. Οι τελευταίες οφείλουν, με δικές τους δαπάνες, να διασφαλίσουν την κατά τα ανωτέρω σύννομη και κανονική λειτουργία τους, ώστε να καλύπτουν τουλάχιστον τους χώρους, εντός και εκτός της εγκατάστασης, που περιγράφονται στην παρ. 1, να πληρούν τις προδιαγραφές που τίθενται δυνάμει της απόφασης της περ. α) της παρ. 8, να είναι συμβατά και συνδέσιμα με οποιοδήποτε κεντρικό σύστημα τηρεί η αστυνομική αρχή και να τα συντηρούν εφεξής, βαρυνόμενες αποκλειστικά με κάθε απαραίτητη δαπάνη. Εφεξής η ευθύνη για την εγκατάσταση και τη συντήρηση του συστήματος της παρ. 1, ανήκει στην Α.Α.Ε. που συμμετέχει στις διοργανώσεις της παρ. 1. Η εκπλήρωση των ανωτέρω υποχρεώσεων της υπεύθυνης Α.Α.Ε. βεβαιώνεται από την αρμόδια αστυνομική αρχή τόσο πριν από την έναρξη της αγωνιστικής περιόδου ενόψει της χορήγησης του πιστοποιητικού της παρ. 3 του άρθρου 77Α όσο και κατά τα οριζόμενα στην παρ. 7 του παρόντος.
5. Χωρίς τη βεβαίωση του τέταρτου εδαφίου της παρ. 4 δεν είναι δυνατή η χορήγηση του πιστοποιητικού που προβλέπεται στην παρ. 3 του άρθρου 77Α. Αν κατά τη διάρκεια της αγωνιστικής περιόδου διαπιστωθεί η μη σύννομη λειτουργία του συστήματος της παρ. 1 και η υπεύθυνη σύμφωνα με την παρ. 4 Α.Α.Ε. δεν μεριμνήσει για την αποκατάσταση της λειτουργίας του, εντός χρονικού διαστήματος που καλύπτει τρεις (3) συνεχόμενες αγωνιστικές ημέρες σε οποιαδήποτε αθλητική διοργάνωση κατά τις οποίες, με βάση το αγωνιστικό πρόγραμμα, αγωνίστηκε ως γηπεδούχος, η Επιτροπή Επαγγελματικού Αθλητισμού ανακαλεί το ανωτέρω πιστοποιητικό κατά παρέκκλιση του δεύτερου εδαφίου της παρ. 6 του άρθρου 77Α.
6. Τρεις (3) ημέρες πριν από την έναρξη της αθλητικής εκδήλωσης, μη υπολογιζόμενων των ημερών διεξαγωγής της και διενέργειας του ελέγχου, η αστυνομική αρχή στην εδαφική αρμοδιότητα της οποίας υπάγεται η αθλητική εγκατάσταση, προβαίνει σε έλεγχο και επιθεώρηση, προκειμένου να διαπιστώσει τη σύννομη λειτουργία του συστήματος της παρ. 1 και του ευρισκόμενου εντός της αθλητικής εγκατάστασης κέντρου ελέγχου και παρακολούθησης του συστήματος αυτού. Μετά το πέρας του ελέγχου συντάσσεται έκθεση, στην οποία υποχρεωτικά περιέχονται τα σημεία του γηπέδου στα οποία έχουν τοποθετηθεί εικονολήπτες (κάμερες) και η ανάλυση και ευκρίνεια της εικόνας τους. Η έκθεση του δεύτερου εδαφίου συντάσσεται και αποστέλλεται στη Δ.Ε.Α.Β. ακόμη και αν από τον έλεγχο προκύπτει ότι το ηλεκτρονικό σύστημα εποπτείας λειτουργεί σύννομα. Εφόσον από την έκθεση του δεύτερου εδαφίου προκύπτει η μη σύννομη λειτουργία του συστήματος, η αρμόδια αστυνομική αρχή θέτει προθεσμία δώδεκα (12) ωρών, ώστε να αποκατασταθεί η σύννομη λειτουργία του συστήματος και διενεργεί νέο έλεγχο αμέσως μετά την παρέλευσή της. Αν και μετά τον νέο έλεγχο διαπιστωθεί η μη σύννομη λειτουργία του συστήματος, με απόφαση της Δ.Ε.Α.Β., διεξάγεται η αθλητική εκδήλωση χωρίς την παρουσία φιλάθλων. Μετά από τη λήξη της αθλητικής συνάντησης, συντάσσεται και αποστέλλεται στη Δ.Ε.Α.Β. νέα έκθεση της αστυνομικής αρχής, στην οποία αναφέρεται εάν το ηλεκτρονικό σύστημα εποπτείας λειτούργησε σύννομα πριν από την έναρξη, σε όλη τη διάρκεια και μετά από τη λήξη της αθλητικής συνάντησης ή εάν διαπιστώθηκε η οποιαδήποτε πλημμέλεια ή αστοχία στη λειτουργία του. Η έκθεση αυτή συντάσσεται και αποστέλλεται στη Δ.Ε.Α.Β. ακόμη και αν βεβαιώνει τη σύννομη λειτουργία του συστήματος πριν από την έναρξη, σε όλη τη διάρκεια και μετά από τη λήξη της αθλητικής αναμέτρησης. Αν στην έκθεση αυτή αναφέρεται πλημμέλεια ή αστοχία του συστήματος ηλεκτρονικής εποπτείας, αναγράφεται υποχρεωτικά και το σημείο στο οποίο εντοπίστηκε το πρόβλημα της λειτουργίας. Στην τελευταία περίπτωση, εκτός αν η διαπιστωθείσα πλημμέλεια ή αστοχία είναι όλως επουσιώδης ή αν συντρέχουν λόγοι ανωτέρας βίας, με απόφαση της Δ.Ε.Α.Β., εντός προθεσμίας δύο (2) ημερών από την αποστολή της έκθεσης, ή, αν η ανωτέρω προθεσμία παρέλθει άπρακτη, με απόφαση του αρμόδιου για τον αθλητισμό Υπουργού, επιβάλλεται η διεξαγωγή χωρίς την παρουσία θεατών της αμέσως επόμενης αθλητικής συνάντησης, κατά την οποία η υπεύθυνη Α.Α.Ε. πρόκειται, με βάση το αγωνιστικό πρόγραμμα, να αγωνιστεί ως γηπεδούχος ομάδα στο πλαίσιο οποιασδήποτε εθνικής διοργάνωσης. Η επιβαλλόμενη σύμφωνα με την παρούσα διοικητική κύρωση διεξαγωγής αθλητικής συνάντησης χωρίς την παρουσία θεατών εκτελείται άμεσα, ανεξαρτήτως του χρονικού διαστήματος που μεσολαβεί μεταξύ της ημέρας έκδοσης της απόφασης περί επιβολής της και της ημέρας διεξαγωγής της αθλητικής συνάντησης. Η παρούσα εφαρμόζεται στις αθλητικές συναντήσεις, που διεξάγονται στο πλαίσιο εθνικών διοργανώσεων.
7. Στη Γ.Γ.Α. του Υπουργείου Παιδείας, Θρησκευμάτων και Αθλητισμού δημιουργείται ηλεκτρονική πλατφόρμα για την υποστήριξη του έργου της Δ.Ε.Α.Β., στην οποία τα αρμόδια αστυνομικά όργανα καταχωρίζουν τις εκθέσεις ελέγχου και επιθεώρησης που συντάσσονται σύμφωνα με την παρ. 6 για τη σύννομη ή μη λειτουργία του συστήματος ηλεκτρονικής εποπτείας και του κέντρου ελέγχου της αθλητικής εγκατάστασης.
8.α) Με κοινή απόφαση των Υπουργών Εθνικής Οικονομίας και Οικονομικών, Προστασίας του Πολίτη και του αρμόδιου για τον Αθλητισμό Υπουργού καθορίζονται τα σχετικά με την κατά προορισμό λειτουργία των ηλεκτρονικών συστημάτων εποπτείας, τις τεχνικές προδιαγραφές τους, τον τρόπο χρήσης τους, τον χρόνο και τον τρόπο καταστροφής των δεδομένων που αυτά παράγουν, καθώς και τα πρόσωπα και τους φορείς που έχουν δικαίωμα πρόσβασης στα δεδομένα.
β) Με όμοια απόφαση, η υποχρέωση διεξαγωγής αγώνων σε αθλητικές εγκαταστάσεις που διαθέτουν ηλεκτρονικά συστήματα εποπτείας μπορεί να επεκταθεί και σε άλλες κατηγορίες πρωταθλημάτων ή άλλων διοργανώσεων ποδοσφαίρου, καλαθοσφαίρισης ή πετοσφαίρισης ή σε πρωταθλήματα ή άλλες διοργανώσεις άλλων ομαδικών αθλημάτων.
γ) Ύστερα από αιτιολογημένη πρόταση του Διευθυντή της οικείας Διεύθυνσης Αστυνομίας και απόφαση του αρμόδιου για τον Αθλητισμό Υπουργού, δύναται να ορίζεται η διεξαγωγή συγκεκριμένων αγώνων λοιπών αθλημάτων και κατηγοριών υψηλής επικινδυνότητας, σε αθλητικές εγκαταστάσεις που διαθέτουν ηλεκτρονικά συστήματα.
9. Με κοινή απόφαση του Υπουργού Προστασίας του Πολίτη και του αρμόδιου για τον Αθλητισμό Υπουργού καθορίζονται ο χρόνος έναρξης εφαρμογής της ηλεκτρονικής πλατφόρμας για την υποστήριξη του έργου της Δ.Ε.Α.Β., τα τεχνικά και λεπτομερειακά θέματα λειτουργίας της, καθώς και οι εναλλακτικές διαδικασίες σε περίπτωση τεχνικού προβλήματος.»
ΚΕΦΑΛΑΙΟ Ε’
ΕΝΙΣΧΥΣΗ ΔΙΟΙΚΗΤΙΚΩΝ ΜΕΤΡΩΝ ΚΑΤΑ ΤΗΣ ΒΙΑΣ - ΑΠΟΜΕΙΩΣΗ ΧΡΗΜΑΤΟΔΟΤΗΣΗΣ Α.Α.Ε. ΚΑΙ Τ.Α.Α.
Άρθρο 9
Διοικητικές κυρώσεις σε περίπτωση παρότρυνσης, υποκίνησης, ενθάρρυνσης ή επιδοκιμασίας επεισοδίων, ρατσιστικών συμπεριφορών και εν γένει φαινομένων βίας - Τροποποίηση άρθρου 1 ν. 4326/2015
Στο άρθρο 1 του ν. 4326/2015 (Α’ 49) α) στις παρ. 2, 3 και 4 τροποποιούνται η διαδικασία και το αρμόδιο όργανο επιβολής προστίμων, β) στην παρ. 2 προστίθεται νέο δεύτερο εδάφιο και αντικαθίσταται το υφιστάμενο δεύτερο εδάφιο, γ) η παρ. 5 καταργείται, δ) στο δεύτερο εδάφιο της παρ. 7 η φράση «Αν ασκηθεί εμπρόθεσμη προσφυγή» αντικαθίσταται από τη φράση «Για το παραδεκτό της προσφυγής», ε) προστίθεται παρ. 8 και το άρθρο 1 διαμορφώνεται ως εξής:
«Άρθρο 1
Διοικητικά μέτρα κατά της βίας
1. Κάθε φυσικό ή νομικό πρόσωπο που σχετίζεται με τον αθλητισμό, όπως και κάθε αθλητικός φορέας, οφείλει να προβαίνει σε κάθε δυνατή ενέργεια πρόληψης και αποτροπής φαινομένων βίας στο χώρο του αθλητισμού, εντός ή εκτός των αθλητικών χώρων.
2. Σε σοβαρές περιπτώσεις τέλεσης επεισοδίων, παρότρυνσης σε πρόκληση επεισοδίων, ρατσιστικών συμπεριφορών και εν γένει φαινομένων βίας που σχετίζονται με τον αθλητισμό, εντός ή εκτός αγωνιστικών χώρων, η Διαρκής Επιτροπή για την Αντιμετώπιση της Βίας (Δ.Ε.Α.Β.), μετά από προηγούμενη κλήση και ακρόαση του ελεγχόμενου νομικού ή φυσικού προσώπου μπορεί να επιβάλει στα οικεία αθλητικά σωματεία, Τμήματα Αμειβομένων Αθλητών (Τ.Α.Α.) και Αθλητικές Ανώνυμες Εταιρίες (Α.Α.Ε.), καθώς και στις οικείες αθλητικές ομοσπονδίες ή/και επαγγελματικούς συνδέσμους, αλλά και μεμονωμένα σε φυσικά πρόσωπα, πρόστιμα ύψους από δέκα χιλιάδες (10.000) έως ένα εκατομμύριο (1.000.000) ευρώ σε ιδιαίτερα δε σοβαρές περιπτώσεις μπορεί να προβαίνει και σε ανάκληση της υφιστάμενης ειδικής αθλητικής αναγνώρισης. Σε περίπτωση άπρακτης παρέλευσης προθεσμίας επτά (7) ημερών από την εκδήλωση των φαινομένων βίας, τα μέτρα του πρώτου εδαφίου λαμβάνονται από τον αρμόδιο για τον αθλητισμό Υπουργό μετά από διαβίβαση του σχετικού φακέλου από τα κατά περίπτωση αρμόδια όργανα και κατόπιν κλήσης και ακρόασης του ελεγχόμενου νομικού ή φυσικού προσώπου.
Η συνεργασία των ανωτέρω νομικών και φυσικών προσώπων με τις αρχές και η παροχή στοιχείων, όταν έχουν ως αποτέλεσμα τον εντοπισμό και τη σύλληψη των δραστών, αποτελούν ελαφρυντικές περιστάσεις, οι οποίες μειώνουν το ύψος του επιβαλλόμενου προστίμου κατά πενήντα τοις εκατό (50%).
3. Στις περιπτώσεις της παρ. 2: (α) με αιτιολογημένη απόφαση της Διαρκούς Επιτροπής για την Αντιμετώπιση της Βίας (Δ.Ε.Α.Β.) ή, σε περίπτωση άπρακτης παρόδου της προθεσμίας της παρ. 2, του αρμόδιου για τον αθλητισμό Υπουργού, μπορεί, τηρουμένων των αρχών της αναγκαιότητας και της αναλογικότητας, να διατάσσεται η λήψη προληπτικών μέτρων, ιδίως να απαγορεύεται η διάθεση εισιτηρίων ή η χρήση συγκεκριμένων ζωνών ή τμημάτων των κερκίδων αθλητικών εγκαταστάσεων, να επιτρέπεται η χρήση συγκεκριμένων ζωνών ή τμημάτων των κερκίδων αθλητικών εγκαταστάσεων μόνο από κατόχους προαγορασμένων για ολόκληρη την αγωνιστική περίοδο εισιτηρίων («διαρκείας»), να αναστέλλεται προσωρινά η λειτουργία των λεσχών του άρθρου 41Β του ν. 2725/1999 (Α’ 121), να απαγορεύεται προσωρινά, για μία ή περισσότερες αγωνιστικές, η διεξαγωγή συγκεκριμένων αγώνων ή να διακόπτονται οριστικά πρωταθλήματα ή άλλες διοργανώσεις και
(β) με απόφαση της Επιτροπής Επαγγελματικού Αθλητισμού (Ε.Ε.Α.) του άρθρου 77 του ν. 2725/1999, που εκδίδεται ύστερα από εισήγηση της Δ.Ε.Α.Β. και κλήση για ακρόαση, επιβάλλεται στις υπαίτιες Α.Α.Ε. ή στα υπαίτια Τ.Α.Α., αντίστοιχα, πρόστιμο ύψους από είκοσι πέντε χιλιάδες (25.000) έως πέντε εκατομμύρια (5.000.000) ευρώ, ανάλογα με τη βαρύτητα της παράβασης, την υποτροπή, τον βαθμό και το εύρος των συνεπειών που επήλθαν ή απειλήθηκαν ή και το όφελος που αποκτήθηκε ή επιδιώχθηκε.
4. Σε περιπτώσεις ρητής άρνησης ή παράλειψης απάντησης, μέσα σε ταχθείσα προς τούτο προθεσμία άλλως μέσα σε εύλογο χρόνο, σε υποβληθέντα ερωτήματα, καθώς και σε περίπτωση μη παροχής αιτηθέντων στοιχείων, πληροφοριών ή διευκρινίσεων σε θεσμοθετημένους φορείς ή εν γένει όργανα της Πολιτείας που ενεργούν στο πλαίσιο διερεύνησης περιστατικών βίας ή άλλων παράνομων συμπεριφορών ή με σκοπό την αποτροπή τους, η Δ.Ε.Α.Β., μετά από προηγούμενη κλήση και ακρόαση του ελεγχόμενου νομικού προσώπου, μπορεί να επιβάλει στα αθλητικά σωματεία, Τμήματα Αμειβομένων Αθλητών (Τ.Α.Α.), Αθλητικές Ανώνυμες Εταιρίες (Α.Α.Ε.), αθλητικές ομοσπονδίες ή επαγγελματικούς συνδέσμους που κατά τα ανωτέρω δεν ανταποκρίνονται, πρόστιμα ύψους από πέντε χιλιάδες (5.000) έως εκατό χιλιάδες (100.000) ευρώ.
5. [Καταργείται].
6. Τα ποσά από την είσπραξη των ανωτέρω προστίμων επιβάλλονται και εισπράττονται κατά τις διατάξεις του Κώδικα Εισπράξεως Δημοσίων Εσόδων (ΚΕΔΕ) υπέρ του Ελληνικού Δημοσίου, εγγράφονται στα έσοδα του κρατικού προϋπολογισμού σε ειδικό ΚΑ Εσόδου και στη συνέχεια διατίθενται, σύμφωνα με τις διατάξεις της παρ. γ’ του άρθρου 74 του ν. 4270/2014, για την προώθηση του ερασιτεχνικού αθλητισμού και της αθλητικής παιδείας. Κάθε αναγκαία σχετική λεπτομέρεια καθορίζεται με κοινή απόφαση του Υπουργού Εθνικής Οικονομίας και Οικονομικών και του αρμόδιου για τον Αθλητισμό Υπουργού. Ειδικώς, όταν πρόκειται για πρόστιμα εις βάρος A.A.Ε., για την είσπραξη τους είναι δυνατή και η κατάπτωση της προβλεπόμενης στην παρ. 1 του άρθρου 78 του ν. 2725/1999, όπως ισχύει, εγγυητικής επιστολής με απόφαση της Επιτροπής Επαγγελματικού Αθλητισμού, μετά από σχετικό αίτημα του αρμόδιου για τον Αθλητισμό Υπουργού.
7. Κατά των παραπάνω αποφάσεων επιβολής προστίμου είναι δυνατή η άσκηση προσφυγής ενώπιον του αρμόδιου σύμφωνα με τον νόμο δικαστηρίου. Για το παραδεκτό της προσφυγής βεβαιώνεται αμέσως από τις αρμόδιες υπηρεσίες της Γενικής Διεύθυνσης Οικονομικών Υπηρεσιών (ΓΔΟΥ) του Υπουργείου Παιδείας, Θρησκευμάτων και Αθλητισμού το πενήντα τοις εκατό (50%) του προστίμου, το οποίο εν συνεχεία βεβαιώνεται και ταμειακώς και καταβάλλεται στην αρμόδια Δ.Ο.Υ., άλλως, σε περίπτωση δηλαδή μη άσκησης εμπρόθεσμης προσφυγής, ολόκληρο το ποσό. Σε περίπτωση άσκησης έφεσης κατά πρωτόδικης απόφασης που απορρίπτει εν όλω ή εν μέρει προσφυγή ή ανακοπή, ο εκκαλών οφείλει να καταβάλει κατά την κατάθεση της έφεσης, με ποινή απαραδέκτου αυτής, ποσοστό πενήντα τοις εκατό (50%) του οφειλομένου, σύμφωνα με την πρωτόδικη απόφαση ποσού. Για τον υπολογισμό και την καταβολή του ως άνω ποσού, συντάσσεται ατελώς ειδικό σημείωμα από την αρμόδια Δ.Ο.Υ..
8. Με κοινή απόφαση του αρμόδιου για τον αθλητισμό Υπουργού και των Υπουργών Προστασίας του Πολίτη και Δικαιοσύνης, δύναται να εξειδικεύονται τα ποσά των προστίμων που επιβάλλονται σε περίπτωση τέλεσης συγκεκριμένων πράξεων κατά την εφαρμογή των παρ. 2 έως 4, αναλόγως της έκτασης, της έντασης και της βαρύτητας των πράξεων αυτών και του προσώπου σε βάρος του οποίου επιβάλλονται [φυσικά ή νομικά πρόσωπα, αθλητικά σωματεία, Τμήματα Αμειβομένων Αθλητών (Τ.Α.Α.), ή Αθλητικές Ανώνυμες Εταιρίες (Α.Α.Ε.)].»
Άρθρο 10
Ειδικές περιπτώσεις επιβολής διοικητικών κυρώσεων στο πλαίσιο αθλητικών συναντήσεων - Προσθήκη άρθρου 1Α στον ν. 4326/2015
Στον ν. 4326/2015 (Α’ 49) μετά από το άρθρο 1, προστίθεται άρθρο 1Α ως εξής:
«Άρθρο 1Α
Ειδικές περιπτώσεις επιβολής διοικητικών κυρώσεων στο πλαίσιο αθλητικών συναντήσεων
1. Σε περιπτώσεις ρίψης εντός του αγωνιστικού χώρου ή των αποδυτηρίων ή σε κερκίδα αθλητικής εγκατάστασης πριν από την έναρξη, κατά τη διάρκεια ή μετά από τη λήξη αθλητικής εκδήλωσης, αντικειμένου πρόσφορου να προκαλέσει σωματική βλάβη προσώπου και ιδίως πυρσού, φωτοβολίδας, κροτίδας, βεγγαλικού, πυροτεχνήματος, καπνογόνου και οποιασδήποτε γενικώς εύφλεκτης ύλης, στο αθλητικό σωματείο, το Τ.Α.Α. ή την Α.Α.Ε. που αγωνίζεται ως γηπεδούχος, επιβάλλεται η διοικητική κύρωση της διεξαγωγής μίας (1) αθλητικής συνάντησης χωρίς την παρουσία θεατών σε οποιαδήποτε διοργάνωση.
2. Σε περιπτώσεις παράνομης εισόδου θεατή ή άλλου μη διαπιστευμένου προσώπου εντός του αγωνιστικού χώρου και του χώρου των αποδυτηρίων αθλητικής εγκατάστασης, πριν από την έναρξη ή κατά τη διάρκεια αθλητικής εκδήλωσης, εφόσον από την είσοδο αυτή προκλήθηκε καθυστέρηση της έναρξης ή προσωρινή διακοπή της αθλητικής συνάντησης, επιβάλλεται η διοικητική κύρωση διεξαγωγής μίας (1) αθλητικής συνάντησης χωρίς την παρουσία θεατών σε οποιαδήποτε διοργάνωση. Αν από τη συμπεριφορά του πρώτου εδαφίου προκλήθηκε ματαίωση ή οριστική διακοπή της αθλητικής συνάντησης, επιβάλλεται η διοικητική κύρωση διεξαγωγής τριών (3) αθλητικών συναντήσεων χωρίς την παρουσία θεατών σε οποιαδήποτε διοργάνωση.
3. Σε περιπτώσεις παραβιάσεων των παρ. 1 ή 2 και ταυτόχρονης μη σύννομης λειτουργίας καθ’ όλη τη διάρκεια της αθλητικής συνάντησης του ηλεκτρονικού συστήματος εποπτείας του άρθρου 41Ε του ν. 2725/1999 (Α’ 121) ή διαπίστωσης της οποιασδήποτε πλημμέλειας ή αστοχίας στη λειτουργία του, οι κυρώσεις των παρ. 1 και 2 διπλασιάζονται.
4. Αν η αθλητική συνάντηση διεξάγεται με την παρουσία θεατών τόσο της γηπεδούχου όσο και της φιλοξενούμενης ομάδας, οι οποίοι βρίσκονται συγκεντρωμένοι σε διακεκριμένα τμήματα των κερκίδων της αθλητικής εγκατάστασης, οι διοικητικές κυρώσεις των παρ. 1 και 2 επιβάλλονται στο αθλητικό σωματείο, το Τ.Α.Α. ή την Α.Α.Ε. που συνδέεται με τους θεατές που παραβίασαν τις παρ. 1 και 2. Με την επιφύλαξη του πρώτου εδαφίου οι κυρώσεις του πρώτου και του δεύτερου εδαφίου της παρ. 2 επιβάλλονται στο αθλητικό σωματείο, το Τ.Α.Α. ή την Α.Α.Ε. που αγωνίζεται ως γηπεδούχος.
5. Σε κάθε επόμενη παραβίαση των παρ. 1 έως 4 αντιστοίχως, εντός της ίδιας αγωνιστικής περιόδου, οι κυρώσεις διπλασιάζονται σε σχέση με την αμέσως προηγούμενη απόφαση επιβολής τους.
6. Για την εφαρμογή του παρόντος, ως «αγωνιστικός χώρος» νοείται ο χώρος που περικλείεται από τις εξέδρες ή την εσωτερική περίφραξη της αθλητικής εγκατάστασης, ο οποίος περιλαμβάνει τον κυρίως αγωνιστικό χώρο, την περιμετρική αυτού έκταση, τις τεχνικές περιοχές με τους πάγκους των αναπληρωματικών και των αξιωματούχων του αγώνα και διαθέτει πρόσβαση στον χώρο των αποδυτηρίων. Για τον προσδιορισμό των χρονικών διαστημάτων «πριν από την έναρξη» και «μετά από τη λήξη» αθλητικής εκδήλωσης νοούνται αναλόγως οι ορισμοί των περ. α’ και β’ της παρ. 1 του άρθρου 41Β του ν. 2725/1999 (Α’ 121).
7. Εντός τεσσάρων (4) ημερών από την ημέρα διεξαγωγής της αθλητικής συνάντησης, με πράξη της Δ.Ε.Α.Β. διαπιστώνεται η συνδρομή των προϋποθέσεων εφαρμογής και επιβάλλονται οι διοικητικές κυρώσεις του παρόντος, χωρίς να απαιτείται προηγούμενη κλήση και ακρόαση του ελεγχόμενου νομικού προσώπου. Η πράξη της Δ.Ε.Α.Β. μπορεί να στηριχθεί, ιδίως, α) στο οπτικοακουστικό υλικό το οποίο τίθεται στη διάθεση της Δ.Ε.Α.Β. μέσω του ηλεκτρονικού συστήματος εποπτείας του άρθρου 41 Ε του ν. 2725/1999 (Α’ 121) ή με κάθε άλλο πρόσφορο μέσο και τρόπο, β) στο φύλλο αγώνα της αθλητικής συνάντησης, γ) στην έκθεση της αστυνομικής αρχής, δ) στις εκθέσεις των παρατηρητών της Δ.Ε.Α.Β. και της κατά περίπτωση διοργανώτριας αρχής. Η αρμόδια για την τήρηση της τάξης σε συγκεκριμένη αθλητική συνάντηση αστυνομική αρχή και οι παρατηρητές της Δ.Ε.Α.Β. και της κατά περίπτωση διοργανώτριας αρχής υποχρεούνται να αποστείλουν την έκθεσή τους στη Δ.Ε.Α.Β. εντός σαράντα οκτώ (48) ωρών από την τέλεση της συνάντησης. Εντός της ίδιας προθεσμίας υποχρεούται και η κατά περίπτωση διοργανώτρια αρχή να αποστείλει στη Δ.Ε.Α.Β. τα φύλλα αγώνων και τις εκθέσεις των παρατηρητών της.
Σε περίπτωση άπρακτης παρόδου της προθεσμίας του πρώτου εδαφίου, τα διοικητικά μέτρα του παρόντος επιβάλλονται με απόφαση του αρμόδιου για τον αθλητισμό Υπουργού, εφόσον διαπιστώνεται η συνδρομή των προϋποθέσεων εφαρμογής τους με οποιοδήποτε πρόσφορο μέσο. Η Δ.Ε.Α.Β. υποχρεούται, μετά από αίτημα του αρμόδιου για τον αθλητισμό Υπουργού, να του διαβιβάζει αμελλητί το αποδεικτικό υλικό του δεύτερου εδαφίου.»
Άρθρο 11
Απομείωση χρηματοδότησης Α.Α.Ε., Τ.Α.Α. και ερασιτεχνικών αθλητικών σωματείων - Προσθήκη παρ. 2Α στο άρθρο 60 Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Τυχερά Παίγνια
Στο άρθρο 60 του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Τυχερά Παίγνια [ν. 2961/2001 (Α’ 266)] προστίθεται παρ. 2Α ως εξής:
«2Α. Ειδικώς για τη χρηματοδότηση Αθλητικών Ανωνύμων Εταιρειών (Α.Α.Ε.), Τμημάτων Αμειβομένων Αθλητών (Τ.Α.Α.) και ερασιτεχνικών αθλητικών σωματείων, ποσοστό έως πενήντα τοις εκατό (50%) του ποσού που προβλέπεται στην απόφαση της παρ. 2 καταβάλλεται, εφόσον δεν έχουν επιβληθεί τελεσιδίκως κατά το προηγούμενο ημερολογιακό έτος κατ’επανάληψη κυρώσεις για περισσότερες παραβατικές συμπεριφορές των ιδίων ή των φιλάθλων τους, όπως αυτές τυποποιούνται στις πειθαρχικές διατάξεις της οικείας αθλητικής ομοσπονδίας. Το ποσοστό της χρηματοδότησης που δεν καταβάλλεται κατ’εφαρμογή του πρώτου εδαφίου διατίθεται αποκλειστικά για την κατασκευή, τη συντήρηση, τη βελτίωση και τη λειτουργία αθλητικών υποδομών στα Εθνικά Αθλητικά Κέντρα, που τελούν υπό την εποπτεία της Γενικής Γραμματείας Αθλητισμού του Υπουργείου Παιδείας, Θρησκευμάτων και Αθλητισμού. Με κοινή απόφαση του αρμόδιου για τον αθλητισμό Υπουργού και του Υπουργού Εθνικής Οικονομίας και Οικονομικών εξειδικεύονται οι παραβατικές συμπεριφορές που συνεπάγονται την εφαρμογή της παρούσας, καθορίζονται τα ειδικότερα ποσοστά απομείωσης της χρηματοδότησης αναλόγως με τον αριθμό, την ένταση και τη βαρύτητα των παραβατικών συμπεριφορών και καθορίζονται όλα τα ειδικότερα τεχνικά ή λεπτομερειακά ζητήματα που αφορούν στη διαδικασία εφαρμογής της παρούσας.»
ΚΕΦΑΛΑΙΟ ΣΤ’
ΑΝΑΜΟΡΦΩΣΗ ΘΕΣΜΙΚΟΥ ΠΛΑΙΣΙΟΥ ΓΙΑ ΤΙΣ ΛΕΣΧΕΣ ΦΙΛΑΘΛΩΝ
Άρθρο 12
Λέσχες φιλάθλων - Τροποποίηση άρθρου 41Β ν. 2725/1999
1. Στο άρθρο 41Β του ν. 2725/1999 (Α’ 121), περί λεσχών φιλάθλων, επέρχονται οι ακόλουθες τροποποιήσεις: α) όπου γίνεται αναφορά σε «αθλητικό σωματείο, Τμήμα Αμειβομένων Αθλητών (Τ.Α.Α.) ή Ανώνυμη Αθλητική Εταιρία (Α.Α.Ε.)» αυτή αντικαθίσταται από την αναφορά σε «αθλητικό σωματείο ή Ποδοσφαιρική Ανώνυμη Εταιρία (Π.Α.Ε.)», β) όπου γίνεται αναφορά σε «λέσχες», αυτή αντικαθίσταται από την αναφορά σε «λέσχη» και επέρχονται οι αναγκαίες λεκτικές προσαρμογές, γ) οι παρ. 1 έως 3, 5, 6, 7, 9, 10 και 12 αντικαθίστανται και δ) προστίθενται νέες παρ. 9Α και 13Α,και το άρθρο 41Β διαμορφώνεται ως εξής:
«Άρθρο 41Β
Λέσχες Φιλάθλων των Αθλητικών Σωματείων και των Ποδοσφαιρικών Ανώνυμων Εταιρειών (Π.Α.Ε.)
1. ΣΚΟΠΟΣ - ΕΠΟΠΤΕΥΟΥΣΑ ΑΡΧΗ. Λέσχη φιλάθλων (εφεξής «λέσχη») αθλητικού σωματείου ή Ποδοσφαιρικής Ανώνυμης Εταιρίας (Π.Α.Ε.), είναι η κατά τις διατάξεις του παρόντος και των άρθρων 78 επ. του Αστικού Κώδικα (Α.Κ., π.δ. 456/1984, Α’ 164), ένωση φυσικών προσώπων που αποβλέπει στη με κάθε νόμιμο τρόπο ενίσχυση ή υποστήριξη του αθλητικού σωματείου ή της Π.Α.Ε.. Η λέσχη οφείλει να καλλιεργεί και να προάγει τις αρχές του «ευ αγωνίζεσθαι» και του φίλαθλου πνεύματος. Το οικείο αθλητικό σωματείο ή η Π.Α.Ε. υποχρεούται να ασκεί με εκπρόσωπό του/της εποπτεία και έλεγχο στη λέσχη που έχει αναγνωριστεί σύμφωνα με όσα αναφέρονται στην παρ. 3 και λειτουργεί σύμφωνα με το παρόν. Το αθλητικό σωματείο ή η Π.Α.Ε. υπέχει αστική ευθύνη εις ολόκληρον για πράξεις βίας κατά προσώπων και πραγμάτων που τελούνται στον εν γένει χώρο μίας αθλητικής εγκατάστασης, από μέλη της αναγνωρισθείσας ή λειτουργούσας σύμφωνα με το παρόν λέσχης, πριν, κατά τη διάρκεια και μετά από τη λήξη αθλητικών εκδηλώσεων, στο πλαίσιο οργανωμένων μετακινήσεων, όπως οι μετακινήσεις αυτές ορίζονται και ρυθμίζονται στο άρθρο 41Δ. Για τους σκοπούς της παρούσας: α) «πριν την αθλητική εκδήλωση» νοείται ο χρόνος μεταξύ της άφιξης της αποστολής της μίας έστω από τις διαγωνιζόμενες ομάδες εγγύτατα στην περιμετρική εξωτερική περίφραξη ή τον εξωτερικό τοίχο του εν γένει χώρου της αθλητικής εγκατάστασης και της έναρξης της αθλητικής εκδήλωσης, β) «μετά από τη λήξη αθλητικής εκδήλωσης» νοείται ο χρόνος μεταξύ της λήξης της εκδήλωσης και της αναχώρησης των αποστολών όλων των διαγωνισθεισών ομάδων, των διαιτητών και των λοιπών αξιωματούχων από τα όρια του εν γένει χώρου της αθλητικής εγκατάστασης και γ) «εν γένει χώρος αθλητικής εγκατάστασης» νοείται η εγκατάσταση και ο περιβάλλων χώρος της που χρησιμοποιείται για τη στάθμευση αυτοκινήτων ή την εκμετάλλευση εμπορικών δικαιωμάτων. Εποπτεύουσα κρατική αρχή για τις λέσχες είναι η Γενική Γραμματεία Αθλητισμού (Γ.Γ.Α.). Το αθλητικό σωματείο ή η Π.Α.Ε. αναρτά υποχρεωτικά στην ιστοσελίδα τους τα στοιχεία της λέσχης που έχουν αναγνωριστεί ως σωματείο κατόπιν χορήγησης προς αυτήν γραπτής συναίνεσης, σύμφωνα με την υποπερ. αα) της περ. α) της παρ. 3 ή την περ. ε) της παρ. 7 ή λειτουργεί σύμφωνα με τους όρους του παρόντος, καθώς και των παραρτημάτων που λειτουργούν σύμφωνα με το παρόν.
2. ΕΔΡΑ - ΜΕΛΗ - ΤΑΥΤΟΤΗΤΑ ΜΕΛΟΥΣ. α) Ως έδρα της λέσχης επιλέγεται υποχρεωτικά η έδρα του αθλητικού σωματείου ή της Π.Α.Ε. που έχει παράσχει τη γραπτή συναίνεση της υποπερ. αα) της περ. α) της παρ. 3 ή της περ. ε) της παρ. 7. Τα γραφεία της λέσχης συστεγάζονται υποχρεωτικά με το αθλητικό σωματείο ή την Π.Α.Ε. του πρώτου εδαφίου, κατά περίπτωση. Κάθε αθλητικό σωματείο ή Π.Α.Ε. υποχρεούται να συναινέσει γραπτώς για την αναγνώριση ως σωματείου και τη λειτουργία μίας (1) λέσχης, μη επιτρεπόμενης της παροχής συναίνεσης για την αναγνώριση και τη λειτουργία περισσοτέρων λεσχών. Αν υφίσταται ή ιδρυθεί Π.Α.Ε. σύμφωνα με τα άρθρα 64 έως 76, η λέσχη αναγνωρίζεται και λειτουργεί υποχρεωτικά με τη γραπτή συναίνεση της Π.Α.Ε.. Π.Α.Ε. που δεν συμμορφώνεται με την υποχρέωση του τρίτου εδαφίου, δεν χρηματοδοτείται με την κοινή υπουργική απόφαση που εκδίδεται με βάση το άρθρο 79 του ν. 4764/2020 (Α’ 256) για το έτος για το οποίο δεν έχει παρασχεθεί ή ανανεωθεί η απαιτούμενη συναίνεση.
β) Μέλος λέσχης μπορεί να είναι όποιος έχει μόνιμη κατοικία ή σταθερή διαμονή στην Ελλάδα, έχει συμπληρώσει το δέκατο όγδοο (18ο) έτος της ηλικίας του και δεν συντρέχει στο πρόσωπό του κάποιο από τα κωλύματα των περ. β’, γ’ και δ’ της παρ. 1 του άρθρου 3 του παρόντος. Η λέσχη εκδίδει υποχρεωτικά δελτίο ταυτότητας για κάθε μέλος της, το οποίο ισχύει για ένα (1) έτος.
3. ΑΝΑΓΝΩΡΙΣΗ. Προκειμένου το αρμόδιο δικαστήριο να προβεί στην αναγνώριση λέσχης ως σωματείου, απαιτείται, πλέον των όσων προβλέπονται από τον Α.Κ.:
α) να επισυναφθούν στην αίτηση αναγνώρισης:
αα) γραπτή συναίνεση αθλητικού σωματείου ή, αν υφίσταται Π.Α.Ε. που έχει ιδρυθεί από το σωματείο αυτό, γραπτή συναίνεση της τελευταίας,
ββ) απόσπασμα ποινικού μητρώου των ιδρυτικών μελών, από το οποίο προκύπτει ότι δεν συντρέχει κάποιο από τα κωλύματα των περ. β) και γ) της παρ. 1 του άρθρου 3 και
γγ) υπεύθυνη δήλωση του άρθρου 8 του ν. 1599/1986 (Α’ 75) κάθε ιδρυτικού μέλους ότι δεν εκτίει ποινή βάσει των παρ. 2 και 3 του άρθρου 130,
β) να προβλέπεται σε διατάξεις του καταστατικού ότι:
αα) η λέσχη διαθέτει την έγγραφη συναίνεση του οικείου αθλητικού σωματείου ή της Π.Α.Ε.,
ββ) δεν μπορεί να είναι μέλος της λέσχης πρόσωπο στο οποίο συντρέχουν τα κωλύματα των περ. β) και γ) της παρ. 1 του άρθρου 3 ή πρόσωπο που εκτίει ποινή που του επιβλήθηκε κατά τις παρ. 2 και 3 του άρθρου 130,
γγ) επιβάλλονται πειθαρχικές κυρώσεις αποβολής από τη λέσχη σε όποιο μέλος διαπράττει αδικήματα βίας με αφορμή αθλητικές εκδηλώσεις ή ανεξαρτήτως σύνδεσης με αθλητική εκδήλωση, διαπράττει αδικήματα βίας έχοντας σαφή αθλητική αναφορά και αθλητικό υπόβαθρο που ανάγεται σε αντιπαλότητα μεταξύ οπαδών αθλητικών ομάδων,
δδ) η λέσχη διοικείται από Διοικητικό Συμβούλιο, το οποίο έχει διετή θητεία,
εε) τα τακτικά με τα ισάριθμα αναπληρωματικά μέλη του Διοικητικού Συμβουλίου εκλέγονται από τη γενική συνέλευση των μελών, η οποία συγκαλείται τακτικώς για τη διενέργεια αρχαιρεσιών κάθε δεύτερο έτος,
στστ) οι αρχαιρεσίες για την ανάδειξη των καταστατικών οργάνων της λέσχης διεξάγονται ενώπιον τριμελούς εφορευτικής επιτροπής, της οποίας προεδρεύει υποχρεωτικά δικηγόρος, ως δικαστικός αντιπρόσωπος, που μαζί με τον αναπληρωτή του ορίζονται από τον Δικηγορικό Σύλλογο, στην περιφέρεια του οποίου εδρεύει η λέσχη, κατόπιν αιτήσεως της τελευταίας,
ζζ) τα υπόλοιπα δύο (2) μέλη της εφορευτικής επιτροπής και ισάριθμα αναπληρωματικά εκλέγονται από τη γενική συνέλευση,
ηη) οι αρχαιρεσίες για την ανάδειξη του Διοικητικού Συμβουλίου της λέσχης διεξάγονται με ενιαία ψηφοδέλτια υποψηφίων συμβούλων,
θθ) ο εκλογέας ψηφίζει τους υποψήφιους σύμβουλους της προτίμησής του με σταυρό που σημειώνει παραπλεύρως του ονοματεπωνύμου τους, δικαιούμενος να σταυροδοτήσει υποψήφιους σύμβουλους κατ’ ανώτατο όριο μέχρι το ήμισυ του αριθμού των τακτικών μελών μείον ένα (1),
ιι) ο πρόεδρος, ο αντιπρόεδρος, ο γραμματέας και ο ταμίας του Διοικητικού Συμβουλίου εκλέγονται με απόλυτη πλειοψηφία από το σύνολο των εκλεγέντων τακτικών συμβούλων, κατά την πρώτη μετά από τη διενέργεια των αρχαιρεσιών συνεδρίασή του που συγκαλείται με σκοπό τη συγκρότησή του σε σώμα και
ιαια) σκοποί της λέσχης είναι ιδίως η καλλιέργεια και η προαγωγή των αρχών του «ευ αγωνίζεσθαι» και του φίλαθλου πνεύματος, η εξάλειψη της βίας με αθλητικό υπόβαθρο μεταξύ οπαδών αθλητικών ομάδων, η ανάπτυξη ψυχαγωγικών, φιλανθρωπικών, κοινωνικών, αθλητικών και πολιτιστικών δράσεων, η καλλιέργεια και η ανάπτυξη αξιών που προάγουν τον αθλητισμό και τα αθλητικά ιδεώδη και η συμμετοχή στην «Πανελλήνια Ομοσπονδία Λεσχών Φιλάθλων» της παρ. 14.
4. ΒΙΒΛΙΑ. Κάθε λέσχη τηρεί υποχρεωτικά βιβλίο μητρώου μελών, το οποίο θεωρείται από τον οικείο περιφερειάρχη ή από άλλο εξουσιοδοτημένο από αυτόν όργανο. Όταν αποκτά εισόδημα από επιχειρηματική δραστηριότητα, οφείλει να τηρεί απλογραφικό λογιστικό σύστημα (βιβλίο εσόδων - εξόδων), σύμφωνα με την παρ. 12 του άρθρου 3 του ν. 4308/2014 (Α’ 251).
5. ΠΑΡΑΡΤΗΜΑΤΑ. Η λέσχη μπορεί να διατηρεί ένα (1) παράρτημα ανά περιφερειακή ενότητα, εφόσον: α) προβλέπεται από το καταστατικό της, β) υπάρχει σχετική απόφαση του Διοικητικού Συμβουλίου ή της γενικής συνέλευσης της λέσχης σύμφωνα με το καταστατικό, γ) έχει οριστεί υπεύθυνος λειτουργίας του παραρτήματος και έχει γνωστοποιηθεί στην εποπτεύουσα και στην οικεία αστυνομική αρχή. Μέλος παραρτήματος είναι υποχρεωτικά μέλος της λέσχης.
6. ΓΡΑΦΕΙΑ - ΕΝΤΕΥΚΤΗΡΙΑ. Η λέσχη ή τα παραρτήματά της λειτουργούν γραφεία ή εντευκτήρια, ύστερα από άδεια της αρμόδιας αστυνομικής αρχής, η οποία χορηγείται, εφόσον προσκομισθεί σε αυτήν αντίγραφο του εγκεκριμένου καταστατικού, πρόσφατο πιστοποιητικό εγγραφής της λέσχης στο βιβλίο σωματείων του οικείου δικαστηρίου, βεβαίωση της Γ.Γ.Α. περί εμπρόθεσμης υποβολής των στοιχείων της παρ. 7 και έχει ορισθεί υπεύθυνος για τη λειτουργία του γραφείου ή εντευκτηρίου. Για τη χορήγηση άδειας λειτουργίας γραφείου ή εντευκτηρίου παραρτήματος λέσχης, εκτός από τα δικαιολογητικά του πρώτου εδαφίου, προσκομίζονται: α) αντίγραφο του πρακτικού συνεδρίασης του Διοικητικού Συμβουλίου ή της γενικής συνέλευσης της λέσχης, στο οποίο, σύμφωνα με το καταστατικό της, έχει καταχωριστεί η απόφαση ίδρυσης του παραρτήματος, β) κατάλογος πενήντα (50) τουλάχιστον μελών της λέσχης, στα πρόσωπα των οποίων δεν συντρέχει κάποιο από τα κωλύματα των περ. β) και γ) της παρ. 1 του άρθρου 3 και τα οποία είναι μόνιμοι κάτοικοι της περιφερειακής ενότητας στην οποία ιδρύεται το γραφείο ή εντευκτήριο, και γ) αντίγραφο του συμφωνητικού μίσθωσης ή παραχώρησης της χρήσης του ακίνητου στο οποίο πρόκειται να στεγασθεί το παράρτημα. Η λέσχη μπορεί να λειτουργεί ένα (1) γραφείο ή εντευκτήριο ανά περιφερειακή ενότητα. Αν πρόκειται για την αδειοδότηση εντευκτηρίου λέσχης, εκτός από τα δικαιολογητικά του πρώτου εδαφίου, προσκομίζεται και αντίγραφο του συμφωνητικού μίσθωσης ή παραχώρησης της χρήσης του ακινήτου στο οποίο πρόκειται να στεγασθεί το εντευκτήριο. Για τα γραφεία και το εντευκτήριο της έδρας της λέσχης υπεύθυνος είναι ο πρόεδρος του Διοικητικού Συμβουλίου (Δ.Σ.) αυτής, χωρίς να απαιτείται οποιαδήποτε άλλη διατύπωση. Η άδεια εκδίδεται στο όνομα του υπευθύνου για τη λειτουργία του γραφείου ή εντευκτηρίου, ισχύει για ένα (1) έτος και ανανεώνεται με τους ίδιους όρους με τους οποίους χορηγείται. Η αστυνομική αρχή προβαίνει υποχρεωτικά στη σφράγιση κάθε χώρου που, χωρίς την ανωτέρω άδεια, στεγάζει με οποιονδήποτε τρόπο τη λειτουργία γραφείων ή εντευκτηρίων λέσχης ή άλλες δραστηριότητες ενίσχυσης ή υποστήριξης αθλητικού σωματείου ή Π.Α.Ε. από ομάδες ή ενώσεις φυσικών προσώπων που δεν αποτελούν σωματείο, κατά το άρθρο 107 Α.Κ., έστω και αν ο χώρος λειτουργεί στο όνομα τρίτου προσώπου. Όποιος λειτουργεί τα ως άνω γραφεία ή εντευκτήρια χωρίς άδεια της αρμόδιας αστυνομικής αρχής ή παραβιάζει τη σφραγίδα που έθεσε η αστυνομική αρχή στους χώρους αυτούς, τιμωρείται με την ποινή που προβλέπεται από το άρθρο 178 του Ποινικού Κώδικα (Π.Κ., ν. 4619/2019, Α’ 95). Σε περίπτωση τέλεσης του εγκλήματος του προηγούμενου εδαφίου εφαρμόζονται οι παρ. 6 και 8 του άρθρου 41ΣΤ.
6Α. Με την άσκηση ποινικής δίωξης σε βάρος μέλους λέσχης:
α) για τα εγκλήματα που προβλέπονται στις περ. α), β), γ) και δ) της παρ. 1 του άρθρου 41ΣΤ,
β) για τα εγκλήματα που προβλέπονται στις περ. α) και β) της παρ. 2 του άρθρου 41ΣΤ,
γ) για τα εγκλήματα που προβλέπονται στο πρώτο εδάφιο της παρ. 10 του άρθρου 41ΣΤ και
δ) για τα εγκλήματα της ανθρωποκτονίας με δόλο (άρθρο 299 Π.Κ.), της θανατηφόρας σωματικής βλάβης (άρθρο 311 Π.Κ.), της βαριάς σωματικής βλάβης (άρθρο 310 Π.Κ.), της επικίνδυνης σωματικής βλάβης (άρθρο 309 Π.Κ.), της σωματικής βλάβης (άρθρο 308 Π.Κ.), της συμπλοκής (άρθρο 313 Π.Κ.), της έκρηξης (άρθρο 270 Π.Κ.), της κατασκευής και κατοχής εκρηκτικών και εμπρηστικών υλών (άρθρο 272 Π.Κ.), της εκβίασης (άρθρο 385 Π.Κ.), της φθοράς ξένης ιδιοκτησίας (άρθρο 378 Π.Κ.), της παράνομης οπλοφορίας και οπλοκατοχής κατά τους ορισμούς του ν. 2168/1993 (Α’ 147) και των άρθρων 20, 22 παρ. 2 περ. α), β) και γ) και 23 του ν. 4139/2013 (Α’ 74), αν φέρονται να έχουν τελεστεί υπό τις προϋποθέσεις των παρ. 1 και 2 του άρθρου 41ΣΤ ή του πρώτου εδαφίου της παρ. 10 του άρθρου 41ΣΤ ή στο πλαίσιο λειτουργίας της λέσχης, αναστέλλεται η άδεια λειτουργίας της λέσχης για χρονικό διάστημα από έναν (1) μέχρι δώδεκα (12) μήνες, κατόπιν απόφασης της αρμόδιας αστυνομικής αρχής και σφραγίζονται το γραφείο και το εντευκτήριο της λέσχης. Αν τα μέλη της λέσχης που διώκονται ποινικά είναι ταυτόχρονα και μέλη παραρτήματός της, αναστέλλεται για το ίδιο χρονικό διάστημα η άδεια λειτουργίας του γραφείου και του εντευκτηρίου του παραρτήματος και σφραγίζονται το γραφείο και το εντευκτήριο του παραρτήματος. Σε ιδιαίτερα σοβαρές περιπτώσεις, που αφορούν ιδίως σε παραβατικότητα από μεγάλο αριθμό μελών ή σε τέλεση κακουργηματικής πράξης, οι σχετικές άδειες ανακαλούνται και δεν επιτρέπεται να εκδοθεί νέα άδεια για τουλάχιστον δύο (2) έτη.
7. ΕΤΗΣΙΑ ΥΠΟΒΟΛΗ ΣΤΟΙΧΕΙΩΝ. Κάθε λέσχη υποχρεούται από την 1η Ιουλίου έως την 20ή Αυγούστου κάθε έτους να υποβάλει στη Γ.Γ.Α. ή σε άλλο εξουσιοδοτημένο από αυτήν όργανο της κεντρικής διοίκησης ή της οικείας περιφέρειας:
α) επίσημο αντίγραφο του μητρώου μελών της,
β) υπεύθυνη δήλωση σύμφωνα με το άρθρο 8 του ν. 1599/1986 του νόμιμου εκπροσώπου της για το εάν διαθέτει παραρτήματα, γραφεία και εντευκτήρια, και σε καταφατική περίπτωση τις διευθύνσεις και τα πλήρη στοιχεία των υπεύθυνων λειτουργίας αυτών,
γ) αντίγραφα ποινικών μητρώων των μελών του Δ.Σ. της λέσχης τα οποία να έχουν εκδοθεί το πολύ εντός εξήντα (60) ημερών πριν από την υποβολή τους,
δ) υπεύθυνες δηλώσεις του άρθρου 8 του ν. 1599/1986 των μελών της, ότι στο πρόσωπο τους δεν συντρέχει κάποιο από τα κωλύματα των περ. β) και γ) της παρ. 1 του άρθρου 3 και ότι δεν εκτίουν ποινή που τους έχει επιβληθεί κατά τις παρ. 2 και 3 του άρθρου 130. Με απόφασή του, ο αρμόδιος για τον αθλητισμό Υπουργός αναθέτει τον έλεγχο της τήρησης της παραπάνω υποχρέωσης των λεσχών στο αρμόδιο τμήμα λεσχών της Διεύθυνσης Επαγγελματικού Αθλητισμού και Επαγγελμάτων Αθλητισμού της Γ.Γ.Α.,
ε) γραπτή ανανέωση της συναίνεσης του οικείου αθλητικού σωματείου ή, αν υφίσταται Π.Α.Ε., γραπτή ανανέωση της συναίνεσης της τελευταίας για τη λειτουργία της λέσχης και
στ) πρακτικά γενικής συνέλευσης αρχαιρεσιών της λέσχης και συγκρότησης του αναδειχθέντος διοικητικού συμβουλίου σε σώμα.
Τα έγγραφα της περ. στ) υποβάλλονται μόνον όταν κατά το χρονικό διάστημα που μεσολάβησε από την αμέσως προηγούμενη ετήσια υποβολή στοιχείων, πραγματοποιήθηκαν, τακτικώς ή εκτάκτως, αρχαιρεσίες της λέσχης. Σε διαφορετική περίπτωση υποβάλλεται υπεύθυνη δήλωση σύμφωνα με το άρθρο 8 του ν. 1599/1986 του νόμιμου εκπροσώπου της περί μη διενέργειας αρχαιρεσιών εντός του χρονικού διαστήματος του προηγούμενου εδαφίου.
8. Η Π.Α.Ε. ή το σωματείο που έχουν παράσχει τη συναίνεσή τους έχουν το δικαίωμα να ζητούν οποτεδήποτε κατά τη διάρκεια του έτους από τη λέσχη ή από τη Γ.Γ.Α. αντίγραφα των στοιχείων των περ. α’ και β’ της παρ. 7.
9. ΔΙΑΛΥΣΗ. Με την επιφύλαξη των άρθρων 103 επ. Α.Κ.:
α) τη διάλυση λέσχης μπορούν να ζητήσουν από το αρμόδιο δικαστήριο το οικείο αθλητικό σωματείο ή η Π.Α.Ε. που έχουν παράσχει τη συναίνεσή τους και η Γενική Γραμματεία Αθλητισμού,
β) λόγους διάλυσης αποτελούν ιδίως:
αα) η παραβίαση των υποχρεώσεων που απορρέουν από τον παρόντα νόμο, καθώς και από τις διατάξεις σχετικά με τη διάθεση εισιτηρίων αθλητικών συναντήσεων και την οργανωμένη μετακίνηση φιλάθλων,
ββ) η λειτουργία γραφείων ή παραρτημάτων ή εντευκτηρίων χωρίς την προβλεπόμενη άδεια της παρ. 6,
γγ) η γραπτή ανάκληση ή η μη ανανέωση της γραπτής συναίνεσης του οικείου αθλητικού σωματείου ή της Π.Α.Ε. για τη λειτουργία της λέσχης κατά τα προβλεπόμενα στην περ. ε) της παρ. 7.
9Α. Μετά από αίτηση προς τη Γενική Γραμματεία Αθλητισμού (Γ.Γ.Α.) Τμήματος Αμειβομένων Αθλητών (Τ.Α.Α.) ή Καλαθοσφαιρικής Ανώνυμης Εταιρίας (Κ.Α.Ε.) του ιδίου εμβλήματος και κατόπιν εγκρίσεως του αρμοδίου οργάνου του Υπουργείου Παιδείας, Θρησκευμάτων και Αθλητισμού, μπορεί να συστήνεται σε κάθε Λέσχη Φιλάθλων ειδικό Παράρτημα Καλαθοσφαίρισης ή Πετοσφαίρισης. Στις περιπτώσεις αυτές το Ειδικό Παράρτημα λειτουργεί ανεξάρτητα, με τη συναίνεση και υπό την εποπτεία του οικείου Τμήματος Αμειβομένων Αθλητών (Τ.Α.Α.) ή Καλαθοσφαιρικής Ανώνυμης Εταιρίας (Κ.Α.Ε.) και εφαρμόζονται αντιστοίχως προς αυτές οι προβλέψεις του παρόντος που αφορούν στην Ποδοσφαιρική Ανώνυμη Εταιρία (Π.Α.Ε.).
10. Λέσχες φίλων εθνικών ομάδων υπάγονται στους όρους και τις προϋποθέσεις του παρόντος. Όπου αναφέρεται αθλητικό σωματείο ή Π.Α.Ε., εφόσον πρόκειται για λέσχες φίλων εθνικών ομάδων, νοείται η οικεία αθλητική ομοσπονδία. Ως προς τις λέσχες της παρούσας δεν ισχύουν τα πρώτο, δεύτερο και τέταρτο εδάφια της περ. α) της παρ. 2.
11. Με κοινή απόφαση του Υπουργού Προστασίας του Πολίτη και του αρμόδιου για τον αθλητισμό Υπουργού ρυθμίζονται ειδικότερα θέματα για τους όρους και τη διαδικασία της αδειοδότησης των λεσχών, τη λειτουργία και τον έλεγχό τους.
12. Εντός έξι (6) μηνών από την έναρξη ισχύος του παρόντος οι λέσχες φιλάθλων που λειτουργούν σύμφωνα με το παρόν υποχρεούνται να ιδρύσουν μία (1) αστική μη κερδοσκοπική εταιρεία, με την επωνυμία «Πανελλήνια Ομοσπονδία Λεσχών Φιλάθλων». Στην ομοσπονδία του πρώτου εδαφίου μετέχουν όλες οι λέσχες εκπροσωπούμενες από τους προέδρους των διοικητικών συμβουλίων τους ή από εκπροσώπους που ορίζονται με αποφάσεις των τελευταίων. Εποπτεύουσα κρατική αρχή για την παραπάνω πανελλήνια ομοσπονδία είναι η Γ.Γ.Α.. Η Πανελλήνια Ομοσπονδία Λεσχών Φιλάθλων μετέχει και εκπροσωπεί τη χώρα σε διεθνείς συνομοσπονδίες λεσχών φιλάθλων. Η άρνηση λέσχης να συμπράξει για την ίδρυση της ομοσπονδίας, καθώς και η μη συμμετοχή της στις γενικές συνελεύσεις των μελών της ομοσπονδίας επί τρεις (3) συνεχείς συνεδριάσεις της, συνιστούν λόγους μη χορήγησης της βεβαίωσης της Γ.Γ.Α. περί εμπρόθεσμης υποβολής των στοιχείων της παρ. 7 και διάλυσης της λέσχης σύμφωνα με την παρ. 9. Με κοινή απόφαση του Υπουργού Προστασίας του Πολίτη και του αρμόδιου για τον αθλητισμό Υπουργού ρυθμίζονται τα ειδικότερα θέματα για τους όρους και τη διαδικασία έγκρισης, την εποπτεία της λέσχης αυτής από τη Γ.Γ.Α., καθώς και κάθε άλλο αναγκαίο ειδικότερο ζήτημα για τη λειτουργία της.
13. Με κοινή απόφαση του Υπουργού Προστασίας του Πολίτη και του αρμόδιου για τον αθλητισμό Υπουργού ρυθμίζεται κάθε αναγκαία λεπτομέρεια για τους όρους, το περιεχόμενο και τη διαδικασία του ελέγχου και της εποπτείας των αθλητικών σωματείων και των Π.Α.Ε. επί των λεσχών τους.
13Α. Με κοινή απόφαση του Υπουργού Προστασίας του Πολίτη και του αρμόδιου για τον αθλητισμό Υπουργού, εξειδικεύεται η εφαρμογή του παρόντος σε περίπτωση σύστασης των Ειδικών Παραρτημάτων της παρ. 9Α.
14. Σε περίπτωση πλημμελούς εποπτείας και ελέγχου ή παραβίασης οποιασδήποτε υποχρέωσης που προβλέπεται στον παρόντα νόμο για τις λέσχες, τα καταστατικά τους όργανα και τα μέλη τους, το αρμόδιο όργανο του Υπουργείου Παιδείας, Θρησκευμάτων και Αθλητισμού κατά το άρθρο 109 του ν. 4622/2019 (Α’ 133), με αιτιολογημένη απόφασή του, που λαμβάνεται μετά από προηγούμενη κλήση και ακρόαση του ελεγχόμενου νομικού προσώπου από τη Διαρκή Επιτροπή για την Αντιμετώπιση της Βίας (Δ.Ε.Α.Β.) και ύστερα από εισήγηση της τελευταίας, μπορεί να επιβάλει στο αθλητικό σωματείο ή στην Π.Α.Ε., που έχει παράσχει γραπτή συναίνεση, σύμφωνα με την υποπερ. αα) της περ. α) της παρ. 3 ή την περ. ε) της παρ. 7, πρόστιμο ύψους από χίλια (1.000) ευρώ έως τριακόσιες χιλιάδες (300.000) ευρώ. Για το πρόστιμο αυτό εφαρμόζονται αναλόγως οι παρ. 6 και 7 του άρθρου 1 του ν. 4326/2015 (Α’ 49). Στις περιπτώσεις αυτές, εφόσον πρόκειται για αθλητικό σωματείο το αρμόδιο όργανο του Υπουργείου Παιδείας, Θρησκευμάτων και Αθλητισμού μπορεί να προβαίνει και σε ανάκληση της ειδικής αθλητικής αναγνώρισης. Επιπλέον, με απόφαση των αρμοδίων οργάνων της αθλητικής δικαιοσύνης μπορεί να επιβάλλεται ποινή διεξαγωγής αγώνων χωρίς θεατές συνολικά ή κατά ένα μέρος του γηπέδου από μία (1) έως τέσσερις (4) αγωνιστικές.»
2. Οι υποπερ. γγ), δδ), εε), στστ), ζζ), ηη), θθ), ιι) και ιαια) της περ. β) της παρ. 3 του άρθρου 41Β του ν. 2725/1999 καθώς και η παρ. 5 του παρόντος κατισχύουν κάθε διαφορετικής ρύθμισης που περιέχεται σε καταστατικό λέσχης φιλάθλων.
Άρθρο 13
Ψηφιακό Μητρώο Μελών Λεσχών Φιλάθλων - Τροποποίηση άρθρου 41Ι ν. 2725/1999
Στο άρθρο 41Ι του ν. 2725/1999 (Α’ 121), περί ψηφιακού μητρώου μελών Λεσχών Φιλάθλων, επέρχονται οι ακόλουθες τροποποιήσεις: α) στην παρ. 2 αα) στην περ. β) οι λέξεις «της παρ. 3 του άρθρου 41Β για την αναγνώριση της λέσχης ως σωματείου» αντικαθίστανται από τις λέξεις «για τη νόμιμη αναγνώριση ή λειτουργία της λέσχης ως σωματείου σύμφωνα με το άρθρο 41Β», αβ) το δεύτερο εδάφιο αντικαθίσταται από τις περ. δ) και ε), β) στην παρ. 3 προστίθεται η σύμπραξη του Υπουργού Προστασίας του Πολίτη στην έκδοση της κοινής απόφασης και στο τέλος του εδαφίου προστίθενται οι λέξεις «η πρόβλεψη και η επιβολή διοικητικών κυρώσεων για πλημμελή ή μη προσήκουσα καταχώριση στοιχείων στο Μητρώο,» και το άρθρο 41Ι διαμορφώνεται ως εξής:
«Άρθρο 41Ι
Ψηφιακό Μητρώο Μελών Λεσχών Φιλάθλων
1. Στη Γενική Γραμματεία Πληροφοριακών Συστημάτων και Ψηφιακής Διακυβέρνησης (Γ.Γ.Π.Σ.Ψ.Δ.) του Υπουργείου Ψηφιακής Διακυβέρνησης συστήνεται μητρώο με τίτλο «Ψηφιακό Μητρώο Μελών Λεσχών Φιλάθλων» (εφεξής «Μητρώο»), το οποίο αποτελεί την ηλεκτρονική βάση δεδομένων (ψηφιακή πλατφόρμα), και είναι προσβάσιμο μέσω της Ενιαίας Ψηφιακής Πύλης της Δημόσιας Διοίκησης (gov.gr-ΕΨΠ). Στο Μητρώο καταχωρίζονται τα μέλη των λεσχών φιλάθλων των αθλητικών σωματείων, Τμημάτων Αμειβομένων Αθλητών (Τ.Α.Α.) ή Ανώνυμων Αθλητικών Εταιρειών (Π.Α.Ε.) και των νομίμων παραρτημάτων τους του άρθρου 41Β, κατόπιν υποβολής αίτησής τους στην πλατφόρμα.
2. Πιστοποιημένοι χρήστες του Μητρώου είναι:
α) οι νόμιμοι εκπρόσωποι των λεσχών φιλάθλων και οι υπεύθυνοι λειτουργίας των παραρτημάτων τους,
β) οι νόμιμοι εκπρόσωποι των αθλητικών σωματείων, Τμημάτων Αμειβομένων Αθλητών (Τ.Α.Α.) ή Ανώνυμων Αθλητικών Εταιρειών (Α.Α.Ε.), που έχουν παράσχει τη συναίνεση για τη νόμιμη αναγνώριση ή λειτουργία της λέσχης ως σωματείου σύμφωνα με το άρθρο 41Β,
γ) οι αρμόδιοι υπάλληλοι της Γενικής Γραμματείας Αθλητισμού (Γ.Γ.Α.)
δ) τα φυσικά πρόσωπα, στα οποία έχει αποδοθεί Α.Φ.Μ. ώστε να έχουν τη δυνατότητα να λάβουν γνώση της καταχώρισής τους στο Μητρώο ως μελών λέσχης φιλάθλων ή παραρτήματος λέσχης φιλάθλων,
ε) οι αρμόδιες υπηρεσίες της Ελληνικής Αστυνομίας υπό τους όρους του δικαίου της Ευρωπαϊκής Ένωσης [Κανονισμός (ΕΕ) 2016/679 - L 119/1] και του εθνικού δικαίου (ν. 4624/2019, Α’ 137) για λόγους δημόσιας ασφάλειας.
3. Με κοινή απόφαση του αρμόδιου για τον αθλητισμό Υπουργού και των Υπουργών Προστασίας του Πολίτη και Ψηφιακής Διακυβέρνησης ρυθμίζονται οι όροι σύστασης και λειτουργίας του Μητρώου, τα απαραίτητα δικαιολογητικά και τα στοιχεία που απαιτείται να καταχωρίζονται για την εγγραφή στο μητρώο, η διαδικασία και οι προϋποθέσεις καταχώρισης αυτών, η διαδικασία αυθεντικοποίησης των χρηστών του μητρώου, οι τυχόν αναγκαίες διαλειτουργικότητες, τα τεχνικά και οργανωτικά μέτρα για την ασφάλεια της επεξεργασίας των δεδομένων προσωπικού χαρακτήρα, τα θέματα ασφαλούς διαβίβασης των δεδομένων από οποιοδήποτε τυχόν υπάρχον φυσικό ή ηλεκτρονικό μητρώο μελών λεσχών φιλάθλων, η πρόβλεψη και η επιβολή διοικητικών κυρώσεων για πλημμελή ή μη προσήκουσα καταχώριση στοιχείων στο Μητρώο, καθώς και κάθε αναγκαίο, τεχνικό και λεπτομερειακό θέμα, για την εφαρμογή του παρόντος.»
Άρθρο 14
Υποχρεώσεις αθλητικών φορέων - Μέτρα αστυνόμευσης αθλητικών εκδηλώσεων - Τροποποίηση παρ. 1, προσθήκη παρ. 6Α και τροποποίηση παρ. 8α άρθρου 41Δ ν. 2725/1999
Στο άρθρο 41Δ του ν. 2725/1999 (Α’ 121), περί υποχρεώσεων αθλητικών φορέων και μέτρων αστυνόμευσης αθλητικών εκδηλώσεων, επέρχονται οι ακόλουθες τροποποιήσεις: α) στις παρ. 1 και 8α η αναφορά σε Ανώνυμη Αθλητική Εταιρεία (Α.Α.Ε.) αντικαθίσταται από την αναφορά σε Ποδοσφαιρική Ανώνυμη Εταιρεία (Π.Α.Ε.), η αναφορά στα Τμήματα Αμειβόμενων Αθλητών (Τ.Α.Α.) διαγράφεται και αναλόγως προσαρμόζεται λεκτικά το κείμενο, επέρχονται νομοτεχνικές βελτιώσεις, β) προστίθεται παρ. 6Α, γ) στην παρ. 8α, γα) στο έκτο εδάφιο οι λέξεις «ως φιλοξενούμενες» διαγράφονται, γβ) το έβδομο εδάφιο διαγράφεται, γγ) στο υφιστάμενο ένατο εδάφιο διαγράφονται οι λέξεις «ή των λεσχών», γδ) στο υφιστάμενο δέκατο εδάφιο διαγράφεται η λέξη «λέσχης» και επέρχονται νομοτεχνικές βελτιώσεις, γε) στο δέκατο τέταρτο εδάφιο ορίζεται ότι η επιβολή του προστίμου αφορά την κάθε παράβαση, γστ) στο τέλος της παρ. 8α οι λέξεις «Κατά τις οργανωμένες μετακινήσεις» αντικαθίστανται από τις λέξεις «Κατά την οργανωμένη μετακίνηση μελών λέσχης που έχει αναγνωρίσει», οι λέξεις «για τα μέλη λέσχης φιλάθλων που έχει αναγνωρίσει» διαγράφονται και οι παρ. 1, 6Α και 8α διαμορφώνονται ως εξής:
«1. Η αρμοδιότητα για την τήρηση της τάξης, κατά τις αθλητικές συναντήσεις εντός και εκτός των αγωνιστικών χώρων, ανήκει στην Ελληνική Αστυνομία ή στο Λιμενικό Σώμα - Ελληνική Ακτοφυλακή, εφόσον η αθλητική συνάντηση διεξάγεται σε περιοχή δικαιοδοσίας τους. Οι διοργανώτριες αρχές αθλητικών εκδηλώσεων, τα εκάστοτε διαγωνιζόμενα αθλητικά σωματεία, Τμήματα Αμειβομένων Αθλητών (Τ.Α.Α.), Ανώνυμες Αθλητικές Εταιρίες (Α.Α.Ε.), λέσχες φιλάθλων και γενικά οι αθλητικοί φορείς υποχρεούνται να συνεργάζονται με την αρμόδια αστυνομική αρχή και να συμμορφώνονται προς τις υποδείξεις και αποφάσεις της, ιδίως για θέματα που αποβλέπουν στην εξασφάλιση της ομαλής τέλεσης των αθλητικών συναντήσεων, στη μετακίνηση, προσέλευση και αποχώρηση των φιλάθλων, στον τρόπο διάθεσης των εισιτηρίων στους διαγωνιζομένους, στον καθορισμό των θέσεων των οπαδών τους στις κερκίδες και των μεταξύ τους κενών τμημάτων και γενικά στη διαφύλαξη της δημόσιας τάξης. Η Ελληνική Αστυνομία διαθέτει στην περιοχή δικαιοδοσίας της το κατά την κρίση της αναγκαίο προσωπικό για την τήρηση της τάξης σε αθλητικές συναντήσεις. Τα οικεία αθλητικά σωματεία και οι Π.Α.Ε., σε περίπτωση παράνομων πράξεων βίας κατά προσώπων ή πραγμάτων, που τελέσθηκαν από μέλη λέσχης φιλάθλων τους που έχει αναγνωριστεί κατά τα αναφερόμενα στην παρ. 3 του άρθρου 41Β, υποχρεούνται να διευκολύνουν το έργο των αστυνομικών αρχών με τη γνωστοποίηση των στοιχείων της ταυτότητας των υπαιτίων.»
«6Α. Απαγορεύεται η ανάρτηση στην αθλητική εγκατάσταση πανό ή άλλων επιγραφών πολιτικού, θρησκευτικού ή ιδεολογικού χαρακτήρα, με περιεχόμενο υβριστικό, ρατσιστικό ή σεξιστικό. Σε περίπτωση παραβίασης του πρώτου εδαφίου, η οποία διαπιστώνεται από την αρμόδια αστυνομική αρχή, επιβάλλεται από τη Δ.Ε.Α.Β. πρόστιμο είκοσι χιλιάδων ευρώ (20.000) για κάθε πανό στο αθλητικό σωματείο, ή στο Τμήμα Αμειβομένων Αθλητών (Τ.Α.Α.), ή στην Ανώνυμη Αθλητική Εταιρία (Α.Α.Ε.), της οποίας οι φίλαθλοι ανάρτησαν το πανό. Τα σχετικά πανό της γηπεδούχου ή της φιλοξενούμενης ομάδας παραδίδονται στον υπεύθυνο ασφαλείας του πρώτου εδαφίου της παρ. 4. Την ευθύνη για την παράδοση φέρει η γηπεδούχος ή φιλοξενούμενη Α.Α.Ε. ή Τ.Α.Α., αντιστοίχως. Αν τα σχετικά πανό δεν παραδοθούν σύμφωνα με τη διαδικασία του δεύτερου και του τρίτου εδαφίου, επιβάλλονται οι κυρώσεις της παρ. 2 του άρθρου 1 του ν. 4326/2015 (Α’ 121).»
«8.α. Τα αθλητικά σωματεία ή οι Π.Α.Ε. οφείλουν να μισθώνουν το μέσο μεταφοράς που χρησιμοποιούν οι φίλαθλοί τους, ως μέλη λέσχης φιλάθλων που έχει αναγνωριστεί σύμφωνα με το άρθρο 41Β, για την οργανωμένη προσέλευση και αποχώρησή τους σε αθλητικές εκδηλώσεις στις οποίες διαγωνίζεται η ομάδα του αθλητικού σωματείου ή της Π.Α.Ε. που έχει αναγνωρίσει τη λέσχη, μέλη της οποίας μετακινούνται οργανωμένα σύμφωνα με την παρούσα. Ως «οργανωμένη μετακίνηση» νοείται αυτή που τελείται οδικώς από μισθωμένα μέσα μεταφοράς, ιδίως τουριστικά λεωφορεία, επιβατηγά ιδιωτικής χρήσης αυτοκίνητα με οδηγό της υποπαρ. Η.2. της παρ. Η του άρθρου πρώτου του ν. 4093/2012 (Α’ 222), ή αεροπορικώς, ή ακτοπλοϊκώς και γενικώς η καθ’ οιονδήποτε τρόπο οργάνωση ταυτόχρονης μετακίνησης με περισσότερα μεταφορικά μέσα ιδιωτών, εφόσον η έκταση και η μορφή της μετακίνησης αυτής προσιδιάζουν σε μαζική μετακίνηση φιλάθλων για την παρακολούθηση αθλητικής εκδήλωσης της ομάδας τους σε αντίπαλη έδρα. Για τις οργανωμένες μετακινήσεις της παρούσας, τα αθλητικά σωματεία ή οι Π.Α.Ε. αντιστοίχως, ζητούν και λαμβάνουν από το αθλητικό σωματείο ή την Π.Α.Ε. της γηπεδούχου ομάδας, κατά παρέκκλιση του άρθρου 41Γ, συγκεκριμένο αριθμό μη ονομαστικών εισιτηρίων για την είσοδο των φιλάθλων τους σε συγκεκριμένο τμήμα των κερκίδων της αθλητικής εγκατάστασης που έχει προβλεφθεί ως «κερκίδα φιλοξενουμένων φιλάθλων». Τα εισιτήρια αυτά διατίθενται στους φιλάθλους που μετακινούνται οργανωμένα, βάσει ονομαστικού καταλόγου που καταρτίζεται, με έλεγχο και ευθύνη του αθλητικού σωματείου ή της Π.Α.Ε.. Ο κατάλογος αυτός κοινοποιείται στην αρμόδια αστυνομική αρχή. Σε οργανωμένη μετακίνηση δύνανται να συμμετέχουν μόνον φίλαθλοι που είναι μέλη αναγνωρισμένης λέσχης του οικείου αθλητικού σωματείου ή της Π.Α.Ε. και μόνον για να παρακολουθήσουν αθλητικές εκδηλώσεις στις οποίες διαγωνίζονται ομάδες του αθλητικού σωματείου ή της Π.Α.Ε. που έχει αναγνωρίσει τη συγκεκριμένη λέσχη. Αν κατά τη διάρκεια οργανωμένης μετακίνησης λάβουν οπουδήποτε χώρα παράνομες πράξεις βίας κατά προσώπων ή πραγμάτων, τότε οι διοικήσεις του αντίστοιχου αθλητικού σωματείου ή της Π.Α.Ε., εκτός από την υποχρέωση του τετάρτου εδαφίου της παρ. 1, οφείλουν, σύμφωνα με την παρ. 20, να απαγορεύσουν στους υπαίτιους φιλάθλους την είσοδο στις αθλητικές εγκαταστάσεις που χρησιμοποιούν ως έδρα, για χρονικό διάστημα έξι (6) μηνών, καθώς και τη συμμετοχή τους σε οργανωμένες μετακινήσεις στο μέλλον για το ίδιο χρονικό διάστημα. Αν δεν καταστεί δυνατή η ταυτοποίηση των υπαίτιων φιλάθλων, η διοίκηση του αντίστοιχου αθλητικού σωματείου ή της Π.Α.Ε., οφείλει να απαγορεύσει, για χρονικό διάστημα έξι (6) μηνών, την είσοδο στις αθλητικές εγκαταστάσεις που χρησιμοποιεί ως έδρα, σε όλα τα μέλη της λέσχης, τα οποία έλαβαν μέρος στη συγκεκριμένη οργανωμένη μετακίνηση, καθώς και τη συμμετοχή τους σε οργανωμένες μετακινήσεις στο μέλλον, για το ίδιο χρονικό διάστημα. Σε περίπτωση υποτροπής, τα παραπάνω χρονικά διαστήματα απαγόρευσης διπλασιάζονται σε δώδεκα (12) μήνες. Σε περίπτωση δεύτερης υποτροπής, ισχύουν τα εξής ως προς: αα) τα φυσικά πρόσωπα που είναι υπαίτιοι πράξεων βίας κατά προσώπων και πραγμάτων, οι ανωτέρω απαγορεύσεις είναι ισόβιες, αβ) τη λέσχη φιλάθλων, εφόσον τα υπαίτια μέλη της δεν είναι δυνατόν να ταυτοποιηθούν για τρίτη συνεχόμενη φορά (δεύτερη υποτροπή), απαγορεύεται για τρία (3) έτη, σύμφωνα με την παρ. 20, σε όλα τα μέλη της τα οποία συμμετείχαν στις τρεις (3) οργανωμένες μετακινήσεις κατά τη διάρκεια των οποίων έλαβαν χώρα πράξεις βίας κατά προσώπων ή πραγμάτων, η είσοδος στις αθλητικές εγκαταστάσεις που χρησιμοποιούν ως έδρα του το οικείο αθλητικό σωματείο ή η Π.Α.Ε., καθώς και η συμμετοχή σε οργανωμένες μετακινήσεις για το ίδιο χρονικό διάστημα, ενώ παραλλήλως η λέσχη διαλύεται σύμφωνα με την παρ. 9 του άρθρου 41Β, κατόπιν αιτήματος του οικείου αθλητικού σωματείου ή της Π.Α.Ε. ή της Γενικής Γραμματείας Αθλητισμού (Γ.Γ.Α.), προς το αρμόδιο δικαστήριο. Η αίτηση του αθλητικού σωματείου ή της Π.Α.Ε. για τη διάλυση της λέσχης, υποβάλλεται στο αρμόδιο δικαστήριο το αργότερο εντός τριάντα (30) ημερών από την ημέρα που έλαβαν χώρα οι πράξεις βίας στο πλαίσιο της οργανωμένης μετακίνησης, εάν δεν έχουν ταυτοποιηθεί οι υπαίτιοι των πράξεων αυτών. Αν πρόκειται για μέλη λέσχης αναγνωρισμένης από Π.Α.Ε. οι ανωτέρω αποφάσεις περί απαγόρευσης εισόδου στις αθλητικές εγκαταστάσεις που χρησιμοποιεί ως έδρα της, καταχωρίζονται αμελλητί και με ευθύνη της στην κεντρική βάση δεδομένων της παρ. 6 του άρθρου 41Γ. Αν η διοίκηση του αθλητικού σωματείου ή της Π.Α.Ε. δεν συμμορφωθεί με τις παραπάνω υποχρεώσεις, επιβάλλεται, στο σωματείο ή την Π.Α.Ε., κατόπιν προηγούμενης ακρόασής τους, πρόστιμο ύψους δέκα χιλιάδων (10.000) έως τριακοσίων χιλιάδων (300.000) ευρώ, για κάθε παράβαση, με αιτιολογημένη απόφαση του αρμόδιου οργάνου του Υπουργείου Παιδείας, Θρησκευμάτων και Αθλητισμού. Για την είσπραξη και την προσβολή της παραπάνω απόφασης επιβολής προστίμου εφαρμόζονται αναλόγως οι παρ. 6 και 7 του άρθρου 1 του ν. 4326/2015 (Α’ 49). Με απόφαση του αρμόδιου για τον αθλητισμό Υπουργού, η οποία εκδίδεται ύστερα από γνώμη της Δ.Ε.Α.Β. και της ΕΛ.ΑΣ., εάν συντρέχουν σοβαροί λόγοι διαφύλαξης της δημόσιας τάξης, δύναται να απαγορεύεται η οργανωμένη μετακίνηση φιλάθλων.
Κατά την οργανωμένη μετακίνηση μελών λέσχης που έχει αναγνωρίσει το οικείο αθλητικό σωματείο ή η Π.Α.Ε., το σωματείο ή η Π.Α.Ε. διαθέτει το αναγκαίο προσωπικό ασφαλείας, το οποίο δύναται να επιβαίνει στο ως άνω μέσο μεταφοράς για τη συνοδεία των φιλάθλων ή να συνοδεύει αυτούς, επιβαίνον σε άλλο μεταφορικό μέσο εγγύς αυτών. Αν η μετακίνηση γίνεται οδικώς με μέσα μεταφοράς, με ευθύνη του αντίστοιχου αθλητικού σωματείου ή της Π.Α.Ε. επιβαίνει σε κάθε τουριστικό λεωφορείο ή επιβατηγό ιδιωτικής χρήσης αυτοκίνητο με οδηγό της υποπαρ. Η.2. της παρ. Η του άρθρου πρώτου του ν. 4093/2012 ένα (1) μέλος λέσχης που είναι επικεφαλής για το συγκεκριμένο μεταφορικό μέσο. Ο φορέας εκμετάλλευσης μέσου μεταφοράς υποχρεούται να αρνείται τη χρήση του για τον ανωτέρω σκοπό, εφόσον δεν συντρέχουν οι ως άνω προϋποθέσεις.»
ΚΕΦΑΛΑΙΟ Ζ’
ΠΟΙΝΙΚΕΣ ΚΥΡΩΣΕΙΣ ΑΔΙΚΗΜΑΤΩΝ ΒΙΑΣ
Άρθρο 15
Αδικήματα βίας με αφορμή αθλητικές εκδηλώσεις ή αθλητικό υπόβαθρο - Αντικατάσταση παρ. 5 άρθρου 41ΣΤ ν. 2725/1999
Η παρ. 5 του άρθρου 41 ΣΤ του ν. 2725/1999 (Α’ 121) αντικαθίσταται ως εξής:
«5. α) Όποιος παροτρύνει, υποκινεί, ενθαρρύνει ή διευκολύνει με οποιονδήποτε τρόπο και ιδίως, δημόσια ή δια του έντυπου ή ηλεκτρονικού τύπου ή του διαδικτύου μεμονωμένα άτομα ή οργανωμένες ομάδες προσώπων για να διαπράξουν αδικήματα του παρόντος άρθρου τιμωρείται με φυλάκιση τουλάχιστον έξι (6) μηνών και χρηματική ποινή.
β) Όποιος με δημόσιες δηλώσεις, ανακοινώσεις, δημόσιες καταχωρήσεις, δημοσιεύσεις υποκινεί, παροτρύνει, ενθαρρύνει ή διευκολύνει πράξεις ή ενέργειες που μπορούν να οδηγήσουν στη διάπραξη αδικημάτων βίας ή απειλής βίας, σε βάρος των διοικητικών, δικαιοδοτικών, δικαστικών και πειθαρχικών οργάνων του επαγγελματικού αθλητισμού, των προσώπων που συγκροτούν τα όργανα διαιτησίας του επαγγελματικού αθλητισμού και γενικώς των διαιτητών, των μελών διοίκησης της οικείας αθλητικής Ομοσπονδίας, καθώς και κατά των αξιωματούχων επαγγελματικών Α.Α.Ε., καθώς και κατά δημοσιογράφων, οι οποίοι στο πλαίσιο της ιδιότητάς τους καλύπτουν ή καθ’οιονδήποτε τρόπο συμπράττουν στην κάλυψη ή σχολιάζουν εκδηλώσεις επαγγελματικού αθλητισμού, καθώς και συναφή προς αυτές ζητήματα, και των μελών της Δ.Ε.Α.Β. και της Επιτροπής Επαγγελματικού Αθλητισμού, τιμωρείται με φυλάκιση τουλάχιστον ενός (1) έτους και χρηματική ποινή.
γ) Όταν οι πράξεις της παρούσας παραγράφου τελούνται από μέλος διοίκησης, αξιωματούχο, διευθυντή, πληρεξούσιο ή εκπρόσωπο έστω και για τη διενέργεια μεμονωμένης πράξης ή ιδιοκτήτη Α.Α.Ε., το ανώτατο όριο της χρηματικής ποινής ισούται με το δεκαπλάσιο της προβλεπόμενης στο άρθρο 57 του Ποινικού Κώδικα (ν. 4619/2019, Α’ 95). Η επανειλημμένη τέλεση θεωρείται επιβαρυντική περίσταση.
δ) Σε περίπτωση που ο υπαίτιος του αδικήματος της περ. β) ανακαλέσει τη δυσμενή δήλωση, με οποιοδήποτε πρόσφορο δημόσιο τρόπο, πριν από την πρώτη εξέτασή του ως υπόπτου ή κατηγορούμενου, το δικαστήριο, εκτιμώντας τις περιστάσεις, μπορεί να του επιβάλλει μόνο χρηματική ποινή. Το πρώτο εδάφιο δεν εφαρμόζεται σε περίπτωση επανειλημμένης τέλεσης.»
ΜΕΡΟΣ Γ’
ΨΗΦΙΑΚΟΣ ΜΕΤΑΣΧΗΜΑΤΙΣΜΟΣ ΤΟΥ ΑΘΛΗΤΙΣΜΟΥ - ΕΝΙΣΧΥΣΗ ΚΑΙ ΕΚΣΥΓΧΡΟΝΙΣΜΟΣ ΤΗΣ ΔΙΟΙΚΗΣΗΣ ΤΩΝ ΕΘΝΙΚΩΝ ΓΥΜΝΑΣΤΗΡΙΩΝ - ΛΟΙΠΕΣ ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΠΑΙΔΕΙΑΣ, ΘΡΗΣΚΕΥΜΑΤΩΝ ΚΑΙ ΑΘΛΗΤΙΣΜΟΥ
ΚΕΦΑΛΑΙΟ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 16
Σκοπός
Οι ρυθμίσεις του Μέρους Γ’ αποσκοπούν στην ανάπτυξη του αθλητισμού μέσω του ψηφιακού μετασχηματισμού του, στην ενίσχυση και τον εκσυγχρονισμό της διοίκησης των Εθνικών Γυμναστηρίων, στην αντιμετώπιση στρεβλώσεων που ανέκυψαν κατά την πρακτική εφαρμογή του νεοπαγούς κανονιστικού πλαισίου με το οποίο ρυθμίστηκε το επάγγελμα του προπονητή, στη χρονική διευκόλυνση των αθλητικών φορέων, όλων των βαθμίδων, ως προς την τήρηση της υποχρέωσης εναρμόνισης των καταστατικών τους με συγκεκριμένες διατάξεις της ισχύουσας αθλητικής νομοθεσίας, στην ενίσχυση των σχολικών αθλητικών ομάδων και στην επέκταση και για το έτος 2024 του ακατάσχετου της χρηματοδότησης αθλητικών ομάδων και της επιχορήγησης των Ειδικών Επιτροπών του άρθρου 53 του ν. 2725/1999 (Α’ 121) από τα φορολογικά έσοδα τυχερών παιγνίων.
Άρθρο 17
Αντικείμενο
Αντικείμενο του παρόντος μέρους είναι η σύσταση του πληροφοριακού συστήματος «e-ΚΟΥΡΟΣ», ο διπλασιασμός της διάρκειας της θητείας των διοικήσεων όλων των Εθνικών Γυμναστηρίων και η θέσπιση θέσης Συντονιστή Γενικού Διευθυντή στο οργανόγραμμα του Καυταντζόγλειου Εθνικού Σταδίου Θεσσαλονίκης, η μεταβατική παροχή της δυνατότητας αναγγελίας του επαγγέλματος του προπονητή σε μη κατόχους απολυτηρίου λυκείου, η παράταση της προθεσμίας εναρμόνισης των καταστατικών των αθλητικών φορέων με τον ν. 2725/1999 (Α’ 121), η συμπλήρωση της περ. Α’ της παρ. 1 του άρθρου 202 του ν. 3463/2006 (Α’ 114), περί της δυνατότητας παροχής χρηματικών επιχορηγήσεων με απόφαση δημοτικού συμβουλίου και η επέκταση για το έτος 2024 του ακατάσχετου της χρηματοδότησης αθλητικών ομάδων και της επιχορήγησης των Ειδικών Επιτροπών του άρθρου 53 του ν. 2725/1999 από τα φορολογικά έσοδα τυχερών παιγνίων.
ΚΕΦΑΛΑΙΟ Β’
ΨΗΦΙΑΚΗ ΜΕΤΑΒΑΣΗ ΤΟΥ ΑΘΛΗΤΙΣΜΟΥ - ΕΝΙΣΧΥΣΗ ΚΑΙ ΕΚΣΥΓΧΡΟΝΙΣΜΟΣ ΤΗΣ ΔΙΟΙΚΗΣΗΣ ΕΘΝΙΚΩΝ ΓΥΜΝΑΣΤΗΡΙΩΝ
Άρθρο 18
Δημιουργία πληροφοριακού συστήματος «e-ΚΟΥΡΟΣ»
Στη Γενική Γραμματεία Αθλητισμού του Υπουργείου Παιδείας, Θρησκευμάτων και Αθλητισμού συστήνεται και λειτουργεί Πληροφοριακό Σύστημα «e-ΚΟΥΡΟΣ» (ψηφιακή πλατφόρμα) με σκοπό:
α) την καθολική ψηφιοποίηση του αθλητισμού,
β) τη χαρτογράφηση των αθλητικών φορέων όλων των βαθμίδων και εγκαταστάσεων και την παρακολούθηση της συμμόρφωσής τους με όλες τις απαιτήσεις αδειοδότησης, λειτουργίας, προστασίας και ασφάλειας,
γ) τον εκσυγχρονισμό και τη μείωση των διοικητικών βαρών στη λειτουργία των αθλητικών φορέων με τη χρήση ψηφιακών εργαλείων και ηλεκτρονικών διασυνδέσεων με τα εμπλεκόμενα πληροφοριακά συστήματα,
δ) τη διασφάλιση της χρηστής διακυβέρνησης στον αθλητισμό μέσω της υποστήριξης των μηχανισμών ελέγχων και αξιολόγησης με τη χρήση σύγχρονων ψηφιακών εργαλείων, την ανάπτυξη του σχολικού και πανεπιστημιακού αθλητισμού και την προώθηση της συμμετοχής των πολιτών σε προγράμματα αθλητισμού.
Άρθρο 19
Θητεία Επιτροπών Διοίκησης Εθνικών Γυμναστηρίων - Συντονιστής Γενικός Διευθυντής Καυταντζογλείου Εθνικού Σταδίου - Τροποποίηση παρ. 1 και 2 άρθρου 6 ν. 423/1976
1. Στην παρ. 1 του άρθρου 6 του ν. 423/1976 (Α’ 223), περί των Επιτροπών διοίκησης των Εθνικών Γυμναστηρίων που λειτουργούν υπό τη μορφή νομικού προσώπου δημοσίου δικαίου, επέρχονται οι ακόλουθες τροποποιήσεις: α) το πρώτο εδάφιο τροποποιείται αα) με την προσθήκη μετά από τις λέξεις «δι’ αποφάσεως του αρμοδίου» των λέξεων «επί του Αθλητισμού» και αβ) ως προς τη διάρκεια της θητείας των Επιτροπών, β) στο δεύτερο εδάφιο διαγράφονται οι αναφορές σε κοινοτικό συμβούλιο και σε κοινότητα και η παρ. 1 διαμορφώνεται ως εξής:
«1. Τα υπό μορφήν Ν.Π.Δ.Δ. λειτουργούντα Εθνικά Γυμναστήρια, καθώς και τα Δημοτικά και Κοινοτικά, των οποίων η χρήσις παρεχωρήθη ή όχι, εις την Γενικήν Γραμματείαν Αθλητισμού, εφ’όσον έχουν εκτελεσθή ή εκτελούνται εις αυτά αθλητικά έργα ή εγκαταστάσεις και εις την δαπάνην των οποίων συμμετέχει η Γενική Γραμματεία Αθλητισμού, διοικούνται υπό Επιτροπών τριών (3) έως επτά (7) μελών, οριζομένων δι’ αποφάσεως του αρμοδίου επί του Αθλητισμού Υπουργού επί τετραετή θητεία. Μεταξύ των μελών αυτών περιλαμβάνονται, εφ’όσον τούτο καθίσταται δυνατόν, εις Καθηγητής της Φυσικής Αγωγής, εις Ιατρός και εις Τεχνικός. Επί Δημοτικών ή Κοινοτικών Γυμναστηρίων τρία εκ των μελών θα είναι μέλη του Δημοτικού Συμβουλίου του Τοπικού Δήμου. Δια της αυτής αποφάσεως ορίζονται μεταξύ τούτων ο Πρόεδρος, Αντιπρόεδρος, Γραμματεύς, Ταμίας και Έφορος της Επιτροπής. Ο αρμόδιος επί του Αθλητισμού Υπουργός, δύναται δι’ αποφάσεώς του να αντικαθιστά εν όλω ή εν μέρει τας ως άνω επιτροπάς και προ της λήξεως της θητείας των.»
2. Στην παρ. 2 του άρθρου 6 του ν. 423/1976, περί του οργάνου διοίκησης του Καυταντζόγλειου Εθνικού Σταδίου Θεσσαλονίκης, επέρχονται οι ακόλουθες τροποποιήσεις: α) στο πρώτο εδάφιο τροποποιείται η διάρκεια της θητείας της Επιτροπής Διοίκησης και β) προστίθενται πέμπτο και έκτο εδάφιο και η παρ. 2 διαμορφώνεται ως εξής:
«2. Κατ’εξαίρεση το Καυταντζόγλειο Εθνικό Στάδιο Θεσσαλονίκης διοικείται από επταμελή Επιτροπή, με τετραετή θητεία, η οποία ορίζεται με απόφαση του του αρμόδιου για τον αθλητισμό Υπουργού. Δύο από τα μέλη της Επιτροπής ορίζονται ύστερα από πρόταση των εκτελεστών της διαθήκης Λυσιμάχου Καυταντζόγλου. Στην Επιτροπή συμμετέχει ένας καθηγητής Φυσικής Αγωγής εφόσον τούτο είναι δυνατόν. Ο ανωτέρω αρμόδιος Υπουργός δύναται με απόφασή του να αντικαθιστά εν όλω ή εν μέρει τα μέλη της Επιτροπής και προ της λήξεως της θητείας τους. Με απόφαση του αρμόδιου για τον αθλητισμό Υπουργού προσλαμβάνεται στο Καυταντζόγλειο Εθνικό Στάδιο Θεσσαλονίκης Συντονιστής Γενικός Διευθυντής, ο οποίος ασκεί τα καθήκοντα και τις αρμοδιότητες του άρθρου 11 του π.δ. 456/1988 (Α’ 209), περί των καθηκόντων και των αρμοδιοτήτων του προϊσταμένου γυμναστηρίου. Με κοινή απόφαση του Υπουργού Εθνικής Οικονομίας και Οικονομικών και του αρμόδιου για τον αθλητισμό Υπουργού καθορίζονται οι όροι απασχόλησης του Συντονιστή Γενικού Διευθυντή, η αμοιβή του, η διάρκεια και οι προϋποθέσεις λήξης της θητείας του.»
Άρθρο 20
Δυνατότητα απόκτησης άδειας άσκησης επαγγέλματος προπονητή Α’ επιπέδου για τους προπονητές ποδοσφαίρου και για τους εκπαιδευτές των αθλημάτων της σκοποβολής και της τοξοβολίας χωρίς απολυτήριο λυκείου - Τροποποίηση άρθρου 121 ν. 5039/2023
Στο άρθρο 121 του ν. 5039/2023 (Α’ 83), περί της δυνατότητας αναγγελίας προς τη Γενική Γραμματεία Αθλητισμού προπονητών χωρίς απολυτήριο λυκείου, προστίθεται δεύτερο εδάφιο και το άρθρο 121 διαμορφώνεται ως εξής:
«Άρθρο 121
Δικαίωμα αναγγελίας προπονητών χωρίς απολυτήριο λυκείου
Προπονητής, του οποίου οι αθλητές έχουν κατακτήσει 1η έως 8η νίκη σε θερινούς ή χειμερινούς Ολυμπιακούς Αγώνες ή 1η έως 6η νίκη σε Παγκόσμιο Πρωτάθλημα ή 1η έως 4η νίκη σε Πανευρωπαϊκό Πρωτάθλημα ανδρών ή γυναικών, δύναται να αποκτήσει άδεια άσκησης επαγγέλματος προπονητή Α’ επιπέδου, κατόπιν σχετικής αναγγελίας προς τη Γενική Γραμματεία Αθλητισμού (Γ.Γ.Α.) έως την 31η.3.2024, σύμφωνα με την διαδικασία των παρ. 1 και 2 του άρθρου 31 του ν. 2725/1999 (Α’ 121), χωρίς να απαιτείται απολυτήριο λυκείου ή ισότιμος τίτλος ή ανώτερος τίτλος σπουδών, κατά παρέκκλιση της υποπερ. αστ) της περ. α) της παρ. 2 του άρθρου 31 του ν. 2725/1999. Το πρώτο εδάφιο ως προς τη δυνατότητα απόκτησης άδειας άσκησης επαγγέλματος προπονητή Α’ επιπέδου εφαρμόζεται αναλόγως: α) όσον αφορά το ποδόσφαιρο για τους κατόχους διπλώματος σχολής προπονητών επιπέδου τουλάχιστον UEFA B, οι οποίοι ως αθλητές έχουν κατακτήσει 1η έως 3η νίκη σε Παγκόσμιο ή Πανευρωπαϊκό Πρωτάθλημα ποδοσφαίρου ανδρών και β) για τους εκπαιδευτές των αθλημάτων της σκοποβολής και της τοξοβολίας κατ’εφαρμογή της παρ. 11 του άρθρου 31 του ν. 2725/1999.»
Άρθρο 21
Προσαρμογή καταστατικού αθλητικών σωματείων, αθλητικών ενώσεων και αθλητικών ομοσπονδιών - Τροποποίηση παρ. 1 άρθρου 30 ν. 4726/2020
Το πρώτο εδάφιο της παρ. 1 του άρθρου 30 του ν. 4726/2020 (Α’ 181), περί της υποχρέωσης αθλητικών σωματείων, αθλητικών ενώσεων και αθλητικών ομοσπονδιών να τροποποιήσουν το καταστατικό τους, με σκοπό την προσαρμογή του σε συγκεκριμένες ρυθμίσεις του ν. 2725/1999 (Α’ 121), τροποποιείται ως προς την καταληκτική ημερομηνία, και η παρ. 1 διαμορφώνεται ως εξής:
«1. Έως την 30ή.6.2024, τα αθλητικά σωματεία, οι αθλητικές ενώσεις και οι αθλητικές ομοσπονδίες οφείλουν να τροποποιήσουν το καταστατικό τους, με σκοπό την προσαρμογή του στα άρθρα 2, 3, 5, 11, 14, 20, 22 και 24 του ν. 2725/1999 (Α’ 121). Η απόφαση της Γενικής Συνέλευσης (Γ.Σ.), περί τροποποίησης του καταστατικού προς εναρμόνιση με τις αναφερόμενες στο πρώτο εδάφιο διατάξεις, λαμβάνεται με απλή απαρτία και πλειοψηφία, κατά παρέκκλιση από κάθε διαφορετική καταστατική πρόβλεψη. Έως ότου γίνει η προσαρμογή του καταστατικού, οι αναφερόμενες στο πρώτο εδάφιο διατάξεις κατισχύουν κάθε διαφορετικής καταστατικής ρύθμισης. Αν παρέλθει άπρακτη η παραπάνω προθεσμία, αίρεται αυτοδικαίως η ειδική αθλητική αναγνώριση που είτε έχει χορηγηθεί σύμφωνα με τα άρθρα 8 και 28 του ν. 2725/1999 είτε λογίζεται ως χορηγηθείσα κατά την παρ. 5 του άρθρου 135 του ιδίου ως άνω νόμου.
Η σχετική διαπιστωτική πράξη περί της αυτοδίκαιης άρσης της ειδικής αθλητικής αναγνώρισης εκδίδεται από το αρμόδιο όργανο του Υπουργείου Παιδείας, Θρησκευμάτων και Αθλητισμού.»
Άρθρο 22
Δυνατότητα χρηματικής επιχορήγησης σχολικών αθλητικών ομάδων από οργανισμούς τοπικής αυτοδιοίκησης α’ βαθμού - Προσθήκη υποπερ. viii στην περ. Α’ της παρ. 1 του άρθρου 202 του ν. 3463/2006
Στην περ. Α’ της παρ. 1 του άρθρου 202 του Κώδικα Δήμων και Κοινοτήτων (ν. 3463/2006, Α’ 114), περί της δυνατότητας παροχής χρηματικών επιχορηγήσεων με απόφαση του Δημοτικού Συμβουλίου, προστίθεται περ. viii ως εξής:
«viii. σε σχολικές μονάδες, οι οποίες βρίσκονται εντός των διοικητικών ορίων τους, για την κάλυψη των δαπανών των αθλητικών τους ομάδων, που συμμετέχουν σε πανελλήνιους σχολικούς αγώνες.»
Άρθρο 23
Παράταση για το έτος 2024 του ακατάσχετου της χρηματοδότησης αθλητικών ομάδων και της επιχορήγησης των Ειδικών Επιτροπών του άρθρου 53 του ν. 2725/1999 από τα φορολογικά έσοδα τυχερών παιγνίων - Τροποποίηση παρ. 2 άρθρου δέκατου έκτου ν. 4787/2021
Η παρ. 2 του άρθρου δέκατου έκτου του ν. 4787/2021 (Α’ 44), τροποποιείται με την παράταση της ισχύος της και για το έτος 2024, γίνονται λεκτικές προσαρμογές και η παρ. 2 διαμορφώνεται ως εξής:
«2. Κατ’ εξαίρεση για τα έτη 2021, 2022, 2023 και 2024 το ποσοστό των εσόδων που χρησιμοποιείται για τη χρηματοδότηση αθλητικών ομάδων, σύμφωνα με την παρ. 2 του άρθρου 60 του ν. 2961/2001, και την επιχορήγηση των Ειδικών Επιτροπών του άρθρου 53 του ν. 2725/1999 (Α’ 121), είναι ακατάσχετο στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκεινται σε οποιαδήποτε κράτηση, τέλος ή εισφορά, δεν δεσμεύεται και δεν συμψηφίζεται με βεβαιωμένα χρέη προς τη Φορολογική Διοίκηση και το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα.»
Άρθρο 24
Καθιέρωση Πανελλήνιας Ημέρας Φιλάθλου
1. Ορίζεται η 1η Φεβρουαρίου, ως Πανελλήνια Ημέρα Φιλάθλου.
2. Ο χαρακτήρας, το περιεχόμενο, ο φορέας και ο τρόπος οργάνωσης των εκδηλώσεων για την πανελλήνια ημέρα φιλάθλου καθορίζεται με Προεδρικό Διάταγμα, που εκδίδεται με πρόταση του αρμόδιου για τον αθλητισμό Υπουργού.
Άρθρο 25
Εξουσιοδοτικές διατάξεις Μέρους Γ’
1. Με κοινή απόφαση του Υπουργού Παιδείας, Θρησκευμάτων και Αθλητισμού και του αρμόδιου για τον Αθλητισμό Υπουργού, καθορίζονται τα θέματα λειτουργίας του πληροφοριακού συστήματος «e-ΚΟΥΡΟΣ» του άρθρου 18 για τον σχολικό και τον πανεπιστημιακό αθλητισμό.
2. Με κοινή απόφαση του Υπουργού Ψηφιακής Διακυβέρνησης και του αρμόδιου για τον Αθλητισμό Υπουργού, καθορίζονται θέματα διαλειτουργικότητας του «e-ΚΟΥΡΟΣ» με τα πληροφοριακά συστήματα της δημόσιας διοίκησης, τα τεχνικά και οργανωτικά μέτρα για την ασφάλεια της επεξεργασίας των δεδομένων προσωπικού χαρακτήρα, τα θέματα ασφαλούς διαβίβασης των δεδομένων από οποιοδήποτε υπάρχον φυσικό ή ηλεκτρονικό μητρώο, καθώς και κάθε αναγκαίο, τεχνικό ή λεπτομερειακό θέμα, για την εφαρμογή του άρθρου 18.
3. Με απόφαση του αρμόδιου για τον αθλητισμό Υπουργού, καθορίζονται τα λοιπά θέματα λειτουργίας του Πληροφοριακού Συστήματος «e- ΚΟΥΡΟΣ».
ΜΕΡΟΣ Δ’
ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ ΤΩΝ ΥΠΟΥΡΓΕΙΩΝ ΠΑΙΔΕΙΑΣ, ΘΡΗΣΚΕΥΜΑΤΩΝ ΚΑΙ ΑΘΛΗΤΙΣΜΟΥ, ΕΡΓΑΣΙΑΣ ΚΑΙ ΚΟΙΝΩΝΙΚΗΣ ΑΣΦΑΛΙΣΗΣ, ΚΛΙΜΑΤΙΚΗΣ ΚΡΙΣΗΣ ΚΑΙ ΠΟΛΙΤΙΚΗΣ ΠΡΟΣΤΑΣΙΑΣ ΚΑΙ ΠΟΛΙΤΙΣΜΟΥ
Άρθρο 26
Καθορισμός κατώτατου μισθού για το έτος 2024
Στον Κώδικα Ατομικού Εργατικού Δικαίου (π.δ. 80/2022, Α’222), μετά από το άρθρο 134Α, προστίθεται άρθρο 134Β ως εξής:
«Άρθρο 134Β
Καθορισμός κατώτατου μισθού για το έτος 2024
Ειδικά για τη διεξαγωγή της διαδικασίας του άρθρου 134 κατά το έτος 2024, οι προθεσμίες της παρ. 4 και της περ. α) της παρ. 6 καθορίζονται ως εξής:
α) Η αποστολή έγγραφης πρόσκλησης από την Επιτροπή Συντονισμού της διαβούλευσης, κατά την υποπερ. βα) της περ. β) της παρ. 4 λαμβάνει χώρα έως την 5η Φεβρουαρίου 2024.
β) Η σύνταξη και η υποβολή της έκθεσης της υποπερ. βα) της περ. β) της παρ. 4 λαμβάνουν χώρα το αργότερο έως τη 19η Φεβρουαρίου 2024.
γ) Η διαβίβαση του υπομνήματος και της τεκμηρίωσης κάθε διαβουλευομένου από την Επιτροπή Συντονισμού της διαβούλευσης προς τους λοιπούς εκπροσώπους των κοινωνικών εταίρων, με πρόσκληση για προφορική διαβούλευση, κατά την υποπερ. βγ) της περ. β) της παρ. 4, λαμβάνει χώρα το αργότερο έως την 26η Φεβρουαρίου 2024.
δ) Η διαβίβαση όλων των υπομνημάτων και της τεκμηρίωσης των διαβουλευομένων, καθώς και της έκθεσης των εξειδικευμένων επιστημονικών και ερευνητικών φορέων στο Κέντρο Προγραμματισμού και Οικονομικών Ερευνών (Κ.Ε.Π.Ε.) προς σύνταξη Σχεδίου Πορίσματος Διαβούλευσης, κατά την υποπερ. βδ) της περ. β) της παρ. 4, λαμβάνει χώρα το αργότερο έως την 1η Μαρτίου 2024.
ε) Το Σχέδιο του Πορίσματος Διαβούλευσης ολοκληρώνεται, κατά την υποπερ. βε) της περ. β) της παρ. 4, το αργότερο έως τη 15η Μαρτίου 2024.
στ) Η εισήγηση του Υπουργού Εργασίας και Κοινωνικής Ασφάλισης προς το Υπουργικό Συμβούλιο, για τον καθορισμό του κατώτατου μισθού υπαλλήλων και του κατώτατου ημερομισθίου των εργατοτεχνιτών, κατά την περ. α) της παρ. 6, υποβάλλεται το αργότερο έως την 22α Μαρτίου 2024.
ζ) Κατά τα λοιπά, εφαρμόζονται οι παρ. 1 έως 6.»
Άρθρο 27
Ρύθμιση αναφορικά με τις οφειλές ηλεκτρικής ενέργειες σε πληγείσες περιοχές από τις πλημμύρες Σεπτεμβρίου 2023
1. Για τα έτη 2024 και 2025 αναστέλλεται η είσπραξη των απλήρωτων οφειλών των πληγέντων από τις πλημμύρες Σεπτεμβρίου 2023 καταναλωτών ηλεκτρικής ενέργειας με παροχή αγροτικής χρήσης, που αφορούν καταναλώσεις μέχρι και την 30ή Σεπτεμβρίου 2023.
2. Από 1ης.1.2026 οι οφειλές της παρ. 1 δύναται να υπαχθούν σε ρύθμιση έως την 31η.12.2030 με μηδενικό επιτόκιο για τους πληγέντες της παρ. 1. Το Δημόσιο καλύπτει στο ακέραιο το σύνολο της έντοκης επιβάρυνσης με ισόποση επιχορήγηση του παρόχου.
3. Δικαιούχοι της ρύθμισης είναι αγρότες που κατά την 4η.9.2023 είχαν παροχή αγροτικής χρήσης, ανεξαρτήτως ορίου ισχύος παροχής και επιπέδου τάσης, οργανισμοί άρδευσης και οργανισμοί τοπικής αυτοδιοίκησης, αποκλειστικά για παροχές για σκοπούς άρδευσης, των περιοχών που επλήγησαν από τις πλημμύρες του Σεπτεμβρίου 2023.
4. Με κοινή απόφαση των Υπουργών Εθνικής Οικονομίας και Οικονομικών, Περιβάλλοντος και Ενέργειας, Αγροτικής Ανάπτυξης και Τροφίμων και Κλιματικής Κρίσης και Πολιτικής Προστασίας, μετά από γνώμη της Ρυθμιστικής Αρχής Αποβλήτων, Ενέργειας και Υδάτων, εξειδικεύονται το πεδίο εφαρμογής, οι δικαιούχοι, τα απαιτούμενα δικαιολογητικά, οι όροι και οι προϋποθέσεις ρύθμισης των οφειλών, όπως και η τυχόν χορήγηση έκπτωσης ανάλογα με τον χρόνο εξόφλησης, ρυθμίζονται οι υποχρεώσεις των προμηθευτών ηλεκτρικής ενέργειας και καθορίζεται η μεθοδολογία υπολογισμού της έντοκης επιβάρυνσης, καθώς και οποιαδήποτε άλλη αναγκαία λεπτομέρεια για την εφαρμογή του παρόντος.
Άρθρο 28
Μεταγραφές αθλητών σε περιπτώσεις ανάκλησης της ειδικής αθλητικής αναγνώρισης ή διαγραφής του σωματείου από το «Ηλεκτρονικό Μητρώο Ερασιτεχνικών Αθλητικών Σωματείων» - Τροποποίηση παρ. 3 άρθρου 33 ν. 2725/1999
1. Στην παρ. 3 του άρθρου 33 του ν. 2725/1999 (Α’ 121), περί του καθορισμού των όρων και των προϋποθέσεων των μεταγραφών αθλητών, στο τέταρτο εδάφιο διαγράφονται οι λέξεις «ή απώλειας της ειδικής αναγνώρισής του», προστίθενται έβδομο, όγδοο και ένατο εδάφιο και η παρ. 3 διαμορφώνεται ως εξής:
«3. Με τους ειδικούς κανονισμούς του άρθρου 27 του παρόντος νόμου καθορίζονται οι όροι και οι προϋποθέσεις εγγραφών και μεταγραφών αθλητών, ο χρόνος διενέργειάς τους, καθώς και η διαδικασία και τα αρμόδια για την έγκρισή τους όργανα.
Μεταγραφές επιτρέπεται να γίνονται κατά τη διάρκεια μίας (1) ή δύο (2) μεταγραφικών περιόδων κάθε χρόνο, με εξαίρεση τις μεταγραφές Ελλήνων αθλητών του εξωτερικού για τις οποίες μπορεί να ορίζεται άλλη μεταγραφική περίοδος.
Η διάρκεια κάθε μεταγραφικής περιόδου δεν επιτρέπεται να υπερβαίνει τις εξήντα (60) ημέρες.
Μεταξύ των όρων και των προϋποθέσεων των μεταγραφών συμπεριλαμβάνονται υποχρεωτικά και οι προϋποθέσεις μεταγραφής λόγω συναίνεσης σωματείου, αποδέσμευσης, αγωνιστικής απραξίας, μετοίκησης του αθλητή για σπουδές ή για επαγγελματικούς λόγους του ίδιου ή των γονέων του, λόγω ελεύθερης μεταγραφής αθλητή κάτω ή πάνω από ορισμένη ηλικία και λόγω διάλυσης σωματείου ή αναστολής δραστηριότητας τμήματός του.
Η συμφωνία μεταγραφής αθλητή από αθλητικό σωματείο σε άλλο με συναίνεση του πρώτου, επιτρέπεται και με οικονομικό αντάλλαγμα, εφόσον, για την παραχώρηση του δελτίου αθλητικής ιδιότητας του αθλητή, εκδοθεί το προσήκον φορολογικό παραστατικό με τον αναλογούντα φόρο προστιθέμενης αξίας ή όποια άλλη φορολογική επιβάρυνση προβλέπεται από την κείμενη νομοθεσία και καταχωριστεί στα Βιβλία Εσόδων Εξόδων των δύο αθλητικών σωματείων.
Οι ανωτέρω Κανονισμοί, κατά το μέρος που αφορούν διατάξεις για εγγραφές και μεταγραφές αθλητών, δεν επιτρέπεται να τροποποιούνται, αν δεν παρέλθει διετία από την κατά νόμο έγκρισή τους.
Σε περίπτωση ανάκλησης της ειδικής αθλητικής αναγνώρισης του άρθρου 8 ή διαγραφής του σωματείου από το «Ηλεκτρονικό Μητρώο Ερασιτεχνικών Αθλητικών Σωματείων» του άρθρου 142 του ν. 4714/2020 (Α’ 148), οι αθλητές του σωματείου καθίστανται ελεύθεροι να μεταγραφούν σε οποιοδήποτε σωματείο της επιλογής τους.
Το δικαίωμα μεταγραφής του εβδόμου εδαφίου ασκείται εντός προθεσμίας ενός (1) μήνα από την ημερομηνία ανάκλησης της ειδικής αθλητικής αναγνώρισης ή διαγραφής από το «Ηλεκτρονικό Μητρώο Ερασιτεχνικών Αθλητικών Σωματείων», κατά παρέκκλιση των ανωτέρω μεταγραφικών περιόδων.
Το έβδομο και όγδοο εδάφιο δεν εφαρμόζονται για τις περιπτώσεις της παρ. 1Β του άρθρου 8 και υπερισχύουν κάθε διαφορετικής πρόβλεψης του κανονισμού εγγραφών και μεταγραφών του άρθρου 27.»
2. Κατά την πρώτη εφαρμογή του όγδοου εδαφίου της παρ. 3 του άρθρου 33 του ν. 2725/1999, όπως τροποποιείται με την παρ. 1 του παρόντος, το δικαίωμα μεταγραφής αθλητών ασκείται εντός προθεσμίας ενός (1) μήνα από την έναρξη ισχύος του παρόντος.
Άρθρο 29
Παράταση προθεσμίας για την έκδοση απόφασης του Οργανισμού Πνευματικής Ιδιοκτησίας για την κατανομή των ποσοστών της εύλογης αμοιβής στους οργανισμούς συλλογικής διαχείρισης - Τροποποίηση περ. β) παρ. 2 άρθρου 117 ν. 5039/2023
Η περ. β) της παρ. 2 του άρθρου 117 του ν. 5039/2023 (Α’ 83), περί της προθεσμίας για την έκδοση απόφασης του Οργανισμού Πνευματικής Ιδιοκτησίας (ΟΠΙ) για την κατανομή των ποσοστών της εύλογης αμοιβής στους οργανισμούς συλλογικής διαχείρισης, τροποποιείται, ως προς την καταληκτική ημερομηνία της προθεσμίας για την έκδοση της απόφασης του ΟΠΙ, και η περ. β) διαμορφώνεται ως εξής:
«β) Κατά την πρώτη εφαρμογή του πρώτου εδαφίου της παρ. 9 του άρθρου 18 του ν. 2121/1993, όπως τροποποιείται με την παρ. 1 του παρόντος, σε υποθέσεις που εκκρεμούσαν ενώπιον του ΟΠΙ έως και την έναρξη ισχύος του παρόντος χορηγείται προθεσμία για την έκδοση της απόφασης του ΟΠΙ έως την 31η.3.2024.».
ΜΕΡΟΣ Ε’
ΜΕΤΑΒΑΤΙΚΕΣ ΔΙΑΤΑΞΕΙΣ
Άρθρο 30
Μεταβατικές διατάξεις
1. Εντός προθεσμίας δύο (2) μηνών από την έναρξη ισχύος του παρόντος οι Ποδοσφαιρικές Ανώνυμες Εταιρίες (Π.Α.Ε.) υποχρεούνται όπως χορηγήσουν γραπτή συναίνεση σε λέσχη φιλάθλων, σύμφωνα με την υποπερ. αα) της περ. α) της παρ. 3 ή την περ. ε) της παρ. 7 του άρθρου 41Β του ν. 2725/1999 (Α’ 121) και να την υποβάλουν στη Γενική Γραμματεία Αθλητισμού (Γ.Γ.Α.). Π.Α.Ε. που δεν συμμορφώνεται με την υποχρέωση του πρώτου εδαφίου, δεν χρηματοδοτείται για το 2024 με την κοινή υπουργική απόφαση που εκδίδεται με βάση το άρθρο 79 του ν. 4764/2020 (Α’ 256).
2. Από την έκδοση της προβλεπόμενης στην παρ. 1 του άρθρου 41Α του ν. 2725/1999 απόφασης του αρμόδιου για τον αθλητισμό Υπουργού περί συγκρότησης της Διαρκούς Επιτροπής για την Αντιμετώπιση της Βίας (Δ.Ε.Α.Β.) λήγει αυτοδικαίως η θητεία της Δ.Ε.Α.Β., η οποία συγκροτήθηκε με την υπό στοιχεία ΥΠΠΟΑ/ΓΔΟΑ/ΔΕΑΕΑ/ΤΕΑΔ/185445/6112/282/186/8.4.2019 απόφαση του Υφυπουργού Πολιτισμού και Αθλητισμού (ΥΟΔΔ 196).
ΜΕΡΟΣ ΣΤ’
ΕΝΑΡΞΗ ΙΣΧΥΟΣ
Άρθρο 31
Έναρξη ισχύος
1. Με την επιφύλαξη της παρ. 2, η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
2. α) Η ισχύς του της περ. ιδ’της παρ. 3 του εσωτερικού άρθρου 41 Α του ν. 2725/1999 για την εισήγηση και επιβολή διοικητικών κυρώσεων από τη Δ.Ε.Α.Β. αρχίζει από την 13η.2.2024,
β) η ισχύς του άρθρου 7, με την εξαίρεση των παρ. 8 και 9, ως προς την πλατφόρμα ταυτοποίησης κατόχων αθλητικών εισιτηρίων αρχίζει από την 9η.4.2024,
γ) η ισχύς του άρθρου 8, με την εξαίρεση των παρ. 8 και 9, ως προς την υποχρέωση λειτουργίας ηλεκτρονικών συστημάτων εποπτείας στις αθλητικές εγκαταστάσεις αρχίζει από την 6η.3.2024,
δ) η ισχύς του άρθρου 11 ως προς την απομείωση χρηματοδότησης των Α.Α.Ε και Τ.Α.Α. αρχίζει από την 1η.1.2025,
ε) η ισχύς του άρθρου 21 ως προς την υποχρέωση των αθλητικών σωματείων, ενώσεων και ομοσπονδιών να εναρμονίσουν το καταστατικό τους με διατάξεις του ν. 2725/1999, αρχίζει από την 1η.1.2024.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 2 Φεβρουαρίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																	




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 2 Φεβρουαρίου 2024 
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

