ΝΟΜΟΣ ΥΠ’ ΑΡΙΘΜ. 5120	
Οργανισμός Ακαδημίας Αθηνών.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΟΡΓΑΝΙΣΜΟΣ ΑΚΑΔΗΜΙΑΣ ΑΘΗΝΩΝ
ΚΕΦΑΛΑΙΟ Α’: ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β’: ΣΚΟΠΟΣ ΤΗΣ ΑΚΑΔΗΜΙΑΣ ΑΘΗΝΩΝ - ΒΑΣΙΚΑ ΧΑΡΑΚΤΗΡΙΣΤΙΚΑ
Άρθρο 3 Σκοπός της Ακαδημίας Αθηνών
Άρθρο 4 Μέσα επίτευξης σκοπού
Άρθρο 5 Εθνική Ακαδημία - Ενιαίο Σώμα
Άρθρο 6 Έδρα
Άρθρο 7 Νομική μορφή - Εποπτεία
ΚΕΦΑΛΑΙΟ Γ’: ΣΥΓΚΡΟΤΗΣΗ ΤΗΣ ΑΚΑΔΗΜΙΑΣ - ΟΡΓΑΝΑ
Άρθρο 8 Τάξεις
Άρθρο 9 Μέλη
Άρθρο 10 Όργανα
ΚΕΦΑΛΑΙΟ Δ’: ΕΠΙΤΡΟΠΕΣ ΤΗΣ ΑΚΑΔΗΜΙΑΣ
Άρθρο 11 Επιτροπές - Έργα
Άρθρο 12 Μέλη Επιτροπών
ΚΕΦΑΛΑΙΟ Ε’: ΕΚΛΟΓΗ ΤΩΝ ΑΚΑΔΗΜΑΪΚΩΝ
Άρθρο 13 Τακτικά μέλη
Άρθρο 14 Επίτιμα μέλη
Άρθρο 15 Ξένοι εταίροι
Άρθρο 16 Αντεπιστέλλοντα μέλη
Άρθρο 17 Εκλογή τακτικού μέλους
Άρθρο 18 Εκλογή τακτικού μέλους χωρίς προκήρυξη
Άρθρο 19 Εκλογή ξένων εταίρων και αντεπιστελλόντων μελών
Άρθρο 20 Ανακήρυξη επίτιμου μέλους
Άρθρο 21 Ανακοίνωση θανάτου
Άρθρο 22 Αυτοδίκαιη παραίτηση τακτικών μελών
Άρθρο 23 Μη ενεργά τακτικά μέλη
Άρθρο 24 Μη τήρηση υποχρεώσεων - Διαγραφή μέλους
ΚΕΦΑΛΑΙΟ ΣΤ’: ΑΡΜΟΔΙΟΤΗΤΕΣ ΤΗΣ ΟΛΟΜΕΛΕΙΑΣ - ΔΙΚΑΙΩΜΑΤΑ ΚΑΙ ΚΑΘΗΚΟΝΤΑ ΤΩΝ ΑΚΑΔΗΜΑΪΚΩΝ
Άρθρο 25 Ολομέλεια - Αρμοδιότητες
Άρθρο 26 Επίτιμα και αντεπιστέλλοντα μέλη - Ξένοι εταίροι
Άρθρο 27 Κατάλογος παρουσίας
ΚΕΦΑΛΑΙΟ Ζ’: ΠΡΟΕΔΡΕΙΟ ΤΗΣ ΑΚΑΔΗΜΙΑΣ
Άρθρο 28 Μέλη του Προεδρείου
Άρθρο 29 Πρόεδρος - Εκλογή - Αναπλήρωση
Άρθρο 30 Γενικός Γραμματέας - Γραμματείς - Εκλογή - Αναπλήρωση
ΚΕΦΑΛΑΙΟ Η’: ΑΡΜΟΔΙΟΤΗΤΕΣ ΤΩΝ ΜΟΝΟΜΕΛΩΝ ΟΡΓΑΝΩΝ ΤΗΣ ΑΚΑΔΗΜΙΑΣ
Άρθρο 31 Αρμοδιότητες Προέδρου
Άρθρο 32 Αρμοδιότητες Γενικού Γραμματέα
Άρθρο 33 Αρμοδιότητες Γραμματέα επί των Πρακτικών
Άρθρο 34 Αρμοδιότητες Γραμματέα επί των Δημοσιευμάτων
Άρθρο 35 Αρμοδιότητες Εφόρου
ΚΕΦΑΛΑΙΟ Θ’: ΠΡΟΕΔΡΕΙΟ ΤΩΝ ΤΑΞΕΩΝ
Άρθρο 36 Σύνθεση Προεδρείου
Άρθρο 37 Πρόεδρος Τάξης
Άρθρο 38 Γραμματέας Τάξης
ΚΕΦΑΛΑΙΟ Ι’: ΑΡΜΟΔΙΟΤΗΤΕΣ ΤΩΝ ΠΡΟΕΔΡΕΙΩΝ ΤΩΝ ΤΑΞΕΩΝ
Άρθρο 39 Αρμοδιότητες Προέδρου Τάξης
Άρθρο 40 Αρμοδιότητες Γραμματέα Τάξης
ΚΕΦΑΛΑΙΟ ΙΑ’: ΣΥΓΚΛΗΤΟΣ ΤΗΣ ΑΚΑΔΗΜΙΑΣ
Άρθρο 41 Σύνθεση Συγκλήτου
Άρθρο 42 Αρμοδιότητες Συγκλήτου
Άρθρο 43 Έκτακτες αρμοδιότητες Συγκλήτου
Άρθρο 44 Συνεδρίες Συγκλήτου
ΚΕΦΑΛΑΙΟ ΙΒ’: ΣΥΝΕΔΡΙΕΣ ΤΗΣ ΟΛΟΜΕΛΕΙΑΣ, ΤΩΝ ΤΑΞΕΩΝ ΚΑΙ ΤΩΝ ΕΠΙΤΡΟΠΩΝ
Άρθρο 45 Συνεδριάσεις Ολομέλειας
Άρθρο 46 Συμμετοχή στις Συνεδρίες
Άρθρο 47 Σύγκληση οργάνων
Άρθρο 48 Δημόσιες και κατ’ ιδίαν συνεδρίες Ολομέλειας
Άρθρο 49 Συνεδρίες Ολομέλειας
Άρθρο 50 Συνεδρίες Τάξεων
Άρθρο 51 Έκτακτες συνεδρίες Ολομέλειας και Τάξεων
Άρθρο 52 Ειδικές αρμοδιότητες Ολομέλειας
Άρθρο 53 Απαρτία και πλειοψηφία
Άρθρο 54 Δημόσιες πανηγυρικές συνεδρίες
ΚΕΦΑΛΑΙΟ ΙΓ’: ΔΗΜΟΣΙΕΥΜΑΤΑ ΤΗΣ ΑΚΑΔΗΜΙΑΣ
Άρθρο 55 Αυτοτελές Τμήμα Έκδοσης Δημοσιευμάτων
Άρθρο 56 Ειδικότερα ζητήματα δημοσιευμάτων
Άρθρο 57 Επιτροπή των Δημοσιευμάτων
Άρθρο 58 Σειρά «Πραγματείες»
Άρθρο 59 Δικαιώματα επί έργων που εκδίδει η Ακαδημία
Άρθρο 60 Απαγόρευση επανεκδόσεων
ΚΕΦΑΛΑΙΟ ΙΔ’: ΒΙΒΛΙΟΘΗΚΗ ΚΑΙ ΑΡΧΕΙΑ ΤΗΣ ΑΚΑΔΗΜΙΑΣ
Άρθρο 61 Βιβλιοθήκη, Αρχεία, Βιβλιοπωλείο
ΚΕΦΑΛΑΙΟ ΙΕ’: ΒΡΑΒΕΥΣΕΙΣ ΤΗΣ ΑΚΑΔΗΜΙΑΣ - ΥΠΟΤΡΟΦΙΕΣ
Άρθρο 62 Βραβεία της Ακαδημίας
Άρθρο 63 Απαγόρευση βράβευσης
Άρθρο 64 Αριστείο της Ακαδημίας
Άρθρο 65 Υποτροφίες - Διαδικασία απονομής τιμητικών διακρίσεων
ΚΕΦΑΛΑΙΟ ΙΣΤ’: ΚΕΝΤΡΑ ΕΡΕΥΝΑΣ ΤΗΣ ΑΚΑΔΗΜΙΑΣ
Άρθρο 66 Ερευνητικά Κέντρα και Γραφεία Έρευνας
Άρθρο 67 Ερευνητικά Κέντρα
Άρθρο 68 Γραφεία Έρευνας
Άρθρο 69 Προσωπικό Ερευνητικών Κέντρων και Γραφείων Έρευνας
Άρθρο 70 Οικονομικά ζητήματα
ΚΕΦΑΛΑΙΟ ΙΖ’: ΠΟΡΟΙ ΤΗΣ ΑΚΑΔΗΜΙΑΣ
Άρθρο 71 Πηγές των πόρων
ΚΕΦΑΛΑΙΟ ΙΗ’: ΔΙΑΧΕΙΡΙΣΗ ΤΩΝ ΠΟΡΩΝ ΚΑΙ ΤΗΣ ΠΕΡΙΟΥΣΙΑΣ ΤΗΣ ΑΚΑΔΗΜΙΑΣ
Άρθρο 72 Προϋπολογισμοί
Άρθρο 73 Δαπάνες και εντάλματα
Άρθρο 74 Αναμόρφωση προϋπολογισμών
Άρθρο 75 Απαλλαγές
Άρθρο 76 Δωρεές και κληροδοτήματα
Άρθρο 77 Οφειλές τρίτων
ΚΕΦΑΛΑΙΟ ΙΘ’: ΛΟΙΠΕΣ ΔΙΑΤΑΞΕΙΣ
Άρθρο 78 Διεθνές Κοινό των Ακαδημιών
Άρθρο 79 Έμβλημα Ακαδημίας
ΚΕΦΑΛΑΙΟ Κ’: ΕΞΟΥΣΙΟΔΟΤΙΚΕΣ, ΤΕΛΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 80 Εξουσιοδοτικές διατάξεις
Άρθρο 81 Τελικές διατάξεις
Άρθρο 82 Μεταβατικές διατάξεις
Άρθρο 83 Καταργούμενες διατάξεις
ΜΕΡΟΣ Β’: ΕΠΕΙΓΟΥΣΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΤΩΝ ΥΠΟΥΡΓΕΙΩΝ ΠΑΙΔΕΙΑΣ, ΘΡΗΣΚΕΥΜΑΤΩΝ ΚΑΙ ΑΘΛΗΤΙΣΜΟΥ ΚΑΙ ΥΓΕΙΑΣ
Άρθρο 84 Ρύθμιση για οργανικές θέσεις κλάδων εκπαιδευτικού προσωπικού της πρωτοβάθμιας εκπαίδευσης - Προσθήκη άρθρου 13Α στον ν. 1566/1985
Άρθρο 85 Σύσταση οργανικών θέσεων Ειδικού Εκπαιδευτικού Προσωπικού και Ειδικού Βοηθητικού Προσωπικού στις Σχολικές Μονάδες Ειδικής Αγωγής και Εκπαίδευσης - Προσθήκη άρθρου 35Α στον ν. 1566/1985
Άρθρο 86 Προσόντα για τη συμμετοχή στη διαδικασία επιλογής διευθυντών δημόσιων σχολών Ανώτερης Επαγγελματικής Κατάρτισης - Τροποποίηση περ. β) παρ. 1 άρθρου 31 ν. 4763/2020
Άρθρο 87 Κάλυψη συνολικών δαπανών μετακινήσεων εκτός έδρας υπαλλήλων του Εθνικού Κέντρου Άμεσης Βοήθειας για τα έτη 2024 και 2025 - Προσθήκη παρ. 2Β στο άρθρο 100 του ν. 4270/2014
ΜΕΡΟΣ Γ’: ΈΝΑΡΞΗ ΙΣΧΥΟΣ
Άρθρο 88 Έναρξη ισχύος
ΜΕΡΟΣ Α’
ΟΡΓΑΝΙΣΜΟΣ ΑΚΑΔΗΜΙΑΣ ΑΘΗΝΩΝ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος είναι ο εκσυγχρονισμός του πλαισίου οργάνωσης και λειτουργίας της Ακαδημίας Αθηνών, σύμφωνα με τις εξελίξεις στον ακαδημαϊκό χώρο στην Ελλάδα και το εξωτερικό, προκειμένου το κορυφαίο ίδρυμα των επιστημών, των γραμμάτων και των καλών τεχνών της χώρας να ανταποκρίνεται στις σύγχρονες εξελίξεις στον ακαδημαϊκό χώρο και στις προκλήσεις που θέτουν η ραγδαία επιστημονική και τεχνολογική πρόοδος και η μετάβαση στην ψηφιακή εποχή.
Άρθρο 2
Αντικείμενο
Αντικείμενο του παρόντος είναι: α) η επικαιροποίηση του Οργανισμού της Ακαδημίας Αθηνών στη σύγχρονη, δημοτική γλώσσα, β) η εισαγωγή νέων, σύγχρονων επιστημονικών αντικειμένων στον επιστημονικό προσανατολισμό της, γ) η αντιμετώπιση λειτουργικών ζητημάτων και η βελτίωση της εσωτερικής διάρθρωσής της μέσω της ευχερέστερης λήψης αποφάσεων από τα συλλογικά όργανα, δ) η μείωση της γραφειοκρατίας και η αποκέντρωση αρμοδιοτήτων της σε όργανα που συμβάλλουν στην εύρυθμη λειτουργία και την επίτευξη των στόχων της, ε) η προβολή του έργου της με κάθε πρόσφορο, έντυπο και ηλεκτρονικό μέσο επικοινωνίας, και στ) η διευκόλυνση της συνεργασίας της με δημόσιους και ιδιωτικούς φορείς, με δημόσια και ιδιωτικά ερευνητικά κέντρα και ινστιτούτα, με Ανώτατα Εκπαιδευτικά Ιδρύματα (Α.Ε.Ι.) του εσωτερικού και του εξωτερικού, με διεθνείς οργανισμούς, καθώς και με ιδρύματα ή άλλα νομικά πρόσωπα που επιδιώκουν κοινωφελείς σκοπούς.
ΚΕΦΑΛΑΙΟ Β’
ΣΚΟΠΟΣ ΤΗΣ ΑΚΑΔΗΜΙΑΣ ΑΘΗΝΩΝ - ΒΑΣΙΚΑ ΧΑΡΑΚΤΗΡΙΣΤΙΚΑ
Άρθρο 3
Σκοπός της Ακαδημίας Αθηνών
Η Ακαδημία των Επιστημών, των Γραμμάτων και των Καλών Τεχνών, η οποία ιδρύθηκε στην Αθήνα με την από 18 Μαρτίου 1926 συντακτική απόφαση περί οργανισμού της Ακαδημίας Αθηνών, που κυρώθηκε με το άρθρο πρώτο του ν. 4398/1929 (Α’ 308), με τον τίτλο «Ακαδημία Αθηνών» (εφεξής «Ακαδημία») έχει ως σκοπό:
α) Την καλλιέργεια, την προαγωγή και τη διάδοση των επιστημών, των γραμμάτων και των καλών τεχνών και των ανθρώπινων γνώσεων, με τη συνένωση σε σώμα και τη συνεργασία των επιφανέστερων Ελλήνων, στους τομείς της επιστήμης, των γραμμάτων και των καλών τεχνών,
β) την καλλιέργεια, προαγωγή και διάδοση της ελληνικής γλώσσας και της ελληνικής πολιτιστικής κληρονομιάς,
γ) τη διενέργεια βασικής και εφαρμοσμένης έρευνας σε όλες τις επιστήμες, θετικές και θεωρητικές, και σε όλα τα πεδία και τους κλάδους αυτών,
δ) την επικοινωνία και συνεργασία με ξένες ακαδημίες και τη συμμετοχή της στις ευρωπαϊκές και διεθνείς ενώσεις των ακαδημιών, καθώς και τη συνεργασία με διακεκριμένους Έλληνες του εσωτερικού ή του εξωτερικού στους τομείς ενδιαφέροντός της,
ε) την επικοινωνία με την επιστημονική και την καλλιτεχνική κοινότητα, καθώς και με αντιπροσωπευτικούς κοινωνικούς φορείς,
στ) την εκφορά δημόσιου λόγου, σε ζητήματα ευρύτερου ενδιαφέροντος,
ζ) τη διατύπωση γνωμών, προτάσεων, κρίσεων και την έκδοση αποφάσεων, που μπορούν να διαφωτίσουν και να συνδράμουν δημόσιες αρχές ή ιδιωτικούς κοινωφελείς φορείς, με σκοπό την εξυπηρέτηση των εθνικών αναγκών, και
η) την προώθηση και επιβράβευση της αριστείας και της επιστημονικής, πολιτιστικής, οικονομικής και κοινωνικής προόδου της χώρας.
Άρθρο 4
Μέσα επίτευξης σκοπού
1. Τα μέσα, με τα οποία επιδιώκεται ο σκοπός της Ακαδημίας, είναι, ιδίως, τα εξής:
α) Η ίδρυση, διοίκηση και λειτουργία ερευνητικών κέντρων, γραφείων έρευνας, ινστιτούτων, εργαστηρίων και ιδρυμάτων, η εκπόνηση και υλοποίηση ερευνητικών προγραμμάτων, καθώς και η συμμετοχή μελών και ερευνητών της σε προγράμματα, ερευνητικές ομάδες και επιτροπές,
β) η έκδοση, σε ηλεκτρονική ή έντυπη μορφή, βιβλίων, μελετών, πρακτικών και λοιπών έργων της, οι δημοσιεύσεις επιστημονικών εργασιών σε περιοδικά ή άλλα έντυπα ή στο διαδίκτυο, καθώς και η λειτουργία βιβλιοπωλείου,
γ) η απονομή αριστείων και βραβείων ή άλλων τιμητικών διακρίσεων, με υλικές ή ηθικές αμοιβές, σε φυσικά πρόσωπα ή φορείς που διακρίθηκαν ιδιαίτερα στον επιστημονικό, καλλιτεχνικό ή άλλο τομέα ή στο πεδίο της κοινωνικής αλληλεγγύης και ευποιίας,
δ) η χορήγηση υποτροφιών ή άλλων οικονομικών ενισχύσεων, ιδίως για μεταπτυχιακές ή διδακτορικές σπουδές ή μεταδιδακτορική έρευνα στο εσωτερικό ή το εξωτερικό,
ε) η οικονομική ή ηθική ενίσχυση ερευνητικών προγραμμάτων ή αποστολών, ανασκαφών και εκδόσεων βιβλίων ή περιοδικών,
στ) η συγκρότηση βιβλιοθηκών, αρχείων και συλλογών,
ζ) η οργάνωση επιστημονικών και καλλιτεχνικών εκδηλώσεων και εκθέσεων με ανακοινώσεις και ομιλίες μελών και ερευνητών της Ακαδημίας, καθώς και με ομιλίες προσκεκλημένων διακεκριμένων επιστημόνων, λογοτεχνών ή καλλιτεχνών και η διοργάνωση σεμιναρίων και άλλων συνεργασιών με αυτούς, και
η) η παροχή γνωμοδοτήσεων, ιδίως από τα Κέντρα της Ακαδημίας.
2. Στο πλαίσιο των σκοπών της και προς εκπλήρωσή τους, η Ακαδημία μπορεί να συνεργάζεται με φορείς του δημόσιου τομέα όπως αυτός οριοθετείται στην περ. α’ της παρ. 1 του άρθρου 14 του ν. 4270/2014 (Α’ 143), περί ορισμών, και του ιδιωτικού τομέα, με δημόσια και ιδιωτικά ερευνητικά κέντρα και ινστιτούτα, με Ανώτατα Εκπαιδευτικά Ιδρύματα του εσωτερικού και του εξωτερικού, με διεθνείς οργανισμούς, καθώς και με ιδρύματα ή άλλα νομικά πρόσωπα που επιδιώκουν κοινωφελείς σκοπούς.
Άρθρο 5
Εθνική Ακαδημία - Ενιαίο σώμα
1. Η Ακαδημία Αθηνών είναι η Εθνική Ακαδημία της Ελλάδας, η οποία την εκπροσωπεί σε κάθε ένωση ή σύμπραξη ακαδημιών και επιστημονικών ιδρυμάτων, των οποίων είναι μέλος.
2. Η Ακαδημία αποτελεί ενιαίο σώμα που συνεδριάζει σε τακτά χρονικά διαστήματα στην έδρα της, σύμφωνα με τον παρόντα Οργανισμό.
Άρθρο 6
Έδρα
Η Ακαδημία εδρεύει στην Αθήνα, στο Μέγαρο επί της οδού Πανεπιστημίου 28, το οποίο ανεγέρθηκε με δαπάνες των αειμνήστων Σίμωνος και Ιφιγένειας Σίνα, προς αποκλειστική χρήση από αυτήν. Το κτίριο αυτό με τους κήπους του και τον περιβάλλοντα χώρο, που ορίζεται από τις οδούς Πανεπιστημίου, Σίνα, Ακαδημίας και Πατριάρχου Γρηγορίου Ε’ και έχει κηρυχθεί ιστορικό διατηρητέο μνημείο, ανήκει κατά πλήρες δικαίωμα κυριότητας στην Ακαδημία και χρησιμοποιείται από αυτή, προς εκπλήρωση των σκοπών της.
Άρθρο 7
Νομική μορφή - Εποπτεία
Η Ακαδημία λειτουργεί ως αυτοδιοικούμενο νομικό πρόσωπο δημόσιου δικαίου και εποπτεύεται από τον Υπουργό Παιδείας, Θρησκευμάτων και Αθλητισμού.
ΚΕΦΑΛΑΙΟ Γ’
ΣΥΓΚΡΟΤΗΣΗ ΤΗΣ ΑΚΑΔΗΜΙΑΣ - ΟΡΓΑΝΑ
Άρθρο 8
Τάξεις
1. Η Ακαδημία αποτελείται από τρεις (3) Τάξεις που είναι οι εξής:
α) Η Α’ Τάξη των Θετικών Επιστημών, η οποία περιλαμβάνει τα μαθηματικά, τη φυσική, τη μηχανική, τις επιστήμες του μηχανικού, την αστρονομία-αστροφυσική, την αστροσωματιδιακή και την κοσμολογία, τη χημεία, τις γεωφυσικές και περιβαλλοντικές επιστήμες, την επιστήμη των υπολογιστών, τις επιστήμες υγείας και ζωής, τις τεχνολογικές, γεωτεχνικές και στρατιωτικές επιστήμες και κάθε άλλο κλάδο των εν γένει θετικών επιστημών, συμπεριλαμβανομένων των πρακτικών εφαρμογών τους.
β) Η B’ Τάξη των Γραμμάτων και των Καλών Τεχνών, η οποία περιλαμβάνει τις επιστήμες των γραμμάτων και τις καλές τέχνες, ιδίως τη φιλολογία, τη γλωσσολογία, τη λαογραφία, την ιστορία, την αρχαιολογία, την επιγραφική, τη νομισματική, τη λογοτεχνία (πεζογραφία και ποίηση), την αρχιτεκτονική, το θέατρο, τη μουσική, τη ζωγραφική, τη γλυπτική και τις λοιπές εικαστικές τέχνες.
γ) Η Γ’ Τάξη των Ηθικών και Κοινωνικών Επιστημών, η οποία περιλαμβάνει τη φιλοσοφία, τη νομική, τις πολιτικές, οικονομικές και λοιπές κοινωνικές επιστήμες, την παιδαγωγική, τη θεολογία και τη μελέτη των σχετικών με τις επιστήμες αυτές ιστορικών ή άλλων ζητημάτων.
2. Αν υπάρχει μερική επικάλυψη γνωστικών αντικειμένων από περισσότερες τάξεις και προκύπτει διαφωνία περί της αρμοδιότητας, η διαφωνία αυτή επιλύεται αρχικά με κοινή απόφαση των τάξεων που εμπλέκονται, και αν δεν καταστεί δυνατή η λήψη απόφασης, με απόφαση της Ολομέλειας.
Άρθρο 9
Μέλη
1. Ο αριθμός των τακτικών μελών της Ακαδημίας ορίζεται σε εβδομήντα πέντε (75), εκ των οποίων είκοσι πέντε (25) αντιστοιχούν σε κάθε Τάξη.
2. Η Ακαδημία έχει: α) σαράντα πέντε (45) θέσεις ξένων εταίρων, εκ των οποίων δεκαπέντε (15) αντιστοιχούν σε κάθε Τάξη, β) τριακόσιες (300) θέσεις αντεπιστελλόντων μελών, εκ των οποίων εκατό (100) αντιστοιχούν σε κάθε Τάξη και γ) θέσεις επίτιμων μελών, χωρίς όριο σε αριθμό και Τάξη.
Άρθρο 10
Όργανα
1. Συλλογικά όργανα της Ακαδημίας είναι: α) η Ολομέλεια, β) η Σύγκλητος, γ) το Προεδρείο και δ) οι Τάξεις.
2. Μονομελή όργανα είναι: α) ο Πρόεδρος, β) ο Γενικός Γραμματέας, γ) οι Πρόεδροι των Τάξεων και δ) ο Έφορος.
3. Τα όργανα της Ακαδημίας επικουρούνται από επιτροπές και μπορούν να συνιστούν και ομάδες εργασίας.
ΚΕΦΑΛΑΙΟ Δ’
ΕΠΙΤΡΟΠΕΣ ΤΗΣ ΑΚΑΔΗΜΙΑΣ
Άρθρο 11
Επιτροπές - Έργα
1. Οι επιτροπές είναι μόνιμες ή προσωρινές και εκτελούν έργα αρμοδιότητας της Ακαδημίας ή ειδικές αποστολές.
2. Οι μόνιμες επιτροπές αναλαμβάνουν έργα μακράς χρονικής διάρκειας. Οι προσωρινές επιτροπές αναλαμβάνουν έργα που απαιτούν ειδική έκθεση ή εξέταση, διεκπεραίωση αιτήσεων από δημόσιες αρχές ή διεκπεραίωση βραχείας χρονικής διάρκειας μελετών, ερευνών ή εν γένει εργασιών σχετικών προς τα έργα και τις αρμοδιότητες της Ακαδημίας.
3. Οι επιτροπές υποβάλλουν περιοδικώς στην Ακαδημία εκθέσεις για τις εργασίες και τις υποθέσεις εν γένει, που τους ανατέθηκαν. Το Προεδρείο της Ακαδημίας παρακολουθεί την πορεία των εργασιών των Επιτροπών και, αν υπάρχει καθυστέρηση, μπορεί να καλεί τους Προέδρους των Επιτροπών να επισπεύσουν τις εργασίες τους.
4. Οι λεπτομέρειες λειτουργίας των επιτροπών ρυθμίζονται σύμφωνα με την παρ. 1 του άρθρου 80.
Άρθρο 12
Μέλη Επιτροπών
1. Τα μέλη των μόνιμων επιτροπών ορίζονται από τη Σύγκλητο και έχουν θητεία δύο (2) ετών, η οποία δύναται να ανανεώνεται.
2. Τα μέλη των προσωρινών επιτροπών ορίζονται από το Προεδρείο της Ακαδημίας.
3. Οι επιτροπές συγκροτούνται από μέλη της Ακαδημίας, τακτικά, αντεπιστέλλοντα ή επίτιμα, ή ξένους εταίρους, από την ίδια τάξη ή, αν η φύση των σχετικών ζητημάτων το απαιτεί, από διαφορετικές τάξεις, ή από ερευνητές της Ακαδημίας και από τρίτους.
4. Τα μέλη των επιτροπών, μόνιμων και προσωρινών, καλούνται σε πρώτη συνεδρία από τον Γενικό Γραμματέα. Τα μέλη κάθε επιτροπής εκλέγουν τον Πρόεδρό της και τον Γραμματέα της. Ο Πρόεδρος συγκαλεί εφεξής την επιτροπή σε συνεδρία.
ΚΕΦΑΛΑΙΟ Ε’
ΕΚΛΟΓΗ ΤΩΝ ΑΚΑΔΗΜΑΪΚΩΝ
Άρθρο 13
Τακτικά μέλη
1. Τα τακτικά μέλη της Ακαδημίας είναι ισόβια και φέρουν τον τίτλο «Ακαδημαϊκός» ή τον τίτλο «μέλος της Ακαδημίας Αθηνών», με ή χωρίς τη λέξη «τακτικό».
2. Τακτικά μέλη της Ακαδημίας εκλέγονται Έλληνες πολίτες ή αλλοδαποί με ελληνική εθνική καταγωγή, που έχουν διακριθεί στις επιστήμες ή τα γράμματα ή τις καλές τέχνες με σπουδαία έργα. Οι εκλεγόμενοι πρέπει να έχουν τη συνήθη διαμονή τους στην Ελλάδα.
Άρθρο 14
Επίτιμα μέλη
Επίτιμα μέλη της Ακαδημίας ανακηρύσσονται Έλληνες ή αλλοδαποί που έχουν προσφέρει, με σπουδαίες εργασίες ή δωρεές ή με οποιονδήποτε άλλον τρόπο, μεγάλες υπηρεσίες στην Ακαδημία, στο ελληνικό έθνος ή στην ανθρωπότητα. Τα επίτιμα μέλη της Ακαδημίας είναι ισόβια.
Άρθρο 15
Ξένοι εταίροι
1. Ξένοι εταίροι της Ακαδημίας εκλέγονται αλλοδαποί ή Έλληνες που διαμένουν στο εξωτερικό, οι οποίοι συγκαταλέγονται μεταξύ των κορυφαίων που έχουν διακριθεί στις επιστήμες, τα γράμματα ή τις καλές τέχνες. Οι ξένοι εταίροι είναι ισόβιοι.
2. Οι ξένοι εταίροι φέρουν τον τίτλο «Ακαδημαϊκός» ή τον τίτλο «μέλος της Ακαδημίας Αθηνών», με ή χωρίς τη λέξη «τακτικό».
Άρθρο 16
Αντεπιστέλλοντα μέλη
Αντεπιστέλλοντα μέλη της Ακαδημίας εκλέγονται Έλληνες ή αλλοδαποί που έχουν διακριθεί με έργα τους στις επιστήμες, τα γράμματα ή τις καλές τέχνες. Τα αντεπιστέλλοντα μέλη είναι ισόβια.
Άρθρο 17
Εκλογή τακτικού μέλους
1. Αν υπάρχει κενή έδρα τακτικού μέλους, η οικεία Τάξη υποβάλλει, όταν κρίνει αναγκαία την πλήρωσή της, αιτιολογημένη πρόταση προς την Ολομέλεια, η οποία αποφασίζει για την προκήρυξη της έδρας. Για την απαρτία των συνεδριών της Τάξης και της Ολομέλειας απαιτούνται τα τρία πέμπτα (3/5) των ενεργών τακτικών μελών τους, οι δε σχετικές αποφάσεις λαμβάνονται με απόλυτη πλειοψηφία των παρόντων, η οποία δεν μπορεί να είναι μικρότερη των δύο πέμπτων (2/5) των ενεργών τακτικών μελών της Τάξης ή της Ολομέλειας.
2. Δεν απαιτείται απόφαση της Ολομέλειας, σύμφωνα με την παρ. 1, αν η οικεία Τάξη αποφασίσει για την πλήρωση της έδρας με απαρτία τουλάχιστον των τριών τετάρτων (3/4) των ενεργών τακτικών μελών της και με πλειοψηφία των δύο τρίτων (2/3) των παρόντων. Στην περίπτωση αυτή, η απόφαση της Τάξης ανακοινώνεται στην Ολομέλεια, η οποία προχωρεί στη διαδικασία προκήρυξης σύμφωνα με την παρ. 5.
3. Αν το ένα τρίτο (1/3) των ενεργών τακτικών μελών μιας Τάξης ζητήσουν, με γραπτή πρόταση προς την Ολομέλεια, την προκήρυξη κενής έδρας της Τάξης τους, δεν εφαρμόζεται η παρ. 1, αλλά η Ολομέλεια μπορεί να αποφασίσει την προκήρυξη με απαρτία των τεσσάρων πέμπτων (4/5) των ενεργών μελών της και με πλειοψηφία των τεσσάρων πέμπτων (4/5) των παρόντων μελών.
4. Οι ψηφοφορίες στην Τάξη και την Ολομέλεια, σύμφωνα με τις παρ. 1 έως 3, είναι φανερές.
5. Αν η Ακαδημία αποφασίσει την προκήρυξη για την πλήρωση κενής έδρας, η απόφαση αναγγέλλεται σε δημόσια συνεδρία της Ολομέλειας από τον Πρόεδρό της και ακολουθεί η δημοσίευση της προκήρυξης με την προθεσμία για την υποβολή υποψηφιοτήτων, σύμφωνα με την παρ. 6 του άρθρου 80. Μετά από τη λήξη της προθεσμίας, ο Πρόεδρος ανακοινώνει τα ονόματα των υποψηφίων σε συνεδρία της Ολομέλειας.
6. Ο κατάλογος των υποψηφίων και τα έργα τους διαβιβάζονται στην οικεία Τάξη, η οποία ορίζει τριμελή Επιτροπή που αποτελείται από ενεργά τακτικά μέλη, προκειμένου να συνταχθεί εισηγητική έκθεση μετά την αξιολόγηση των έργων και των προσόντων των υποψηφίων. Η έκθεση κοινοποιείται εγγράφως σε όλα τα μέλη της Τάξης. Ακολουθεί συζήτηση σε συνεδρία της Τάξης για την έγκριση της έκθεσης, με απαρτία των τριών πέμπτων (3/5) των ενεργώ?ν τακτικώ?ν μελώ?ν και με πλειοψηφία των παρόντων, η οποία δεν μπορεί να είναι μικρότερη από τα δύο πέμπτα (2/5) των ενεργών τακτικών μελών. Τέλος, η Τάξη υποβάλλει σε όλα τα μέλη της Ολομέλειας την εισηγητική έκθεση που εγκρίθηκε, μαζί με την πρότασή της για τα προσόντα ενός ή περισσότερων υποψηφίων προς εκλογή, η οποία περιλαμβάνει κατάλογο έως τριών (3) υποψηφίων που προτείνονται με σειρά προτίμησης. Οι σχετικές ψηφοφορίες είναι μυστικές. Το έργο των τριμελών επιτροπών και η διαδικασία στην Τάξη ολοκληρώνονται σε εύλογο χρονικό διάστημα. Στην περίπτωση της παρ. 3 η σύνταξη εισηγητικής έκθεσης ανατίθεται σε επιτροπή που ορίζεται από την Τάξη, στην οποία ανήκει η υπό πλήρωση έδρα, και η οποία αποτελείται από μέλη της Τάξης αυτής.
7. Κατά την πρώτη τακτική συνεδρία μετά την υποβολή της πρότασης της παρ. 6, η Ολομέλεια συζητεί για τα προσόντα των υποψηφίων που προτείνονται από την Τάξη και αποφασίζει με την απαρτία και την πλειοψηφία της παρ. 1 του άρθρου 53 για την προσθήκη ή μη και άλλου ή άλλων υποψηφίων που έχουν παραλειφθεί από την πρόταση, υπό την προϋπόθεση ότι οι τελευταίοι προτείνονται εγγράφως από δέκα (10), τουλάχιστον, τακτικά ενεργά μέλη της Ακαδημίας.
8. Στην επόμενη τακτική συνεδρία της η Ολομέλεια, χωρίς άλλη συζήτηση, αποφασίζει για την εκλογή, με απαρτία των τριών πέμπτων (3/5) των ενεργών τακτικών μελών της και με απόλυτη πλειοψηφία των ενεργών τακτικών μελών της. Αν στην πρώτη ψηφοφορία δεν επιτευχθεί απόλυτη πλειοψηφία, η ψηφοφορία επαναλαμβάνεται μέχρι δύο (2) φορές. Αν οι υποψήφιοι είναι περισσότεροι των δύο (2), στην τρίτη ψηφοφορία παραμένουν ως υποψήφιοι οι δύο (2) επικρατέστεροι κατά τη δεύτερη ψηφοφορία, ενώ κατά τα λοιπά εφαρμόζεται το τελευταίο εδάφιο της παρ. 3 του άρθρου 53. Οι ψηφοφορίες της παρούσας είναι μυστικές.
9. Αν κατά τη συνεδρία της παρ. 8 δεν επιτευχθεί η απαρτία που προβλέπεται στην ίδια παράγραφο, η διαδικασία εκλογής επαναλαμβάνεται στην επόμενη τακτική συνεδρία, κατά την οποία αρκεί η απαρτία της παρ. 1 του άρθρου 53, ενώ απαιτείται η πλειοψηφία της παρ. 8.
10. Το αποτέλεσμα της εκλογής τακτικού μέλους υποβάλλεται στον Υπουργό Παιδείας, Θρησκευμάτων και Αθλητισμού, ο οποίος προτείνει στον Πρόεδρο της Δημοκρατίας την έκδοση σχετικού διατάγματος. Τα τακτικά μέλη αναλαμβάνουν, με αυτοπρόσωπη παράστασή τους, τα καθήκοντά τους στη συνεδρία κατά την οποία ανακοινώνεται στην Ολομέλεια, από τον Πρόεδρό της, η δημοσίευση του προεδρικού διατάγματος εκλογής τους.
Άρθρο 18
Εκλογή τακτικού μέλους χωρίς προκήρυξη
1. Κενή έδρα τακτικού μέλους μπορεί να πληρωθεί με εκλογή χωρίς προκήρυξη, εφόσον κριθεί ότι ο εκλεγόμενος, αφενός έχει αποκτήσει με τα έργα και τα προσόντα του γενική αναγνώριση στον κλάδο του, και αφετέρου διακρίνεται προδήλως μεταξύ των ομολόγων του.
2. Η σχετική πρόταση υποβάλλεται από το ένα τρίτο (1/3) τουλάχιστον των ενεργών τακτικών μελών της Ακαδημίας προς το Προεδρείο, το οποίο ορίζει τριμελή Επιτροπή από ενεργά τακτικά μέλη της Ακαδημίας συναφών ειδικοτήτων για τη σύνταξη εισηγητικής έκθεσης.
3. Η πρόταση συζητείται στην Ολομέλεια, η οποία στην ίδια συνεδρία αποφασίζει για την εκλογή, εφόσον παρίστανται τα τρία πέμπτα (3/5) των ενεργών τακτικών μελών της, με πλειοψηφία των τριών πέμπτων (3/5) των ενεργών τακτικών μελών της.
4. Η ψηφοφορία είναι φανερή και μπορεί να επαναληφθεί μέχρι δύο (2) φορές. Αν και στην τρίτη ψηφοφορία δεν ληφθεί θετική απόφαση, η διαδικασία κηρύσσεται άγονη.
5. Το αποτέλεσμα της εκλογής, εφόσον είναι θετικό, υποβάλλεται στον Υπουργό Παιδείας, Θρησκευμάτων και Αθλητισμού, ο οποίος προτείνει στον Πρόεδρο της Δημοκρατίας την έκδοση σχετικού διατάγματος. Τα τακτικά μέλη του παρόντος άρθρου αναλαμβάνουν, με αυτοπρόσωπη παράστασή τους, τα καθήκοντά τους στη συνεδρία κατά την οποία ανακοινώνεται στην Ολομέλεια, από τον Πρόεδρό της, η δημοσίευση του προεδρικού διατάγματος εκλογής τους.
Άρθρο 19
Εκλογή ξένων εταίρων 
και αντεπιστελλόντων μελών
1. Η εκλογή των ξένων εταίρων και των αντεπιστελλόντων μελών γίνεται με ανάλογη εφαρμογή του άρθρου 17, χωρίς πρόσκληση για υποβολή υποψηφιότητας, όταν πρόκειται για εκλογή ξένου εταίρου ή ξένου αντεπιστέλλοντος μέλους. Η εκλογή αντεπιστέλλοντος μέλους από Έλληνες του εσωτερικού γίνεται μετά από προκήρυξη.
2. Το αποτέλεσμα της εκλογής ξένου εταίρου ή αντεπιστέλλοντος μέλους της Ακαδημίας υποβάλλεται στον Υπουργό Παιδείας, Θρησκευμάτων και Αθλητισμού, ο οποίος προτείνει στον Πρόεδρο της Δημοκρατίας την έκδοση σχετικού διατάγματος.
Άρθρο 20
Ανακήρυξη επίτιμου μέλους
1. Για την ανακήρυξη επίτιμου μέλους της Ακαδημίας απαιτείται πρόταση από πέντε (5), τουλάχιστον, ενεργά τακτικά μέλη και, στη συνέχεια, συγκρότηση από την Ολομέλεια επταμελούς Επιτροπής, στην οποία μετέχουν ο Πρόεδρος της Ακαδημίας, που προεδρεύει αυτής και δύο (2) τακτικά μέλη από κάθε Τάξη, που προτείνονται από αυτήν.
2. Η Επιτροπή υποβάλλει, σε ειδική τακτική συνεδρία της Ολομέλειας, έκθεση ειδικώς και επαρκώς αιτιολογημένη, ως προς την ανακήρυξη του υποψηφίου που προτείνεται ως επίτιμο μέλος.
3. Η Ολομέλεια συζητεί και αποφασίζει για την ανακήρυξη με απόλυτη πλειοψηφία του συνολικού αριθμού των ενεργών τακτικών μελών της και με φανερή ψηφοφορία.
4. Το αποτέλεσμα της ανακήρυξης επίτιμου μέλους υποβάλλεται στον Υπουργό Παιδείας, Θρησκευμάτων και Αθλητισμού, ο οποίος προτείνει στον Πρόεδρο της Δημοκρατίας την έκδοση σχετικού διατάγματος.
Άρθρο 21
Ανακοίνωση θανάτου
Ο θάνατος μέλους ή ξένου εταίρου της Ακαδημίας ανακοινώνεται από τον Πρόεδρο κατά την πρώτη, μετά τη γνωστοποίηση του θανάτου, συνεδρία της Ολομέλειας.
Άρθρο 22
Αυτοδίκαιη παραίτηση τακτικών μελών
1. Τακτικό μέλος της Ακαδημίας που απουσιάζει συνεχώς και αδικαιολόγητα από τις συνεδρίες της για χρονικό διάστημα μεγαλύτερο των εννέα (9) μηνών, με την επιφύλαξη της παρ. 3, διατηρεί μεν τον τίτλο του τακτικού μέλους, αλλά θεωρείται ότι παραιτήθηκε και η έδρα του λογίζεται ως κενή. Στην περίπτωση αυτή η Σύγκλητος εκδίδει διαπιστωτική πράξη περί αυτοδίκαιης παραίτησης του τακτικού μέλους, κατά της οποίας μπορεί να ασκηθεί ενδικοφανής προσφυγή εντός προθεσμίας είκοσι (20) ημερών από τη γνωστοποίηση της πράξης. Η ενδικοφανής προσφυγή εξετάζεται από την Ολομέλεια, η οποία αποφασίζει μετά από εισήγηση της οικείας Τάξης.
2. Το μέλος που παραιτήθηκε αυτοδικαίως, δύναται να ανακαταλάβει την έδρα με απόφαση της Ολομέλειας, που εκδίδεται ύστερα από αίτησή του ή αυτεπαγγέλτως, μετά από ειδικά αιτιολογημένη πρόταση της Τάξης, ακόμη και αν ο νόμιμος αριθμός των τακτικών μελών της Τάξης έχει συμπληρωθεί.
3. Αν υπάρχει αποδεδειγμένη ανάγκη μακράς απουσίας τακτικού μέλους, η Ολομέλεια, ύστερα από εισήγηση της Συγκλήτου, μπορεί να χορηγήσει άδεια απουσίας στο τακτικό μέλος, η διάρκεια της οποίας δεν συνυπολογίζεται στους εννέα (9) μήνες της παρ. 1.
Άρθρο 23
Μη ενεργά τακτικά μέλη
1. Δεν λογίζονται ως ενεργά τακτικά μέλη: α) όσοι απουσιάζουν εκτός Ελλάδος και για όσο χρόνο διαρκεί η απουσία τους, σύμφωνα με δήλωσή τους προς το Προεδρείο της Ακαδημίας και με διαπιστωτική πράξη του Προεδρείου, β) όσοι ασθενούν ή κωλύονται για άλλο λόγο για χρονικό διάστημα μεγαλύτερο του ενός (1) μηνός, σύμφωνα με γραπτή δήλωση των ιδίων ή των οικείων τους ή σύμφωνα με διαπιστωτική πράξη του Προεδρείου της Ακαδημίας που ανακοινώνεται στην οικεία συνεδρία, και για όσο διάστημα διαρκεί πέραν του μηνός η ασθένεια ή το κώλυμα, γ) όσοι δεν πληρούν τον όρο διαμονής της παρ. 2 του άρθρου 13, σύμφωνα με διαπιστωτική πράξη κατά τη διαδικασία της παρ. 3 του παρόντος και δ) όσοι κατέχουν δημόσιο λειτούργημα ασυμβίβαστο κατά τον νόμο με την ιδιότητα του Ακαδημαϊκού.
2. Τα μη ενεργά τακτικά μέλη της Ακαδημίας δεν λαμβάνονται υπόψη για τον σχηματισμό απαρτίας και πλειοψηφίας στα συλλογικά όργανα της Ακαδημίας, αλλά διατηρούν τα λοιπά δικαιώματα του Ακαδημαϊκού.
3. Αν η Σύγκλητος διαπιστώσει, ύστερα από σχετικό έλεγχο και μετά από προηγούμενη ακρόαση, ότι τακτικό μέλος δεν πληροί τον όρο διαμονής της παρ. 2 του άρθρου 13, εισηγείται στην Ολομέλεια, η οποία αποφασίζει ότι το μέλος αυτό εφεξής λογίζεται ως μη ενεργό. Η διαδικασία του πρώτου εδαφίου εφαρμόζεται αναλόγως για την επάνοδο στο καθεστώς του ενεργού τακτικού μέλους, αν μεταβληθεί η διαμονή του.
Άρθρο 24
Μη τήρηση υποχρεώσεων - Διαγραφή μέλους
1. Αν τακτικό μέλος της Ακαδημίας δεν τηρεί αποφάσεις των οργάνων της ή διαταράσσει επανειλημμένα την ομαλή λειτουργία τους ή δυσφημεί δημόσια την Ακαδημία ή δείχνει ανάρμοστη συμπεριφορά έναντι συναδέλφων του ή εν γένει διαπράττει άλλο βαρύ παράπτωμα, παρόλο που έχει ενημερωθεί για το σχετικό ζήτημα εγγράφως από το Προεδρείο ή έχει κληθεί να επανορθώσει, ακολουθείται η διαδικασία έγγραφης προειδοποίησης ή διαγραφής του από την έδρα που κατέχει. Την έναρξη της διαδικασίας προτείνει η Σύγκλητος, με μυστική ψηφοφορία και με πλειοψηφία των δύο τρίτων (2/3) των ενεργών τακτικών μελών της, και στη συνέχεια υποβάλλει τη σχετική πρόταση στην Ολομέλεια, η οποία αποφασίζει με μυστική ψηφοφορία και με την ίδια πλειοψηφία για τη διερεύνηση του θέματος. Ο Πρόεδρος της Ακαδημίας ενημερώνει για την απόφαση τους Προέδρους των Τάξεων και τους καλεί να προχωρήσουν στη διαδικασία της παρ. 2.
2. Το έργο της διερεύνησης του ζητήματος αναλαμβάνει εννεαμελής Επιτροπή, η οποία αποτελείται από τρία (3) τακτικά μέλη κάθε Τάξης, τα οποία ορίζονται με κλήρωση που διενεργείται σε συνεδρία της οικείας Τάξης. Η Επιτροπή, αφού συγκροτηθεί με πράξη του Προέδρου της Ακαδημίας, συγκεντρώνει τα σχετικά στοιχεία, εξετάζει, αν χρειαστεί, μάρτυρες και καλεί το μέλος, το οποίο φέρεται να τέλεσε το παράπτωμα, να δώσει είτε προφορικώς είτε εγγράφως εξηγήσεις, συντάσσει δε και υποβάλλει σχετική αιτιολογημένη έκθεση στην Ολομέλεια διά του Προέδρου της Ακαδημίας. Η Ολομέλεια, αφού λάβει την έκθεση της Επιτροπής και συζητήσει επ’ αυτής, μπορεί να καλέσει για περαιτέρω έγγραφες ή προφορικές εξηγήσεις το μέλος.
3. Μετά το πέρας της διαδικασίας της παρ. 2, η Ολομέλεια αποφαίνεται, με μυστική ψηφοφορία και με πλειοψηφία των δύο τρίτων (2/3) των ενεργών τακτικών μελών της, για τη διαγραφή του τακτικού μέλους. Αν πρόκειται για έγγραφη προειδοποίηση, αρκεί η πλειοψηφία του άρθρου 53.
4. Η απόφαση της διαγραφής υποβάλλεται στον Υπουργό Παιδείας, Θρησκευμάτων και Αθλητισμού, ο οποίος προτείνει στον Πρόεδρο της Δημοκρατίας την έκδοση σχετικού διατάγματος.
5. Επανεκλογή του τακτικού μέλους που διαγράφηκε σε νέα έδρα είναι δυνατή, εφόσον συντρέχουν οι ουσιαστικές προϋποθέσεις, σύμφωνα με τη διαδικασία του άρθρου 17, μόνο μετά την πάροδο τριών (3) ετών από τη δημοσίευση του προεδρικού διατάγματος για τη διαγραφή.
6. Οι παρ. 1 έως 5 εφαρμόζονται αναλόγως και για τα μη τακτικά μέλη της Ακαδημίας.
ΚΕΦΑΛΑΙΟ ΣΤ’
ΑΡΜΟΔΙΟΤΗΤΕΣ ΤΗΣ ΟΛΟΜΕΛΕΙΑΣ - ΔΙΚΑΙΩΜΑΤΑ ΚΑΙ ΚΑΘΗΚΟΝΤΑ ΤΩΝ ΑΚΑΔΗΜΑΪΚΩΝ
Άρθρο 25
Ολομέλεια - Αρμοδιότητες
1. Η Ολομέλεια είναι το ανώτατο όργανο της Ακαδημίας, στο οποίο ανήκει το τεκμήριο της αρμοδιότητας.
2. Η Ολομέλεια απαρτίζεται από το σύνολο των τακτικών μελών της Ακαδημίας, τα οποία μετέχουν στις συνεδρίες της με δικαίωμα γνώμης και ψήφου για όλα τα θέματα που συζητούνται σε αυτήν, καθώς και για κάθε εκλογή ή πρόταση προσώπων. Η Ολομέλεια μπορεί να συζητεί και να αποφασίζει για κάθε θέμα που εμπίπτει στα αντικείμενα του άρθρου 3 ή εν γένει ενδιαφέρει την Ακαδημία, εφόσον δεν πρόκειται για θέματα τα οποία αφορούν τις Τάξεις ή για τα οποία προβλέπεται αποκλειστική αρμοδιότητα άλλων οργάνων.
3. Ειδικές αρμοδιότητες της Ολομέλειας προβλέπονται στο άρθρο 52.
4. Στην Ολομέλεια ανήκει και η αποκλειστική αρμοδιότητα για τη λήψη απόφασης, ύστερα από πρόταση της Συγκλήτου, για τα θέματα των περ. στ) και η) της παρ. 1 του άρθρου 42.
5. Μεταξύ των καθηκόντων των μελών, εκτός από αυτά που απορρέουν από τα άρθρα 23 και 24, είναι η δημόσια ενημέρωση της επιστημονικής και καλλιτεχνικής κοινότητας για το έργο της Ακαδημίας και το έργο των Ερευνητικών Κέντρων της.
6. Βασική μέριμνα των μελών και των οργάνων της Ακαδημίας αποτελεί η καλύτερη δυνατή αξιοποίηση του συνόλου της περιουσίας της. Για το έργο αυτό, ειδική Επιτροπή υποβάλλει ετησίως έκθεση στην Ολομέλεια.
7. Τα τακτικά μέλη δύνανται να ανακοινώνουν στην Ολομέλεια ή στις Τάξεις της Ακαδημίας έργα δικά τους ή τρίτων.
Άρθρο 26
Επίτιμα και αντεπιστέλλοντα μέλη - 
Ξένοι εταίροι
1. Τα επίτιμα μέλη, οι ξένοι εταίροι και τα αντεπιστέλλοντα μέλη της Ακαδημίας δύνανται να παρίστανται, ύστερα από πρόσκληση, μαζί με τα τακτικά μέλη στις κατ’ ιδίαν συνεδρίες της Ολομέλειας και σε εκείνες των οικείων Τάξεων και να συμμετέχουν σε συζητήσεις που αφορούν επιστημονικές, φιλολογικές και καλλιτεχνικές εργασίες τους, για τη διατύπωση γνώμης και χωρίς δικαίωμα ψήφου.
2. Τα επίτιμα μέλη, οι ξένοι εταίροι και τα αντεπιστέλλοντα μέλη της Ακαδημίας έχουν δικαίωμα να ανακοινώνουν στην Ολομέλεια και στις Τάξεις της δικά τους έργα και να τα δημοσιεύουν στις εκδόσεις της Ακαδημίας, σύμφωνα με την παρ. 7 του άρθρου 25, το άρθρο 58 και όσα ορίζονται στον Εσωτερικό Κανονισμό.
Άρθρο 27
Κατάλογος παρουσίας
Κατά την έναρξη κάθε συνεδρίας της Ολομέλειας και των Τάξεων, κάθε τακτικό μέλος υπογράφει τον κατάλογο παρουσίας. Τον κατάλογο παρουσίας στην Ολομέλεια θεωρεί και υπογράφει ο Γενικός Γραμματέας της Ακαδημίας, στις δε Τάξεις ο οικείος Γραμματέας. Ο κατάλογος παρουσίας κοινοποιείται, τους μήνες Δεκέμβριο, Μάρτιο και Ιούνιο κάθε έτους, σε όλα τα τακτικά μέλη της Ακαδημίας, με μέριμνα του Γενικού Γραμματέα της.
ΚΕΦΑΛΑΙΟ Ζ’
ΠΡΟΕΔΡΕΙΟ ΤΗΣ ΑΚΑΔΗΜΙΑΣ
Άρθρο 28
Μέλη του Προεδρείου
Το Προεδρείο της Ακαδημίας αποτελείται από τον Πρόεδρο, τον Αντιπρόεδρο, τον Γενικό Γραμματέα, τον Γραμματέα επί των πρακτικών και τον Γραμματέα επί των δημοσιευμάτων αυτής. Το Προεδρείο επικουρείται από τον Έφορο επί των θεμάτων αρμοδιότητάς του σύμφωνα με το άρθρο 35.
Άρθρο 29
Πρόεδρος - Εκλογή - Αναπλήρωση
1. Πρόεδρος της Ακαδημίας κάθε έτος είναι αυτοδικαίως ο Αντιπρόεδρος του προηγούμενου έτους. Ο Πρόεδρος της Ακαδημίας εξομοιώνεται κατά τον βαθμό με τους Προέδρους των Ανωτάτων Δικαστηρίων, κατά δε την τάξη έχει προβάδισμα έναντι αυτών.
2. Η Ολομέλεια εκλέγει τον Αντιπρόεδρο της Ακαδημίας μεταξύ των ενεργών τακτικών μελών της κατά την πρώτη τακτική συνεδρία της του μηνός Δεκεμβρίου κάθε έτους, με απαρτία των τριών πέμπτων (3/5) των ενεργών τακτικών μελών, με απόλυτη πλειοψηφία των παρόντων ενεργών τακτικών μελών και με μυστική ψηφοφορία η οποία διεξάγεται μέχρι δύο (2) φορές. Αν και στη δεύτερη ψηφοφορία δεν επιτευχθεί αποτέλεσμα, διενεργείται νέα μυστική ψηφοφορία, κατά την οποία ο Αντιπρόεδρος εκλέγεται με τη σχετική πλειοψηφία των παρόντων ενεργών τακτικών μελών.
3. Προϋποθέσεις εκλογιμότητας του Αντιπροέδρου είναι οι εξής:
α) Να είναι ενεργό τακτικό μέλος,
β) κατά την ημέρα της εκλογής να έχει συμπληρώσει τουλάχιστον επτά (7) έτη ως τακτικό μέλος, και
γ) να μην έχει διατελέσει Πρόεδρος ή Αντιπρόεδρος στο παρελθόν, με εξαίρεση την περίπτωση κατά την οποία έχει εξαντληθεί ο κατάλογος των εκλογίμων από όλες τις Τάξεις.
4. Το κριτήριο της αρχαιότητας των υποψηφίων λαμβάνεται υπόψη.
5. Η θέση του Αντιπροέδρου καλύπτεται κάθε χρόνο κατ’ εναλλαγή και των τριών (3) Τάξεων. Η Ολομέλεια δύναται, εξαιρετικά και κατά παρέκκλιση του πρώτου εδαφίου, να εκλέξει Αντιπρόεδρο από άλλη Τάξη από εκείνη που έχει σειρά, αν στην πρώτη υπάρχουν κατά πολύ αρχαιότερα τακτικά μέλη.
6. Αν ο Πρόεδρος ελλείπει, απουσιάζει ή κωλύεται, τον αναπληρώνει ο Αντιπρόεδρος και αυτόν ο Πρόεδρος του προηγούμενου έτους, αν ελλείπει δε και ο τελευταίος, ο προκάτοχός του ή το πρεσβύτερο τακτικό μέλος της Ακαδημίας, έως ότου εκλεγεί Αντιπρόεδρος.
Άρθρο 30
Γενικός Γραμματέας - Γραμματείς - 
Εκλογή - Αναπλήρωση
1. Ο Γενικός Γραμματέας και οι δύο (2) άλλοι Γραμματείς της Ακαδημίας εκλέγονται για μία τριετία και μπορούν να επανεκλεγούν μία ακόμη φορά στην ίδια θέση Γραμματέα. Εφόσον ενεργό τακτικό μέλος έχει επανεκλεγεί σε θέση Γραμματέα, δύναται να διανύσει μόνο μία επιπλέον θητεία σε οποιαδήποτε άλλη θέση Γραμματέα. Το σύνολο της θητείας σε θέση Γραμματέα δεν μπορεί να υπερβαίνει τα εννέα (9) έτη. Οι τρεις (3) υπηρετούντες Γραμματείς δεν μπορεί να προέρχονται από την ίδια Τάξη.
2. Προϋποθέσεις εκλογιμότητας των προσώπων της παρ. 1 είναι οι εξής:
α) να είναι ενεργά τακτικά μέλη και
β) κατά την ημέρα της εκλογής να έχουν συμπληρώσει τουλάχιστον επτά (7) έτη ως τακτικά μέλη.
3. Ο Γενικός Γραμματέας και οι Γραμματείς της Ακαδημίας εκλέγονται από την Ολομέλεια μεταξύ των ενεργών τακτικών μελών της, που κατέθεσαν έγγραφη αίτηση υποψηφιότητας προς τον Πρόεδρο τουλάχιστον επτά (7) ημέρες πριν από την ημέρα της εκλογής, η οποία πραγματοποιείται εντός του τελευταίου μηνός πριν από τη λήξη της θητείας τους. Η ψηφοφορία είναι μυστική, διενεργείται με απαρτία των τριών πέμπτων (3/5) των ενεργών τακτικών μελών και με απόλυτη πλειοψηφία των παρόντων ενεργών τακτικών μελών και μπορεί να διεξαχθεί μέχρι δύο (2) φορές. Αν δεν επιτευχθεί αποτέλεσμα, διενεργείται νέα μυστική ψηφοφορία, κατά την οποία ο Γενικός Γραμματέας και οι Γραμματείς της Ακαδημίας εκλέγονται με τη σχετική πλειοψηφία των παρόντων ενεργών τακτικών μελών.
4. Αν κενωθεί για οποιονδήποτε λόγο θέση των προσώπων της παρ. 1, η διαδικασία των παρ. 1 έως 3 ακολουθείται υποχρεωτικά εντός ενός (1) μηνός από την ανακοίνωση της κένωσης της θέσης στην Ολομέλεια.
5. Αν ο Γενικός Γραμματέας ελλείπει, απουσιάζει ή κωλύεται, τον αναπληρώνει προσωρινά ένας από τους Γραμματείς που ορίζεται από αυτόν ή, στην περίπτωση που ο Γενικός Γραμματέας δεν έχει ορίσει αναπληρωτή, από τον Πρόεδρο της Ακαδημίας. Αν οι Γραμματείς απουσιάζουν, κωλύονται ή ελλείπουν, τους αναπληρώνουν προσωρινά οι Γραμματείς των Τάξεων, που ορίζονται από τον Γενικό Γραμματέα ή, αν ελλείπει ο Γενικός Γραμματέας, από τον Πρόεδρο της Ακαδημίας.
ΚΕΦΑΛΑΙΟ Η’
ΑΡΜΟΔΙΟΤΗΤΕΣ ΤΩΝ ΜΟΝΟΜΕΛΩΝ 
ΟΡΓΑΝΩΝ ΤΗΣ ΑΚΑΔΗΜΙΑΣ
Άρθρο 31
Αρμοδιότητες Πρόεδρου
1. Ο Πρόεδρος της Ακαδημίας:
α) Καλεί τα τακτικά μέλη σε συνεδρίες και καθορίζει την ημερήσια διάταξη,
β) προεδρεύει των συνεδριών της Ολομέλειας, διευθύνει τις συζητήσεις, τηρεί την τάξη και επιβλέπει την τήρηση των οικείων κανόνων,
γ) ορίζει τη σειρά και τη διάρκεια των ανακοινώσεων στις συνεδρίες της Ολομέλειας,
δ) εξάγει και αναγγέλλει το αποτέλεσμα των ψηφοφοριών κατά τις συνεδρίες,
ε) προεδρεύει των επιτροπών στις οποίες είναι μέλος και
στ) αναθέτει ειδικά θέματα σε άλλα όργανα ή υπηρεσιακούς παράγοντες.
2. Ο Πρόεδρος της Ακαδημίας επικοινωνεί με το Υπουργείο Παιδείας, Θρησκευμάτων και Αθλητισμού και τις λοιπές Αρχές του Κράτους, συνυπογράφοντας με τον Γενικό Γραμματέα όλα τα έγγραφα που εξέρχονται από την Ακαδημία στο όνομά της, και ιδίως τις πράξεις, τις γνώμες, τις προτάσεις, τις αποφάσεις και τις εκθέσεις. Σε περίπτωση διαφωνίας Προέδρου και Γενικού Γραμματέα, η διαφωνία επιλύεται με απόφαση της Συγκλήτου. Ο Πρόεδρος υπογράφει τη σχετική προς τα επιστημονικά, φιλολογικά και καλλιτεχνικά έργα αλληλογραφία της Ακαδημίας.
3. Ο Πρόεδρος της Ακαδημίας ενημερώνεται για όλα τα εισερχόμενα σε αυτήν έγγραφα και ιδίως για τα αιτήματα που υποβάλλονται στην Ακαδημία ή τις υπηρεσίες της, με την επιφύλαξη της παρ. 2 του άρθρου 80.
4. Ο Πρόεδρος της Ακαδημίας είναι ο πειθαρχικώς προϊστάμενος των υπαλλήλων της.
Άρθρο 32
Αρμοδιότητες Γενικού Γραμματέα
Ο Γενικός Γραμματέας της Ακαδημίας:
α) Τηρεί και υπογράφει τον κατάλογο των τακτικών μελών της Ολομέλειας που παρευρίσκονται κατά την ώρα έναρξης των συνεδριών της,
β) συνυπογράφει με τον Πρόεδρο και τον Γραμματέα επί των Πρακτικών τα πρακτικά των συνεδριών της Ολομέλειας και της Συγκλήτου, μετά την επικύρωσή τους,
γ) εισηγείται τα θέματα της ημερήσιας διάταξης των συνεδριών της Συγκλήτου ή αναθέτει τη σχετική εισήγηση στον Έφορο,
δ) εποπτεύει τις διοικητικές υπηρεσίες επικουρούμενος από τον Έφορο, συνεργάζεται δε για μείζονα θέματα με τον Πρόεδρο, με την επιφύλαξη των αποκλειστικών αρμοδιοτήτων της Συγκλήτου,
ε) ελέγχει, επικουρούμενος από τον Έφορο, την έγκαιρη και ορθή εκτέλεση των αποφάσεων της Ολομέλειας και της Συγκλήτου,
στ) μεριμνά, με τη συνεργασία των Προέδρων των οικείων Τάξεων, για την κανονική λειτουργία των Τάξεων, των Επιτροπών και των υπηρεσιών που υπάγονται στην αρμοδιότητα της Ακαδημίας, τις οποίες καλεί, αν παρίσταται ανάγκη, να εκτελέσουν ή να επισπεύσουν τα έργα τους,
ζ) εισηγείται προς τη Σύγκλητο τους προϋπολογισμούς της Ακαδημίας και μεριμνά για την εφαρμογή τους, καθώς και τα σχετικά με τη διαχείριση των οικονομικών θεμάτων ή αναθέτει ειδικά θέματα σε άλλα όργανα ή υπηρεσιακούς παράγοντες.
Άρθρο 33
Αρμοδιότητες Γραμματέα επί των πρακτικών
1. Ο Γραμματέας επί των Πρακτικών είναι αρμόδιος για την τήρηση και τη σύνταξη των πρακτικών των συνεδριών της Ολομέλειας και της Συγκλήτου. Οι συζητήσεις και αποφάσεις των οργάνων αυτών μπορεί να καταγράφονται ταυτόχρονα και με σύγχρονα μέσα καταγραφής ήχου και εικόνας, ύστερα από απόφαση του Προεδρείου.
2. Η επικύρωση των πρακτικών γίνεται, κατά το δυνατόν, στην επόμενη συνεδρία της Ολομέλειας ή της Συγκλήτου, διαφορετικά στην πρώτη συνεδρία μετά από την ολοκλήρωση του ελέγχου των πρακτικών. Τα προς επικύρωση πρακτικά διανέμονται εκ των προτέρων στα μέλη που μετείχαν στη συνεδρίαση για φραστικές μόνο διορθώσεις, χωρίς μεταβολή του ουσιαστικού περιεχομένου. Ο Γραμματέας επί των πρακτικών μεριμνά για την έγκαιρη περαίωση της σύνταξης και της επικύρωσής τους.
3. Μετά την επικύρωση, τα πρακτικά υπογράφονται πρώτα από τον Γραμματέα επί των πρακτικών και ακολούθως από τον Πρόεδρο και τον Γενικό Γραμματέα.
4. Οι αποφάσεις εφαρμόζονται και πριν από την επικύρωση των πρακτικών, εκτός αν έχει αμφισβητηθεί η απαρτία ή η πλειοψηφία κατά τη λήψη τους.
5. Τα πρακτικά φυλάσσονται σε έντυπη και ηλεκτρονική μορφή, αν υπάρχει ηλεκτρονική καταγραφή, με ευθύνη του Γραμματέα επί των πρακτικών και του Εφόρου.
Άρθρο 34
Αρμοδιότητες Γραμματέα 
επί των Δημοσιευμάτων
Ο Γραμματέας επί των Δημοσιευμάτων:
α) Είναι υπεύθυνος για τις διαδικασίες ανάθεσης προς έκδοση των δημοσιευμάτων της Ακαδημίας, στα οποία περιλαμβάνονται τα πρακτικά, η επετηρίδα, ο κατάλογος έκδοσης των δημοσιευμάτων, το τεύχος προκήρυξης βραβείων, οι πραγματείες και οποιαδήποτε άλλη έκδοση έχουν αναθέσει στο Αυτοτελές Τμήμα Έκδοσης Δημοσιευμάτων η Σύγκλητος και η Ολομέλεια, επιμελείται τα σχετικά με την έκδοσή τους και μεριμνά για την παραλαβή και την παράδοσή τους στον υπεύθυνο του Βιβλιοπωλείου,
β) τηρεί το ηλεκτρονικό αρχείο όλων των δημοσιευμάτων της Ακαδημίας.
Άρθρο 35
Αρμοδιότητες Εφόρου
1. Ο Έφορος:
α) Συντονίζει και ελέγχει, υπό την επίβλεψη του Γενικού Γραμματέα, το έργο όλων των διοικητικών, οικονομικών και τεχνικών υπηρεσιών της Ακαδημίας και είναι υπεύθυνος για την εύρυθμη λειτουργία τους,
β) ασκεί σε καθημερινή βάση την εποπτεία σύμφωνα με την περ. δ) του άρθρου 32,
γ) ασκεί τα ειδικά καθήκοντα για τα οποία τον εξουσιοδοτεί ή τις ειδικές αρμοδιότητες που του μεταβιβάζει η Σύγκλητος σύμφωνα με την περ. γ) της παρ. 1 του άρθρου 42,
δ) παρακολουθεί, σε τακτά χρονικά διαστήματα, την εκτέλεση των αποφάσεων της Συγκλήτου,
ε) εκδίδει αντίγραφα ή αποσπάσματα Πρακτικών της Ολομέλειας και της Συγκλήτου.
2. Τον Έφορο, αν απουσιάζει ή κωλύεται, αναπληρώνει Διευθυντής, ο οποίος επιλέγεται από τη Σύγκλητο.
3. Η πλήρωση της θέσης του Εφόρου γίνεται σύμφωνα με την παρ. 6 του άρθρου 86 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26).
ΚΕΦΑΛΑΙΟ Θ’
ΠΡΟΕΔΡΕΙΟ ΤΩΝ ΤΑΞΕΩΝ
Άρθρο 36
Σύνθεση Προεδρείου
Το Προεδρείο κάθε Τάξης της Ακαδημίας αποτελούν ο Πρόεδρος, ο Αντιπρόεδρος και ο Γραμματέας της.
Άρθρο 37
Πρόεδρος Τάξης
1. Πρόεδρος κάθε Τάξης ορίζεται αυτοδικαίως ο Αντιπρόεδρος του προηγούμενου έτους. Ο Αντιπρόεδρος εκλέγεται από την Τάξη μεταξύ των ενεργών τακτικών μελών της, που έχουν θητεία τουλάχιστον τριών (3) ετών, κατά το πρώτο δεκαήμερο του Δεκεμβρίου κάθε έτους. Η εκλογή γίνεται με ανάλογη εφαρμογή των παρ. 2 και 4 του άρθρου 29.
2. Για την αναπλήρωση του Προέδρου εφαρμόζεται αναλόγως η παρ. 6 του άρθρου 29.
Άρθρο 38
Γραμματέας Τάξης
1. Ο Γραμματέας κάθε Τάξης εκλέγεται από τα ενεργά τακτικά μέλη της για θητεία τριών (3) ετών. Η εκλογή γίνεται με ανάλογη εφαρμογή των παρ. 2 και 4 του άρθρου 29. Η εκλογή διενεργείται τον τελευταίο μήνα πριν από τη λήξη της θητείας του, ενώ επανεκλογή του ίδιου προσώπου επιτρέπεται χωρίς περιορισμό.
2. Τον Γραμματέα της Τάξης, αν απουσιάζει, κωλύεται ή ελλείπει, αναπληρώνει προσωρινά το νεότερο από τα ενεργά τακτικά μέλη της Τάξης.
3. Αν για οποιονδήποτε λόγο κενωθεί η θέση του Γραμματέα της Τάξης πριν από τη λήξη της θητείας του, ο Πρόεδρος της Τάξης προβαίνει σε σχετική ανακοίνωση στα μέλη της, εντός μηνός, από την οποία εκλέγεται νέος Γραμματέας, σύμφωνα με την παρ. 1.
ΚΕΦΑΛΑΙΟ Ι’
ΑΡΜΟΔΙΟΤΗΤΕΣ ΤΩΝ ΠΡΟΕΔΡΕΙΩΝ ΤΩΝ ΤΑΞΕΩΝ
Άρθρο 39
Αρμοδιότητες Προέδρου Τάξης
Ο Πρόεδρος κάθε Τάξης συγκαλεί την Τάξη, προεδρεύει και διευθύνει τις συζητήσεις των συνεδριών της, τηρεί την τάξη σε αυτές, καταρτίζει την ημερήσια διάταξη, ανακοινώνει τα θέματα των εργασιών, μεριμνά για την πρόοδό τους και ορίζει τη σειρά και τη διάρκεια των ανακοινώσεων στις συνεδρίες.
Άρθρο 40
Αρμοδιότητες Γραμματέα Τάξης
Ο Γραμματέας κάθε Τάξης προετοιμάζει τις συζητήσεις και εν γένει τις εργασίες της, συντάσσει δε και υποβάλλει προς έγκριση στην Τάξη τα Πρακτικά των συνεδριών της, τα οποία στη συνέχεια συνυπογράφει με τον Πρόεδρο. Επίσης, μεριμνά για την πρόοδο των έργων και την εκτέλεση των αποφάσεων της Τάξης και για τις σχετικές προς αυτή δημοσιεύσεις της Ακαδημίας.
ΚΕΦΑΛΑΙΟ ΙΑ’
ΣΥΓΚΛΗΤΟΣ ΤΗΣ ΑΚΑΔΗΜΙΑΣ
Άρθρο 41
Σύνθεση Συγκλήτου
Τη Σύγκλητο αποτελούν ο Πρόεδρος, ο Αντιπρόεδρος, ο Γενικός Γραμματέας, ο Πρόεδρος του προηγούμενου έτους, οι δύο (2) άλλοι Γραμματείς της Ακαδημίας και οι τρεις (3) Πρόεδροι των Τάξεων αυτής.
Άρθρο 42
Αρμοδιότητες Συγκλήτου
1. Η Σύγκλητος της Ακαδημίας έχει τις εξής αρμοδιότητες:
α) Εκπροσωπεί, η ίδια ή μέσω του Προέδρου και του Γενικού Γραμματέα από κοινού, την Ακαδημία ενώπιον των Αρχών, των δικαστηρίων, των διεθνών και ευρωπαϊκών Ακαδημιών, των νομικών προσώπων δημοσίου ή ιδιωτικού δικαίου ή των θρησκευτικών αρχών, των ιδιωτών και εν γένει έναντι τρίτων,
β) έχει την αποκλειστική αρμοδιότητα για όλα τα διοικητικά και οικονομικά θέματα, εφόσον δεν προβλέπεται διαφορετικά στον παρόντα,
γ) δύναται, με απόφασή της, να εξουσιοδοτεί για ειδικότερα ζητήματα τον Έφορο ή Προϊσταμένους Διευθύνσεων, Τμημάτων ή Γραφείων και Διευθυντές Κέντρων Έρευνας, καθώς και να μεταβιβάζει ειδικές αρμοδιότητες στον Έφορο,
δ) είναι ο διατάκτης για όλες τις δαπάνες της Ακαδημίας και εν γένει τις πράξεις οικονομικής διαχείρισης. Μετά την έγκριση δαπανών από τη Σύγκλητο, ο Πρόεδρος ή άλλο εξουσιοδοτημένο από τη Σύγκλητο όργανο, ενεργώντας για λογαριασμό της, υπογράφει τις πράξεις ανάληψης υποχρέωσης. Η ανάθεση έργων, προμηθειών και παροχής υπηρεσιών, καθώς και οι σχετικές συμβάσεις υπογράφονται από τον Πρόεδρο και τον Γενικό Γραμματέα από κοινού. Η Σύγκλητος μπορεί να εξουσιοδοτεί τον Πρόεδρο και τον Γενικό Γραμματέα από κοινού προς έγκριση δαπανών για ποσά έως τρεις χιλιάδες (3.000) ευρώ. Το όριο αυτό μπορεί να αναπροσαρμόζεται με απόφαση της Συγκλήτου,
ε) η δικαστική εκπροσώπηση της Ακαδημίας σύμφωνα με την περ. α) περιλαμβάνει και άσκηση κάθε είδους ενδίκων βοηθημάτων και μέσων, δικαστικούς συμβιβασμούς και οποιαδήποτε άλλη δικονομική πράξη, την παροχή εντολής προς παράσταση ενώπιον δικαστηρίου στον Νομικό Σύμβουλο της Ακαδημίας ή σε άλλον, ειδικώς εξουσιοδοτούμενο προς τούτο δικηγόρο. Επίσης, η Σύγκλητος δύναται να υποβάλλει ερωτήματα και να αποδέχεται γνωμοδοτήσεις του Νομικού Συμβουλίου του Κράτους,
στ) εισηγείται προς την Ολομέλεια τους ετήσιους προϋπολογισμούς της Ακαδημίας, περιλαμβανομένων των προϋπολογισμών των κληροδοτημάτων, δωρεών και αθλοθεσιών,
ζ) αποφασίζει για την τοποθέτηση των υπαλλήλων, μόνιμων και με σχέση ιδιωτικού δικαίου, στις Διευθύνσεις, τα Τμήματα και τα αυτοτελή Γραφεία, καθώς και στα Ερευνητικά Κέντρα και τα Γραφεία Έρευνας της Ακαδημίας,
η) προτείνει στην Ολομέλεια την αποδοχή ή αποποίηση δωρεών, κληροδοσιών, κληρονομιών και βραβείων, καθώς και την πώληση ή αγορά ακινήτων,
θ) μεριμνά για την κανονική έκδοση και διαχείριση των δημοσιευμάτων της Ακαδημίας,
ι) επιλύει τις διαφωνίες μεταξύ Προέδρου και Γενικού Γραμματέα, σε περιπτώσεις κοινής αρμοδιότητάς τους.
2. Ο Πρόεδρος της Ακαδημίας ενημερώνει την Ολομέλεια για τις σημαντικές αποφάσεις της Συγκλήτου. Η Ολομέλεια μπορεί να ζητεί πληρέστερη ενημέρωση για τις αποφάσεις της Συγκλήτου.
3. Η Σύγκλητος μπορεί να παραπέμπει θέματα αρμοδιότητάς της στην Ολομέλεια, εφόσον τα κρίνει ως ιδιαίτερης σπουδαιότητας.
Άρθρο 43
Έκτακτες αρμοδιότητες Συγκλήτου
Η Σύγκλητος μπορεί, σε εξαιρετικές περιπτώσεις ή σε περιπτώσεις επείγουσας και απρόβλεπτης ανάγκης, να λαμβάνει προσωρινώς τα αναγκαία μέτρα υπέρ του έργου και των έννομων συμφερόντων της Ακαδημίας. Όταν παρέλθουν οι ως άνω περιστάσεις και το αργότερο εντός τριών (3) μηνών, το κατά περίπτωση αρμόδιο όργανο ανακτά τη σχετική αρμοδιότητά του για τον εφεξής χρόνο.
Άρθρο 44
Συνεδρίες Συγκλήτου
1. Η Σύγκλητος συνέρχεται σε συνεδρία με πρόσκληση του Προέδρου της Ακαδημίας, ο οποίος καθορίζει την ημερήσια διάταξη. Τα θέματα εισηγείται ο Γενικός Γραμματέας ή ο Έφορος, σύμφωνα με την περ. γ) του άρθρου 32.
2. Ο Πρόεδρος της Ακαδημίας προεδρεύει των συνεδριών της Συγκλήτου και διευθύνει τις συζητήσεις της.
3. Η Σύγκλητος βρίσκεται σε απαρτία με την αυτοπρόσωπη παρουσία πέντε (5) τουλάχιστον μελών της.
4. Στις συνεδρίες της Συγκλήτου μετέχουν μόνο τα μέλη της και παρίσταται με δικαίωμα γνώμης και χωρίς δικαίωμα ψήφου ο Έφορος. Άλλα πρόσωπα μετέχουν, μόνο αν προσκληθούν ειδικώς.
5. Οι αποφάσεις της Συγκλήτου λαμβάνονται με την απόλυτη πλειοψηφία των παρόντων μελών της. Αν υπάρχει ισοψηφία, υπερισχύει η ψήφος του Προέδρου.
6. Ο Γραμματέας επί των πρακτικών τηρεί και συντάσσει τα Πρακτικά της Συγκλήτου και τα υποβάλλει σε αυτήν προς επικύρωση.
ΚΕΦΑΛΑΙΟ ΙΒ’
ΣΥΝΕΔΡΙΕΣ ΤΗΣ ΟΛΟΜΕΛΕΙΑΣ, 
ΤΩΝ ΤΑΞΕΩΝ ΚΑΙ ΤΩΝ ΕΠΙΤΡΟΠΩΝ
Άρθρο 45
Συνεδρίες Ολομέλειας
1. Η Ολομέλεια της Ακαδημίας συνέρχεται σε τακτική συνεδρία μια (1) φορά την εβδομάδα και οι Τάξεις μια φορά ανά δεκαπέντε (15) ημέρες, εκτός εάν οι Πρόεδροί τους αποφασίσουν διαφορετικά. Οι Πρόεδροι των Τάξεων ορίζουν συνεδρίες της Τάξης σε ώρες κατά τις οποίες δεν συνεδριάζει η Ολομέλεια.
2. Δεν γίνονται συνεδρίες της Ολομέλειας και των Τάξεων κατά την περίοδο που αρχίζει από την 1η Ιουλίου και λήγει τη 15η Σεπτεμβρίου κάθε έτους. Η Ολομέλεια και κάθε Τάξη, ως προς τις δικές τους συνεδρίες, μπορούν, για το έτος που διανύεται, να προβλέψουν διαφορετικές ημερομηνίες έναρξης και λήξης της περιόδου του πρώτου εδαφίου, λαμβάνοντας υπόψη τις σχετικές ανάγκες.
Άρθρο 46
Συμμετοχή στις Συνεδρίες
Συνεδρίες της Ολομέλειας, των Τάξεων και των Επιτροπών γίνονται με την παρουσία οσωνδήποτε των τακτικών μελών τους, εφόσον δεν πρόκειται να ληφθούν αποφάσεις. Σε αντίθετη περίπτωση, ισχύουν η απαρτία και η πλειοψηφία που ορίζονται στο άρθρο 53 ή σε ειδικές διατάξεις του παρόντος.
Άρθρο 47
Σύγκληση οργάνων
Κάθε συλλογικό όργανο συγκαλείται εγγράφως από τον Πρόεδρό του, με αναγραφή της ημερήσιας διάταξης στην πρόσκληση. Κατ’ εξαίρεση, μπορεί να συζητηθούν και θέματα που δεν περιλαμβάνονται στην ημερήσια διάταξη, αν είναι παρόντα όλα τα τακτικά μέλη και συμφωνούν για τη συζήτησή τους.
Άρθρο 48
Δημόσιες και κατ’ ιδίαν συνεδρίες Ολομέλειας
1. Οι συνεδρίες της Ολομέλειας είναι δημόσιες ή κατ’ ιδίαν. Οι κατ’ ιδίαν συνεδρίες αφορούν τη λειτουργία της Ακαδημίας και σε αυτές δικαιούνται να παρίστανται μόνο τα τακτικά μέλη. Κατ’ εξαίρεση, μπορεί στις κατ’ ιδίαν συνεδρίες να κληθούν να συμμετάσχουν και τα μέλη της Ακαδημίας που ορίζονται στα άρθρα 14, 15 και 16, αλλά μόνο επί μη προσωπικών ζητημάτων και μόνο με δικαίωμα γνώμης και χωρίς δικαίωμα ψήφου. Ο Πρόεδρος μπορεί, με έγκριση της Ολομέλειας, να καλεί, υπαλλήλους προς υποβοήθηση του Γραμματέα επί των Πρακτικών στην καταγραφή των συζητήσεων και αποφάσεων.
2. Οι δημόσιες συνεδρίες μπορεί να μεταδίδονται τηλεοπτικά ή διαδικτυακά με απόφαση του Προεδρείου.
Άρθρο 49
Συνεδρίες Ολομέλειας
1. Η συζήτηση κατά τις κατ’ ιδίαν συνεδρίες της Ολομέλειας διεξάγεται και οι αποφάσεις λαμβάνονται κατά τη σειρά των θεμάτων που αναγράφονται στην ημερήσια διάταξη. Προηγούνται η επικύρωση των πρακτικών της προηγούμενης ή των προηγούμενων συνεδριών και οι ανακοινώσεις από τον Πρόεδρο και τον Γενικό Γραμματέα ή, εφόσον υπάρχει συνεννόηση με τον Πρόεδρο τουλάχιστον από την προηγούμενη ημέρα, και από άλλο τακτικό μέλος. Ο Γενικός Γραμματέας ανακοινώνει την αλληλογραφία, που απευθύνεται στην Ακαδημία, αφού αυτή πρωτοκολληθεί και εφόσον αφορά θέματα ιδιαίτερου ενδιαφέροντος για την Ολομέλεια. Η σειρά των θεμάτων της ημερήσιας διάταξης μπορεί να μεταβληθεί με πρόταση του Προέδρου ή πέντε (5) τακτικών μελών και απόφαση της Ολομέλειας.
2. Πριν από την έναρξη των κατ’ ιδίαν συνεδριών της Ολομέλειας μπορεί να γίνονται, σε δημόσια συνεδρία, σύντομες επιστημονικές ανακοινώσεις. Εκτενέστερες ανακοινώσεις επιστημονικών μελετών και εν γένει επιστημονικές εκδηλώσεις, με ή χωρίς συζήτηση, γίνονται σε δημόσια συνεδρία άλλης ημέρας, που ορίζεται από το Προεδρείο. Ανακοινώσεις τρίτων, επιστημόνων ή καλλιτεχνών, γίνονται, μέσω τακτικών μελών και ξένων εταίρων, ύστερα από άδεια του Προεδρείου.
Άρθρο 50
Συνεδρίες Τάξεων
Στις συνεδρίες των Τάξεων που αφορούν την εκλογή νέων μελών της Ακαδημίας παρίστανται μόνο τα ενεργά τακτικά μέλη της Τάξης. Στις λοιπές συνεδρίες της Τάξης, όπως και στις συνεδρίες των Επιτροπών, μπορεί να καλούνται τρίτοι με ειδική πρόσκληση του Προέδρου της οικείας Τάξης ή Επιτροπής.
Άρθρο 51
Έκτακτες συνεδρίες Ολομέλειας και Τάξεων
Η Ολομέλεια, αν υπάρχει ανάγκη, μπορεί να συνέλθει σε έκτακτη συνεδρία με απόφαση του Προέδρου ή της Συγκλήτου ή με έγγραφη και αιτιολογημένη αίτηση προς τον Πρόεδρο της Ακαδημίας του ενός τρίτου (1/3) των ενεργών τακτικών μελών της. Το ίδιο ισχύει και για έκτακτες συνεδρίες των Τάξεων με απόφαση του Προέδρου τους ή με αίτηση προς αυτόν του ενός τρίτου (1/3) των ενεργών τακτικών μελών τους.
Άρθρο 52
Ειδικές αρμοδιότητες Ολομέλειας
Η Ολομέλεια συνεδριάζει σε κατ’ ιδίαν συνεδρίαση όταν πρόκειται για:
α) την εκλογή των οργάνων της Ακαδημίας, των μελών της, των ξένων εταίρων, των μελών Επιτροπών, καθώς και κάθε άλλο προσωπικό ζήτημα,
β) τον ορισμό θεμάτων και διαγωνισμών σχετικών με βραβεία και την απονομή τους,
γ) την ψήφιση των προϋπολογισμών της Ακαδημίας και την έγκριση των απολογισμών και ισολογισμών του παρελθόντος έτους, την αποδοχή δωρεών, κληρονομιών ή κληροδοσιών και τον καθορισμό του κανονισμού τους, τον έλεγχο διαχείρισης της περιουσίας της Ακαδημίας και των κληροδοτημάτων της, καθώς και κάθε άλλο οικονομικό ζήτημα,
δ) τη σύνταξη ή αναθεώρηση του Οργανισμού της, του Εσωτερικού Κανονισμού και των Ειδικών Κανονισμών της, καθώς και των Κανονισμών των Ερευνητικών Κέντρων και Γραφείων Έρευνας και των υπηρεσιών της Ακαδημίας,
ε) συζήτηση για τις εκθέσεις των Επιτροπών,
στ) κάθε άλλο ζήτημα, του οποίου την κατ’ ιδίαν συζήτηση κρίνει αναγκαία ο Πρόεδρος, εκτός αν η Ολομέλεια, ύστερα από πρόταση πέντε (5) μελών της, αποφασίσει διαφορετικά.
Άρθρο 53
Απαρτία και πλειοψηφία
1. Η απαρτία στις συνεδρίες της Ολομέλειας, των Τάξεων και των Επιτροπών, εφόσον πρόκειται να ληφθούν αποφάσεις, υπάρχει όταν τα παρόντα ενεργά τακτικά μέλη είναι περισσότερα από τα απόντα ενεργά τακτικά μέλη. Οι αποφάσεις λαμβάνονται με απόλυτη πλειοψηφία των παρόντων ενεργών τακτικών μελών. Της γενικής ρύθμισης του πρώτου και δεύτερου εδαφίου υπερισχύουν οι ειδικές διατάξεις για την απαρτία και την πλειοψηφία που προβλέπει ο παρών Οργανισμός.
2. Οι ψηφοφορίες είναι κατά κανόνα φανερές και γίνονται είτε με ονομαστική κλήση είτε με ανάταση της χειρός. Αν στην τελευταία περίπτωση υπάρχει αμφιβολία για την έκβαση της ψηφοφορίας, αυτή επαναλαμβάνεται με ονομαστική ψηφοφορία. Σε φανερές ψηφοφορίες, αν υπάρχει ισοψηφία, υπερισχύει η ψήφος του Προέδρου. Η ψηφοφορία είναι μυστική, με ψηφοδέλτια, όπου ειδικά προβλέπει τούτο ο παρών Οργανισμός. Αν σε μυστική ψηφοφορία υπάρξει ισοψηφία, αυτή επαναλαμβάνεται για μία (1) ακόμη φορά, η τυχόν δε νέα ισοψηφία ισοδυναμεί με απόρριψη.
3. Αν μετά από φανερή ή μυστική ψηφοφορία δεν προκύψει απόλυτη πλειοψηφία, έχουν όμως διατυπωθεί περισσότερες από δύο (2) γνώμες, η ψηφοφορία επαναλαμβάνεται μόνο μεταξύ των δύο (2) επικρατέστερων και οι ψήφοι υπέρ άλλων γνωμών, καθώς και οι λευκές, θεωρούνται άκυρες. Στην επαναληπτική ψηφοφορία του πρώτου εδαφίου οι αποχές και οι άκυρες ψήφοι δεν λαμβάνονται υπόψη για τον σχηματισμό απαρτίας και πλειοψηφίας.
Άρθρο 54
Δημόσιες πανηγυρικές συνεδρίες
1. Οι δημόσιες πανηγυρικές συνεδρίες της Ακαδημίας, κατά τις οποίες καλούνται και οι Αρχές του Κράτους, είναι η συνεδρία του Ιανουαρίου, κατά την οποία γίνεται η εγκατάσταση του νέου Προέδρου και του νέου Αντιπροέδρου του έτους, οι συνεδρίες για τις εθνικές επετείους της 25ης Μαρτίου και της 28ης Οκτωβρίου και η συνεδρία του Δεκεμβρίου, κατά την οποία απονέμονται τα βραβεία και οι λοιπές τιμητικές διακρίσεις.
2. Η Ολομέλεια μπορεί να ορίζει και άλλες πανηγυρικές συνεδρίες, ορίζοντας το θέμα και τον σκοπό τους.
3. Στην πανηγυρική συνεδρία του Ιανουαρίου, ο απερχόμενος Πρόεδρος εκθέτει συνοπτικά το έργο των Ερευνητικών Κέντρων και των Γραφείων Έρευνας της Ακαδημίας κατά το προηγούμενο έτος, ο δε νέος Πρόεδρος εκφωνεί λόγο από το ευρύτερο επιστημονικό πεδίο του ή γενικότερου ενδιαφέροντος. Εκτενέστερη παρουσίαση του έργου των Ερευνητικών Κέντρων και των Γραφείων Έρευνας για το προηγούμενο έτος γίνεται, σε μία ή περισσότερες δημόσιες συνεδρίες, στην Κεντρική ή την Ανατολική Αίθουσα, εντός του Ιανουαρίου ή Φεβρουαρίου του επόμενου έτους.
4. Στην πανηγυρική συνεδρία του Δεκεμβρίου ο απερχόμενος Πρόεδρος ανακοινώνει τα εκλιπόντα κατά τη διάρκεια της προεδρίας του μέλη και τους εκλιπόντες ξένους εταίρους της Ακαδημίας, αναφερόμενος στον βίο και τα έργα τους, καθώς και τα νεοεκλογέντα μέλη, πραγματεύεται δε, με συντομία, θέμα της ειδικότητάς του ή γενικότερου ενδιαφέροντος. Στη συνέχεια, ο Γενικός Γραμματέας εκθέτει, επίσης με συντομία, τα κυριότερα έργα της Ακαδημίας κατά το λήγον έτος στο επιστημονικό, καλλιτεχνικό και υπηρεσιακό πεδίο, ακολούθως δε ανακοινώνει τα συμπεράσματα των κρίσεων και αιτιολογιών για κάθε βραβείο ή διάκριση που απονέμεται και τα ονόματα των τιμωμένων. Ο Πρόεδρος απονέμει τα σχετικά διπλώματα ή μετάλλια ή ό,τι άλλο συνοδεύει το βραβείο ή τη διάκριση.
5. Κατά τις πανηγυρικές συνεδρίες της Ακαδημίας δεν επιτρέπεται συζήτηση.
ΚΕΦΑΛΑΙΟ ΙΓ’
ΔΗΜΟΣΙΕΥΜΑΤΑ ΤΗΣ ΑΚΑΔΗΜΙΑΣ
Άρθρο 55
Αυτοτελές Τμήμα Έκδοσης Δημοσιευμάτων
1. Τα δημοσιεύματα της Ακαδημίας εκδίδονται με την επιμέλεια του Αυτοτελούς Τμήματος Έκδοσης Δημοσιευμάτων και των Ερευνητικών Κέντρων και των Γραφείων Έρευνας, σε έντυπη ή ηλεκτρονική μορφή.
2. Το Αυτοτελές Τμήμα Έκδοσης Δημοσιευμάτων επιμελείται και δημοσιεύει:
α) τα Πρακτικά της Ακαδημίας,
β) την Επετηρίδα της Ακαδημίας,
γ) τον Κατάλογο Δημοσιευμάτων της Ακαδημίας,
δ) το Τεύχος της Προκήρυξης Βραβείων της Ακαδημίας,
ε) τις Πραγματείες της Ακαδημίας και
στ) οποιαδήποτε άλλη έκδοση του ανατίθεται με απόφαση της Συγκλήτου ή της Ολομέλειας.
Άρθρο 56
Ειδικότερα ζητήματα δημοσιευμάτων
1. Τα σχετικά με τις λεπτομέρειες των δημοσιευμάτων του άρθρου 55, ιδίως το περιεχόμενο, η μορφή, η έκταση και η γλώσσα συγγραφής, ορίζονται στον Εσωτερικό Κανονισμό του Αυτοτελούς Τμήματος Έκδοσης Δημοσιευμάτων.
2. Οι λεπτομέρειες για τα δημοσιεύματα των Ερευνητικών Κέντρων και των Γραφείων Έρευνας της Ακαδημίας καθορίζονται από τις αντίστοιχες εφορευτικές επιτροπές τους, τελούν δε υπό την έγκριση της Συγκλήτου.
Άρθρο 57
Επιτροπή των Δημοσιευμάτων
1. Ενστάσεις, διαφωνίες ή αντιρρήσεις σχετικά με τα δημοσιεύματα της Ακαδημίας εξετάζονται από την Επιτροπή των Δημοσιευμάτων, η οποία αποφαίνεται οριστικά.
2. Η Επιτροπή των Δημοσιευμάτων αποτελείται από τον Πρόεδρο, τον Αντιπρόεδρο και τον Γενικό Γραμματέα της Ακαδημίας, τον Γραμματέα επί των Δημοσιευμάτων και τους Προέδρους των τριών Τάξεων.
3. Τα προς δημοσίευση κείμενα παραδίδονται στον Γραμματέα επί των Δημοσιευμάτων.
Άρθρο 58
Σειρά «Πραγματείες»
Η Σύγκλητος αποφασίζει για τη δημοσίευση ή μη των Πραγματειών, που υποβάλλονται στην Ακαδημία, στη σειρά «Πραγματείες» της Ακαδημίας.
Άρθρο 59
Δικαιώματα επί έργων που εκδίδει η Ακαδημία
Τα περιουσιακά δικαιώματα της πνευματικής ιδιοκτησίας επί έργων που εκδίδει η Ακαδημία, στα οποία περιλαμβάνονται και τα δικαιώματα επανέκδοσης και διάθεσης από αυτήν, μεταβιβάζονται σε αυτήν άνευ ανταλλάγματος, εκτός αν υπάρχει ρητή αντίθετη συμφωνία.
Άρθρο 60
Απαγόρευση επανεκδόσεων
Απαγορεύεται η έκδοση στα δημοσιεύματα της Ακαδημίας έργου, το οποίο έχει προηγουμένως δημοσιευθεί αλλού, σε έντυπη ή ηλεκτρονική μορφή. Εξαιρέσεις από την εφαρμογή του πρώτου εδαφίου μπορεί να εγκρίνει η Σύγκλητος.
ΚΕΦΑΛΑΙΟ ΙΔ’
ΒΙΒΛΙΟΘΗΚΗ ΚΑΙ ΑΡΧΕΙΑ ΤΗΣ ΑΚΑΔΗΜΙΑΣ
Άρθρο 61
Βιβλιοθήκη, Αρχεία, Βιβλιοπωλείο
1. Στην Ακαδημία λειτουργούν, ως αυτοτελείς διοικητικές μονάδες, η υπηρεσία της Βιβλιοθήκης της και η υπηρεσία των Αρχείων της. Η Βιβλιοθήκη και τα Αρχεία της Ακαδημίας είναι προσιτά στα μέλη, τους ερευνητές και το διοικητικό προσωπικό της, καθώς και στο κοινό, σύμφωνα με όσα ορίζονται στον Εσωτερικό Κανονισμό Λειτουργίας τους.
2. Την εποπτεία λειτουργίας της Βιβλιοθήκης ασκεί η Επιτροπή της Βιβλιοθήκης, η οποία απαρτίζεται από τον Γενικό Γραμματέα της Ακαδημίας, ως Πρόεδρο, τον Γραμματέα επί των Δημοσιευμάτων και τους Προέδρους των τριών Τάξεων. Στην Επιτροπή μετέχει με γνωμοδοτικό χαρακτήρα ο Διευθυντής της Βιβλιοθήκης.
3. Την εποπτεία των Αρχείων έχει η Επιτροπή Αρχείων, η οποία απαρτίζεται από τρεις (3) Ακαδημαϊκούς, κατά προτίμηση από τη Β’ και τη Γ’ Τάξη, που ορίζονται από το Προεδρείο και συνεδριάζουν υπό την προεδρία του αρχαιοτέρου από αυτούς.
4. Οι λεπτομέρειες λειτουργίας των αυτοτελών διοικητικών μονάδων της Βιβλιοθήκης και των Αρχείων ρυθμίζονται στον Εσωτερικό Κανονισμό λειτουργίας τους.
5. Στην Ακαδημία λειτουργεί, για τη διάδοση των εκδόσεών της, Βιβλιοπωλείο υπό την ευθύνη Επιτροπής, που αποτελείται από μέλη του ερευνητικού και διοικητικού προσωπικού της, τα οποία ορίζει ο Γενικός Γραμματέας. Οι λεπτομέρειες λειτουργίας του Βιβλιοπωλείου ρυθμίζονται στον Κανονισμό Λειτουργίας του, που εγκρίνεται από τη Σύγκλητο.
ΚΕΦΑΛΑΙΟ ΙΕ’
ΒΡΑΒΕΥΣΕΙΣ ΤΗΣ ΑΚΑΔΗΜΙΑΣ - 
ΥΠΟΤΡΟΦΙΕΣ
Άρθρο 62
Βραβεία της Ακαδημίας
1. Η Ολομέλεια ρυθμίζει τους όρους και τα θέματα των διαγωνισμών για τα βραβεία που απονέμει, σύμφωνα με τη βούληση των αθλοθετών (διαθετών ή δωρητών) και χορηγών.
2. Τα βραβεία της Ακαδημίας, όπως και αυτά που αθλοθετούνται από τρίτους, είναι αδιαίρετα, εκτός αν υπάρχει αντίθετη ρητή βούληση του αθλοθέτη.
3. Η Ακαδημία προκηρύσσει κάθε χρόνο τα βραβεία και τα απονέμει, μετά από αιτιολογημένη πρόταση της αρμόδιας Τάξης ή Επιτροπής και απόφαση της Ολομέλειας, στις πανηγυρικές συνεδρίες του Δεκεμβρίου και της 25ης Μαρτίου ή όποτε άλλοτε αποφασίσει η Ολομέλεια. Το ίδιο ισχύει και για τα οίκοθεν απονεμόμενα βραβεία.
Άρθρο 63
Απαγόρευση βράβευσης
Δεν επιτρέπεται οποιασδήποτε μορφής βράβευση, εκ μέρους της Ακαδημίας, των μελών και του προσωπικού της.
Άρθρο 64
Αριστείο της Ακαδημίας
1. Η Ακαδημία απονέμει, κατά την πανηγυρική συνεδρία της Ολομέλειας της 25ης Μαρτίου, το «Αριστείο» της Ακαδημίας, που είχε καθιερωθεί αρχικώς για τα Γράμματα και τις Καλές Τέχνες, με τον ν. 1001 της 24ης Οκτωβρίου 1917 (Α’ 245), περί εθνικού αριστείου των γραμμάτων και των τεχνών. Το Αριστείο απονέμεται σε Έλληνες για το σύνολο του έργου τους, εφόσον τούτο έχει συμβάλει σε μεγάλο βαθμό στην πρόοδο της ελληνικής επιστήμης ή των ελληνικών γραμμάτων ή της ελληνικής τέχνης.
2. Το Αριστείο απονέμεται με απόφαση της Ολομέλειας, ύστερα από πρόταση μίας (1) εκ των τριών (3) Τάξεων, εκ περιτροπής. Η αρμόδια Τάξη επιλέγει τον τιμώμενο για έργο του, το οποίο εμπίπτει στα γνωστικά αντικείμενά της, σύμφωνα με το άρθρο 8.
3. Το πρώτο δεκαήμερο του Δεκεμβρίου του έτους πριν από την απονομή, η αρμόδια Τάξη ορίζει τριμελή Επιτροπή, η οποία, έως τις 15 Ιανουαρίου του επόμενου έτους, υποβάλλει στην Τάξη εισήγηση με ειδική και εμπεριστατωμένη αιτιολογία. Κάθε μέλος της Τάξης δικαιούται να προτείνει, επίσης με ειδική και εμπεριστατωμένη αιτιολογία, και άλλον υποψήφιο έως το τέλος Ιανουαρίου. Η Τάξη υποβάλλει, εντός του πρώτου δεκαημέρου του Φεβρουαρίου, την πρότασή της στην Ολομέλεια, η οποία αποφαίνεται το συντομότερο δυνατόν και πάντως εντός του μηνός Φεβρουαρίου. Οι ψηφοφορίες στην Τάξη και την Ολομέλεια είναι φανερές, απαιτείται, δε, και στα δύο (2) όργανα απαρτία των δύο τρίτων (2/3) των ενεργών τακτικών μελών τους και η απόφαση λαμβάνεται με την απόλυτη πλειοψηφία αυτών.
4. Στον τιμώμενο με το Αριστείο απονέμονται το μετάλλιο της Ακαδημίας και σχετικό δίπλωμα.
Άρθρο 65
Υποτροφίες - 
Διαδικασία απονομής τιμητικών διακρίσεων
1. Η Σύγκλητος καθορίζει, έως το τέλος του Οκτωβρίου κάθε έτους, τις υποτροφίες που θα χορηγηθούν κατά το επόμενο ακαδημαϊκό έτος, λαμβάνοντας υπόψη τα διαθέσιμα των κληροδοτημάτων που τις προβλέπουν.
2. Οι λεπτομέρειες της διαδικασίας απονομής βραβείων, άλλων τιμητικών διακρίσεων και υποτροφιών ορίζονται στον Εσωτερικό Κανονισμό της Ακαδημίας.
ΚΕΦΑΛΑΙΟ ΙΣΤ’
ΚΕΝΤΡΑ ΕΡΕΥΝΑΣ ΤΗΣ ΑΚΑΔΗΜΙΑΣ
Άρθρο 66
Ερευνητικά Κέντρα και Γραφεία Έρευνας
1. Στην Ακαδημία λειτουργούν Ερευνητικά Κέντρα και Γραφεία Έρευνας ως αυτοτελείς ερευνητικές μονάδες, που εντάσσονται στο νομικό της πρόσωπο.
2. Για την ίδρυσή τους εφαρμόζονται οι παρ. 3 και 4 του άρθρου 80.
Άρθρο 67
Ερευνητικά Κέντρα
1. Τα Ερευνητικά Κέντρα τελούν υπό την εποπτεία πενταμελούς Εφορευτικής Επιτροπής, τα μέλη της οποίας εκλέγονται από τη Σύγκλητο μεταξύ των ενεργών τακτικών μελών της Ακαδημίας. Οι παρ. 1 και 4 του άρθρου 12 εφαρμόζονται αναλόγως και για την Εφορευτική Επιτροπή. Η Εφορευτική Επιτροπή αποφασίζει, εποπτεύει και συμβουλεύει επί όλων των θεμάτων αρμοδιότητάς της. Ειδικότερες αρμοδιότητες της Εφορευτικής Επιτροπής είναι, ιδίως, η παρακολούθηση των ερευνητικών, τεχνολογικών και αναπτυξιακών προγραμμάτων του Κέντρου και η λήψη μέτρων για την απρόσκοπτη και αποτελεσματική διεκπεραίωση αυτών, η έγκριση των προτεινόμενων εκδόσεων και η υποβολή πρότασης προς τη Σύγκλητο για το κόστος των εκδόσεων αυτών, η ανάθεση καθηκόντων στον Επόπτη και στον Διευθυντή ή Διευθύνοντα του Κέντρου, ο καθορισμός των όρων έρευνας από τρίτους στα αρχεία και στις συλλογές του Κέντρου και η εν γένει συμβουλευτική υποστήριξη του Κέντρου.
2. Την ειδικότερη εποπτεία του Ερευνητικού Κέντρου έχει ο Επόπτης, ο οποίος είναι ενεργό τακτικό μέλος της Ακαδημίας, που ορίζεται από τη Σύγκλητο με θητεία δύο (2) ετών και με δυνατότητα επανεκλογής χωρίς χρονικό περιορισμό.
3. Στο Κέντρο προΐσταται Διευθυντής, η επιλογή του οποίου γίνεται σύμφωνα με το άρθρο 16 του ν. 4310/2014 (Α’ 258), με την εξαίρεση ότι οι επιτροπές που προβλέπονται απαρτίζονται αποκλειστικά από ενεργά τακτικά μέλη που ορίζονται από τη Σύγκλητο, κατά προτίμηση από τα μέλη της Εφορευτικής Επιτροπής. Μέχρι την επιλογή Διευθυντή, η Σύγκλητος ορίζει, ύστερα από γνώμη της Εφορευτικής Επιτροπής, τον Διευθύνοντα του Κέντρου μεταξύ των Ερευνητών του, κατά προτεραιότητα από τη βαθμίδα Ερευνητή Α’. Ο Διευθυντής ή Διευθύνων μετέχει στις συνεδριάσεις της Εφορευτικής Επιτροπής με δικαίωμα ψήφου. Η θητεία του Διευθυντή ή Διευθύνοντος είναι πέντε (5) ετών, με δυνατότητα επανεκλογής χωρίς χρονικό περιορισμό.
4. Οι κατά τα λοιπά αρμοδιότητες των οργάνων του Κέντρου και όλα εν γένει τα ζητήματα που αφορούν στη λειτουργία τους ρυθμίζονται από τον Εσωτερικό Κανονισμό καθενός από αυτά, που εγκρίνεται σύμφωνα με την παρ. 5 του άρθρου 80. Η Ολομέλεια μπορεί, ως προς ζητήματα κοινά για όλα τα Κέντρα, να προβλέψει ενιαίο Εσωτερικό Κανονισμό.
5. Αν δεν υπάρχει Εσωτερικός Κανονισμός, για τα σχετικά ζητήματα αποφασίζει η Σύγκλητος.
Άρθρο 68
Γραφεία Έρευνας
1. Η επιστημονική εποπτεία των Γραφείων Έρευνας ασκείται από ενεργό τακτικό μέλος της Ακαδημίας, το οποίο ορίζεται από τη Σύγκλητο με θητεία πέντε (5) ετών και με δυνατότητα επανεκλογής χωρίς χρονικό περιορισμό. Η στελέχωση και η λειτουργία των Γραφείων Έρευνας ρυθμίζονται από τον Εσωτερικό Κανονισμό τους, ο οποίος εκδίδεται σύμφωνα με την παρ. 5 του άρθρου 80.
2. Αν δεν υπάρχει Εσωτερικός Κανονισμός, για τα σχετικά ζητήματα αποφασίζει η Σύγκλητος.
Άρθρο 69
Προσωπικό Ερευνητικών Κέντρων 
και Γραφείων Έρευνας
Τα Ερευνητικά Κέντρα και τα Γραφεία Έρευνας αποτελούνται από ερευνητικό και διοικητικό προσωπικό. O διορισμός και η υπηρεσιακή κατάσταση των ερευνητών των Ερευνητικών Κέντρων, καθώς και η πρόσληψη ειδικού, επιστημονικού, τεχνικού ή διοικητικού προσωπικού για την κάλυψη ειδικών αναγκών αυτών, ρυθμίζονται από τον ν. 4310/2014 (Α’ 258). Ο διορισμός του διοικητικού προσωπικού των Ερευνητικών Κέντρων και των Γραφείων Έρευνας ρυθμίζεται από τον ν. 4765/2021 (Α’ 6) και υπόκειται στον ετήσιο προγραμματισμό προσλήψεων του άρθρου 51 του ν. 4622/2019 (Α’ 133), ενώ η υπηρεσιακή κατάσταση αυτού ρυθμίζεται από τον Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26). Ο διορισμός και η υπηρεσιακή κατάσταση του ερευνητικού προσωπικού των Γραφείων Έρευνας ρυθμίζεται από εσωτερικούς κανονισμούς και αποφάσεις οργάνων της Ακαδημίας για τα Γραφεία Έρευνας.
Άρθρο 70
Οικονομικά ζητήματα
Για τα οικονομικά ζητήματα των Ερευνητικών Κέντρων και των Γραφείων Έρευνας αποφασίζει η Σύγκλητος, ύστερα από εισήγηση της Εφορευτικής Επιτροπής.
ΚΕΦΑΛΑΙΟ ΙΖ’
ΠΟΡΟΙ ΤΗΣ ΑΚΑΔΗΜΙΑΣ
Άρθρο 71
Πηγές των πόρων
1. Οι Πόροι της Ακαδημίας προέρχονται από:
α) επιχορηγήσεις από τον τακτικό προϋπολογισμό του Υπουργείου Παιδείας, Θρησκευμάτων και Αθλητισμού,
β) το εθνικό και συγχρηματοδοτούμενο σκέλος του προγράμματος δημοσίων επενδύσεων, καθώς και από άλλα ημεδαπά και αλλοδαπά χρηματοδοτικά εργαλεία,
γ) τα έσοδα από την εκμετάλλευση της περιουσίας της και τις πωλήσεις των δημοσιευμάτων και λοιπών έργων της,
δ) τα έσοδα από την παραχώρηση άδειας εκμετάλλευσης των δικαιωμάτων πνευματικής ιδιοκτησίας επί των δημοσιευμάτων και λοιπών έργων και άδειας χρήσης, φωτογράφησης ή κινηματογράφησης του Μεγάρου της και του χώρου που το περιβάλλει, εξαιρουμένων των περιπτώσεων παραγωγής απεικονίσεων και αντιγράφων που εμπίπτουν στο άρθρο 46 του Κώδικα νομοθεσίας για την προστασία των αρχαιοτήτων και εν γένει της πολιτιστικής κληρονομιάς (ν. 4858/2021, Α’ 220), περί πρόσβασης και χρήσης μνημείων και χώρων,
ε) τα έσοδα από γνωμοδοτικές ή ερευνητικές υπηρεσίες, τις οποίες μπορεί να παρέχει η Ακαδημία, δια των Ερευνητικών Κέντρων και των Γραφείων Έρευνας, σε φυσικά ή νομικά πρόσωπα ή βάσει προγραμματικών συμφωνιών ή άλλων συμβάσεων, που μπορεί να συνάπτει με φορείς του δημόσιου τομέα,
στ) τα έσοδα από τα ετήσια περισσεύματα των δωρεών και κληροδοτημάτων, σύμφωνα με την παρ. 3 του άρθρου 8 του ν. 1771/1988 (Α’ 71),
ζ) τα έσοδα των δωρεών, κληρονομιών και κληροδοσιών, που καταλείπονται στην Ακαδημία γενικά προς εξυπηρέτηση των σκοπών της ή χωρίς να ορίζεται στις συστατικές πράξεις αυτών η εκπλήρωση ειδικού σκοπού, καθώς και των κληροδοτημάτων των οποίων η διαχείριση έχει ανατεθεί στην Ακαδημία με διάταξη νόμου. Στα κληροδοτήματα του πρώτου εδαφίου περιλαμβάνονται και τα Γενικά Κληροδοτήματα υπέρ εκπαιδεύσεως και τα κληροδοτήματα Δημητρίου Δωρίδη και Ιωάννη Βόζου, των οποίων η διαχείριση μεταβιβάστηκε στην Ακαδημία με την παρ. 4 του άρθρου 104 της από 18 Μαρτίου 1926 συντακτικής απόφασης περί οργανισμού της Ακαδημίας Αθηνών, που κυρώθηκε με το άρθρο πρώτο του ν. 4398/1929 (Α’ 308).
2. Όλοι οι χρηματικοί πόροι της Ακαδημίας τηρούνται σε ειδικούς λογαριασμούς στην Τράπεζα της Ελλάδος.
ΚΕΦΑΛΑΙΟ ΙΗ’
ΔΙΑΧΕΙΡΙΣΗ ΤΩΝ ΠΟΡΩΝ ΚΑΙ ΤΗΣ ΠΕΡΙΟΥΣΙΑΣ ΤΗΣ ΑΚΑΔΗΜΙΑΣ
Άρθρο 72
Προϋπολογισμοί
Η διαχείριση των πόρων και της περιουσίας της Ακαδημίας, καθώς και των υπέρ αυτής δωρεών και κληροδοτημάτων ενεργείται από τη Σύγκλητο βάσει προϋπολογισμών, οι οποίοι συντάσσονται από τις αρμόδιες Διευθύνσεις της Ακαδημίας και εγκρίνονται από την Ολομέλεια, ύστερα από εισήγηση της Συγκλήτου.
Άρθρο 73
Δαπάνες και εντάλματα
1. Καμία δαπάνη δεν επιτρέπεται να γίνει χωρίς πίστωση στον αντίστοιχο προϋπολογισμό και χωρίς απόφαση της Συγκλήτου της Ακαδημίας ως διατάκτη ή άλλου οργάνου της, το οποίο έχει εξουσιοδοτηθεί από τη Σύγκλητο σύμφωνα με την περ. δ) της παρ. 1 του άρθρου 42 ή έχει οριστεί ως δευτερεύων διατάκτης.
2. Οι κανόνες του Δημόσιου Λογιστικού και του Κώδικα Κοινωφελών Περιουσιών και Σχολαζουσών Κληρονομιών (ν. 4182/2013, Α’ 185) τηρούνται για τις δαπάνες σε βάρος του προϋπολογισμού ιδίων πόρων της Ακαδημίας και των προϋπολογισμών των υπέρ αυτής δωρεών και κληροδοτημάτων αντιστοίχως. Όλες οι δαπάνες της Ακαδημίας, πλην αυτών των προϋπολογισμών των δωρεών και κληροδοτημάτων, εκκαθαρίζονται από τη Διεύθυνση Οικονομικών Υπηρεσιών και πληρώνονται με βάση χρηματικά εντάλματα, τα οποία εκδίδει ο Προϊστάμενος της Διεύθυνσης αυτής ή ο νόμιμος αναπληρωτής του. Οι δαπάνες των προϋπολογισμών των δωρεών και κληροδοτημάτων της Ακαδημίας εκκαθαρίζονται από τη Διεύθυνση Διαχείρισης Κληροδοτημάτων και πληρώνονται με βάση χρηματικά εντάλματα, τα οποία εκδίδει ο Προϊστάμενος της Διεύθυνσης αυτής ή ο νόμιμος αναπληρωτής του. Οι αρμοδιότητες των διευθύνσεων αυτών και των επιμέρους τμημάτων καθορίζονται λεπτομερώς στον Οργανισμό Διοικητικών Υπηρεσιών της Ακαδημίας.
3. Ο Προϊστάμενος του Τμήματος Ταμείου ή ο νόμιμος αναπληρωτής του εξοφλεί τα χρηματικά εντάλματα, είναι αρμόδιος για την έκδοση εντολών και επιταγών για την εξόφλησή τους και για την πληρωμή των δαπανών της Ακαδημίας και των δωρεών και κληροδοτημάτων της. Για την πληρωμή ποσών δυνάμει εντολών, επιταγών και κάθε μέσου πληρωμής, που υπερβαίνουν τις τρεις χιλιάδες (3.000) ευρώ, απαιτείται συνυπογραφή από τον Έφορο της Ακαδημίας ή τον νόμιμο αναπληρωτή του. Το ανωτέρω ποσό δύναται να αναπροσαρμόζεται με απόφαση της Συγκλήτου.
Άρθρο 74
Αναμόρφωση προϋπολογισμών
Αν υπάρχει ανάγκη διενέργειας δαπανών για τις οποίες δεν έχουν προβλεφθεί πιστώσεις στους προϋπολογισμούς ή αυτές που έχουν προβλεφθεί δεν επαρκούν, οι προϋπολογισμοί μπορεί να αναμορφώνονται με απόφαση της Συγκλήτου, ύστερα από εισήγηση του Γενικού Γραμματέα και προηγούμενη αιτιολογική έκθεση του Προϊσταμένου της αρμόδιας Διεύθυνσης. Η απόφαση της Συγκλήτου για αναμόρφωση προϋπολογισμού και τα δικαιολογητικά πληρωμής των δαπανών υποβάλλονται προς έγκριση στην αμέσως επόμενη συνεδρία της Ολομέλειας.
Άρθρο 75
Απαλλαγές
1. Το Μέγαρο της Ακαδημίας επί της οδού Πανεπιστημίου 28 και τα πάσης φύσεως ακίνητα ιδιοκτησίας της Ακαδημίας, εφόσον αυτά χρησιμοποιούνται για τις ανάγκες της σύμφωνα με τους σκοπούς της, απαλλάσσονται από κάθε δημοτικό τέλος και δημοτικό φόρο.
2. Τα ακίνητα της Ακαδημίας δεν υπόκεινται σε χρησικτησία, τακτική ή έκτακτη.
Άρθρο 76
Δωρεές και κληροδοτήματα
Οι απολογισμοί και η διαχείριση των πόρων και της περιουσίας της Ακαδημίας και των υπέρ αυτής δωρεών και κληροδοτημάτων, καθώς και των κοινωφελών ιδρυμάτων, που εποπτεύονται από την Ακαδημία, ελέγχονται από την Ολομέλεια.
Άρθρο 77
Οφειλές τρίτων
Οι οφειλές τρίτων προς την Ακαδημία και τα υπέρ αυτής κληροδοτήματα από κάθε νόμιμη ή συμβατική αιτία καταλογίζονται με απόφαση της Συγκλήτου, η οποία αποτελεί τον νόμιμο τίτλο με την έννοια του Κώδικα Είσπραξης Δημοσίων Εσόδων (ν. 4978/2022, Α’ 190).
ΚΕΦΑΛΑΙΟ ΙΘ’
ΛΟΙΠΕΣ ΔΙΑΤΑΞΕΙΣ
Άρθρο 78
Διεθνές κοινό των Ακαδημιών
Η Ακαδημία Αθηνών συμμετέχει στην ίδρυση του διεθνούς Κοινού των Ακαδημιών, ως σωματείου, το οποίο θα εδρεύει στην Αθήνα επί ακινήτου ιδιοκτησίας της στην Ακαδημία Πλάτωνος (κληροδότημα Παναγιώτη Αριστόφρονος).
Άρθρο 79
Έμβλημα Ακαδημίας
Η σφραγίδα, τα μετάλλια, τα σήματα, τα διπλώματα, τα δημοσιεύματα, τα έγγραφα και όλα τα έντυπα της Ακαδημίας, των Ερευνητικών Κέντρων και των Γραφείων Έρευνας φέρουν την κεφαλή της Αθηνάς, εμπνευσμένη από αργυρό διπλό στατήρα των Θουρίων και τις λέξεις «Ακαδημία Αθηνών».
ΚΕΦΑΛΑΙΟ Κ’
ΕΞΟΥΣΙΟΔΟΤΙΚΕΣ, ΤΕΛΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 80
Εξουσιοδοτικές διατάξεις
1. Με απόφαση της Συγκλήτου εκδίδονται εσωτερικοί κανονισμοί, με τους οποίους καθορίζονται η λειτουργία, τα καθήκοντα και τα έργα των μόνιμων Επιτροπών της Ακαδημίας, ελλείψει δε αυτών, η Σύγκλητος με μόνη απόφασή της καθορίζει τα καθήκοντα και τα έργα τους.
2. Με απόφαση του Προέδρου προσδιορίζονται έγγραφα εξειδικευμένης ή ήσσονος σημασίας, για τα οποία ενημερώνονται άλλοι υπηρεσιακοί παράγοντες αντ’ αυτού.
3. Με προεδρικό διάταγμα, το οποίο εκδίδεται ύστερα από πρόταση του Υπουργού Παιδείας, Θρησκευμάτων και Αθλητισμού, μετά από προηγούμενη πρόταση της Ολομέλειας της Ακαδημίας προς αυτόν, ιδρύεται και οργανώνεται νέο Ερευνητικό Κέντρο της Ακαδημίας. Για την πρότασή της η Ολομέλεια λαμβάνει υπόψη εισήγηση της Τάξης, η οποία είναι αρμόδια ανάλογα με το επιστημονικό πεδίο του προς ίδρυση Κέντρου. Αν υπάρχει μερική επικάλυψη του γνωστικού πεδίου του υπό ίδρυση Ερευνητικού Κέντρου με επιστημονικά πεδία που θεραπεύουν παραπάνω από μία Τάξεις, εφαρμόζεται αναλόγως η παρ. 2 του άρθρου 8.
4. Με απόφαση της Ολομέλειας, ύστερα από πρόταση της οικείας ή των οικείων Τάξεων, ιδρύονται Γραφεία Έρευνας, ορίζονται ο επιστημονικός τομέας και τα μέσα επίτευξης του σκοπού αυτών, καθώς και λεπτομερειακά θέματα λειτουργίας τους.
5. Ο Εσωτερικός Κανονισμός της Ακαδημίας και οι Εσωτερικοί Κανονισμοί των Ερευνητικών Κέντρων και των Γραφείων Έρευνας συντάσσονται από τη Σύγκλητο και εγκρίνονται από την Ολομέλεια με απόφαση, η οποία λαμβάνεται με απαρτία των δύο τρίτων (2/3) των ενεργών τακτικών μελών της Ακαδημίας και με απόλυτη πλειοψηφία των ενεργών τακτικών μελών της. Οι Κανονισμοί και οι διατάξεις διαταγμάτων και κανονιστικών πράξεων που ρυθμίζουν τη λειτουργία των Ερευνητικών Κέντρων και των Γραφείων Έρευνας τροποποιούνται, συμπληρώνονται, κωδικοποιούνται και καταργούνται με την ίδια διαδικασία.
6. Με απόφαση της Ολομέλειας για προκήρυξη θέσης τακτικού μέλους και την αναγγελία αυτής, ο Πρόεδρος και ο Γενικός Γραμματέας από κοινού εκδίδουν προκήρυξη, που αναρτάται στο πρόγραμμα «Διαύγεια», στον ιστότοπο της Ακαδημίας Αθηνών, καθώς και σε δύο (2) τουλάχιστον καθημερινές εφημερίδες πανελλαδικής κυκλοφορίας, με την οποία ορίζονται οι λεπτομέρειες κατάθεσης αίτησης και τάσσεται εύλογη προθεσμία, τουλάχιστον ενός (1) μηνός.
7. Με απόφαση της Συγκλήτου, μετά από εισήγηση του Εφόρου, καθορίζονται τα έξοδα κίνησης, έρευνας και παράστασης των μελών της Ακαδημίας και των ξένων εταίρων.
Άρθρο 81
Τελικές διατάξεις
Ο παρών Οργανισμός κατισχύει κάθε αντίθετης γενικής ή ειδικής διάταξης του Εσωτερικού Κανονισμού της Ακαδημίας, του Εσωτερικού Κανονισμού των εκδόσεων του Γραφείου Δημοσιευμάτων και του Οργανισμού Διοικητικών Υπηρεσιών της Ακαδημίας, που ισχύουν κατά την έναρξη ισχύος του παρόντος.
Άρθρο 82
Μεταβατικές διατάξεις
1. Οι θητείες των τριών (3) Γραμματέων της Ακαδημίας, των Γραμματέων των Τάξεων και των μελών συλλογικών οργάνων, που διανύονται κατά την έναρξη ισχύος του παρόντος, εξαντλούνται έως το τέλος του χρόνου που προβλεπόταν κατά την εκλογή τους.
2. Οι εκλογές Αντιπροέδρου της Ακαδημίας και των Τάξεων που έχουν γίνει έως την έναρξη ισχύος του παρόντος παραμένουν σε ισχύ.
3. Οι διαδικασίες εκλογής μελών, για τις οποίες έχει οριστεί τριμελής εισηγητική επιτροπή από τις Τάξεις έως την έναρξη ισχύος του παρόντος, συνεχίζονται και ολοκληρώνονται σύμφωνα με τον Οργανισμό της Ακαδημίας που κυρώθηκε με τον ν. 4398/1929 (Α’ 308).
4. Έως τη σύσταση του Τμήματος Ταμείου της παρ. 3 του άρθρου 73 τα χρηματικά εντάλματα εξοφλούνται και οι εντολές, οι επιταγές και τα μέσα πληρωμών υπογράφονται είτε από τον Έφορο, για ποσό έως χίλια πεντακόσια (1.500) ευρώ ανά χρηματικό ένταλμα ή πληρωμή είτε από τον Πρόεδρο και τον Γενικό Γραμματέα της Ακαδημίας, για οποιοδήποτε άλλο ποσό.
5. Έως την έκδοση των Εσωτερικών Κανονισμών των Γραφείων Έρευνας, σύμφωνα με την παρ. 5 του άρθρου 80, τα θέματα που αφορούν στη στελέχωση και τη λειτουργία τους, ρυθμίζονται με απόφαση της Συγκλήτου.
Άρθρο 83
Καταργούμενες διατάξεις
Από την έναρξη ισχύος του παρόντος καταργούνται:
α) Τα άρθρα 2 έως 119 του ν. 4398/1929 (Α’ 308), περί κυρώσεως και τροποποιήσεως της από 18 Μαρτίου 1926 συντακτικής αποφάσεως περί οργανισμού της Ακαδημίας Αθηνών. Το άρθρο 1 του ιδίου νόμου, περί ιδρύσεως και σκοπού της Ακαδημίας, παραμένει σε ισχύ, μόνο σε ό,τι αφορά την ίδρυση της Ακαδημίας και καταργείται σε ό,τι αφορά τον σκοπό της.
β) Το π.δ. της 24ης.2.1927 «Περί του εθνικού αριστείου των επιστημών, των γραμμάτων και των καλών τεχνών» (Α’ 32) και ο από 23.2.1933 Κανονισμός απονομής του, που αποφασίσθηκε από την Ολομέλεια της Ακαδημίας.
ΜΕΡΟΣ Β’
ΕΠΕΙΓΟΥΣΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ 
ΤΩΝ ΥΠΟΥΡΓΕΙΩΝ ΠΑΙΔΕΙΑΣ, ΘΡΗΣΚΕΥΜΑΤΩΝ ΚΑΙ ΑΘΛΗΤΙΣΜΟΥ ΚΑΙ ΥΓΕΙΑΣ
Άρθρο 84
Ρύθμιση για οργανικές θέσεις κλάδων εκπαιδευτικού προσωπικού 
της πρωτοβάθμιας εκπαίδευσης - 
Προσθήκη άρθρου 13Α στον ν. 1566/1985
Στον ν. 1566/1985 (Α’ 167), μετά από το άρθρο 13, προστίθεται άρθρο 13Α ως εξής:
«Άρθρο 13Α
Ρύθμιση για οργανικές θέσεις 
κλάδων εκπαιδευτικού προσωπικού 
της πρωτοβάθμιας εκπαίδευσης
1. Συστήνονται, πλέον των υφισταμένων, χίλιες επτακόσιες είκοσι τρεις (1.723) οργανικές θέσεις εκπαιδευτικού προσωπικού πρωτοβάθμιας εκπαίδευσης, με ταυτόχρονη κατάργηση ισάριθμων θέσεων από τη δευτεροβάθμια εκπαίδευση, στους κλάδους ΠΕ05 ΓΑΛΛΙΚΗΣ, ΠΕ06 ΑΓΓΛΙΚΗΣ, ΠΕ07 ΓΕΡΜΑΝΙΚΗΣ, ΠΕ08 ΚΑΛΛΙΤΕΧΝΙΚΩΝ, ΠΕ86 ΠΛΗΡΟΦΟΡΙΚΗΣ και στους κλάδους/ειδικότητες ΠΕ79 ΜΟΥΣΙΚΗΣ: ΠΕ79.01 ΜΟΥΣΙΚΗΣ ΕΠΙΣΤΗΜΗΣ, ΠΕ91 ΘΕΑΤΡΙΚΗΣ ΑΓΩΓΗΣ: ΠΕ91.01 ΘΕΑΤΡΙΚΩΝ ΣΠΟΥΔΩΝ και ΠΕ91.02 ΔΡΑΜΑΤΙΚΗΣ ΤΕΧΝΗΣ, ως ακολούθως:

2. Με απόφαση του Υπουργού Παιδείας, Θρησκευμάτων και Αθλητισμού οι οργανικές θέσεις κατά κλάδο/ειδικότητα της παρ. 1 κατανέμονται σε Διευθύνσεις Εκπαίδευσης, ανά περιοχή μετάθεσης και σε σχολικές μονάδες και διατίθενται για την οριστική τοποθέτηση εκπαιδευτικών που βρίσκονται στη διάθεση των περιφερειακών υπηρεσιακών συμβουλίων και την εξέταση εμπρόθεσμων αιτήσεων μετάθεσης κατά το σχολικό έτος 2023-2024, οι οποίες δεν ικανοποιήθηκαν ως προς οποιαδήποτε επιλογή. Οι οργανικές θέσεις που απομένουν κενές, μετά την εξέταση των ως άνω αιτήσεων μετάθεσης, διατίθενται για διορισμό.
3. Οι οργανικές θέσεις της δευτεροβάθμιας εκπαίδευσης που καταργούνται σύμφωνα με την παρ. 1 είναι οι ακόλουθες: οκτακόσιες (800) οργανικές θέσεις του κλάδου ΠΕ05 ΓΑΛΛΙΚΗΣ, πεντακόσιες σαράντα εννέα (549) οργανικές θέσεις του κλάδου ΠΕ06 ΑΓΓΛΙΚΗΣ, δεκατέσσερις (14) οργανικές θέσεις του κλάδου ΠΕ07 ΓΕΡΜΑΝΙΚΗΣ, οκτώ (8) οργανικές θέσεις του κλάδου ΠΕ79 ΜΟΥΣΙΚΗΣ, τριακόσιες πενήντα δύο (352) οργανικές θέσεις του κλάδου ΠΕ86 ΠΛΗΡΟΦΟΡΙΚΗΣ.»
Άρθρο 85
Σύσταση οργανικών θέσεων Ειδικού Εκπαιδευτικού Προσωπικού και Ειδικού Βοηθητικού Προσωπικού στις Σχολικές Μονάδες Ειδικής Αγωγής και Εκπαίδευσης - Προσθήκη άρθρου 35Α στον ν. 1566/1985
Στον ν. 1566/1985 (Α’ 167), μετά από το άρθρο 35, προστίθεται άρθρο 35Α ως εξής:
«Άρθρο 35Α
Σύσταση οργανικών θέσεων 
Ειδικού Εκπαιδευτικού Προσωπικού 
και Ειδικού Βοηθητικού Προσωπικού 
στις Σχολικές Μονάδες Ειδικής Αγωγής 
και Εκπαίδευσης
1. Συστήνονται, πλέον των υφιστάμενων, χίλιες πεντακόσιες πενήντα πέντε (1.555) οργανικές θέσεις Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.) στις Σχολικές Μονάδες Ειδικής Αγωγής και Εκπαίδευσης (Σ.Μ.Ε.Α.Ε.) της πρωτοβάθμιας και δευτεροβάθμιας εκπαίδευσης, με ταυτόχρονη κατάργηση ισάριθμων θέσεων από τη δευτεροβάθμια εκπαίδευση, ως ακολούθως:

2. Με απόφαση του Υπουργού Παιδείας, Θρησκευμάτων και Αθλητισμού οι θέσεις της παρ. 1 κατανέμονται σε Σ.Μ.Ε.Α.Ε., ανά περιοχή μετάθεσης της πρωτοβάθμιας και δευτεροβάθμιας εκπαίδευσης και διατίθενται για την εξέταση εμπρόθεσμων αιτήσεων μετάθεσης σχολικού έτους 2023-2024, οι οποίες δεν ικανοποιήθηκαν ως προς οποιαδήποτε επιλογή. Οι οργανικές θέσεις που απομένουν κενές μετά την εξέταση των ως άνω αιτήσεων μετάθεσης διατίθενται για διορισμό.
3. Οι οργανικές θέσεις της δευτεροβάθμιας εκπαίδευσης που καταργούνται σύμφωνα με την παρ. 1 είναι οι ακόλουθες: πεντακόσιες (500) οργανικές θέσεις του κλάδου ΠΕ02 ΦΙΛΟΛΟΓΟΙ, τριακόσιες (300) οργανικές θέσεις του κλάδου ΠΕ03 ΜΑΘΗΜΑΤΙΚΟΙ, τριακόσιες (300) οργανικές θέσεις του κλάδου ΠΕ04 ΦΥΣΙΚΩΝ ΕΠΙΣΤΗΜΩΝ, διακόσιες πενήντα πέντε (255) οργανικές θέσεις του κλάδου ΠΕ11 ΦΥΣΙΚΗΣ ΑΓΩΓΗΣ και διακόσιες (200) οργανικές θέσεις του κλάδου ΠΕ01 ΘΕΟΛΟΓΟΙ.»
Άρθρο 86
Προσόντα για τη συμμετοχή στη διαδικασία επιλογής διευθυντών δημόσιων σχολών Ανώτερης Επαγγελματικής Κατάρτισης - Τροποποίηση περ. β) παρ. 1 άρθρου 31 ν. 4763/2020
Στην περ. β) της παρ. 1 του άρθρου 31 του ν. 4763/2020 (Α’ 254), περί των προσόντων για τη συμμετοχή στη διαδικασία επιλογής Διευθυντών Δημόσιων Σ.Α.Ε.Κ. αρμοδιότητας Υπουργείου Παιδείας, Θρησκευμάτων και Αθλητισμού, επέρχονται οι ακόλουθες τροποποιήσεις: α) στο πρώτο εδάφιο οι λέξεις «δημόσιου Ι.Ε.Κ.» αντικαθίστανται από τις λέξεις «δημόσιας Σ.Α.Ε.Κ.», β) στο δεύτερο εδάφιο «ανώτατης εκπαίδευσης της ημεδαπής ή ισότιμο τίτλο» αντικαθίστανται από τις λέξεις «ή δίπλωμα τμήματος ή σχολής πανεπιστημιακού ή τεχνολογικού τομέα της ανώτατης εκπαίδευσης ή Τεχνολογικού Εκπαιδευτικού Ιδρύματος (Τ.Ε.Ι.) της ημεδαπής ή ακαδημαϊκά ισοδύναμο ή ισότιμο τίτλο αντίστοιχης ειδικότητας σχολών», γ) στο δεύτερο εδάφιο οι λέξεις «των Ι.Ε.Κ.» αντικαθίστανται από τις λέξεις «των Σ.Α.Ε.Κ.» και δ) το τρίτο εδάφιο αντικαθίσταται και η περ. β) διαμορφώνεται ως εξής:
«β) Ο Διευθυντής δημόσιας Σ.Α.Ε.Κ. αρμοδιότητας του Υπουργείου Παιδείας, Θρησκευμάτων και Αθλητισμού, μπορεί να είναι μόνιμος δημόσιος υπάλληλος ή μόνιμος εκπαιδευτικός της δημόσιας εκπαίδευσης. Ο Διευθυντής πρέπει να διαθέτει αυξημένα, τυπικά και ουσιαστικά προσόντα, πτυχίο ή δίπλωμα τμήματος ή σχολής πανεπιστημιακού ή τεχνολογικού τομέα της ανώτατης εκπαίδευσης ή Τεχνολογικού Εκπαιδευτικού Ιδρύματος (Τ.Ε.Ι.) της ημεδαπής ή ακαδημαϊκά ισοδύναμο ή ισότιμο τίτλο αντίστοιχης ειδικότητας σχολών της αλλοδαπής, επιστημονική, τεχνική ή άλλη κατάρτιση, εμπειρία στην επαγγελματική εκπαίδευση ή κατάρτιση που καλύπτει τις ανάγκες διοίκησης εκπαιδευτικού οργανισμού της φύσης και της αποστολής των Σ.Α.Ε.Κ.. Συνεκτιμάται μεταπτυχιακός τίτλος σπουδών επιπέδου 7 του Ε.Π.Π. (Εθνικού Πλαισίου Προσόντων) ή ακαδημαϊκά ισοδύναμος ή ισότιμος της αλλοδαπής, καθώς και επαγγελματική και διοικητική εμπειρία.»
Άρθρο 87
Κάλυψη συνολικών δαπανών 
μετακινήσεων εκτός έδρας υπαλλήλων 
του Εθνικού Κέντρου Άμεσης Βοήθειας 
για τα έτη 2024 και 2025 - Προσθήκη παρ. 2Β 
στο άρθρο 100 του ν. 4270/2014
Στο άρθρο 100 του ν. 4270/2014 (Α’ 143), περί της έννοιας, των προϋποθέσεων και της διαδικασίας έκδοσης χρηματικών ενταλμάτων προπληρωμής, προστίθεται παρ. 2Β ως εξής:
«2.Β. Ειδικά για τα έτη 2024 και 2025 επιτρέπεται η έκδοση Χ.Ε.Π., με έναν υπόλογο, χωρίς να απαιτείται αιτιολογημένη απόφαση, για την κάλυψη συνολικών δαπανών μετακινήσεων εκτός έδρας, σύμφωνα την παρ. 1, περί του ορισμού των δαπανών μετακίνησης, του άρθρου 1 της υποπαρ. Δ.9 του άρθρου 2 του ν. 4336/2015 (Α’ 94), υπαλλήλων του κλάδου ΔΕ Πληρωμάτων Ασθενοφόρων, ειδικότητας ΔΕ Πληρωμάτων Ασθενοφόρων του Εθνικού Κέντρου Άμεσης Βοήθειας (ΕΚΑΒ), προκειμένου να αντιμετωπιστούν έκτακτες ή αυξημένες υπηρεσιακές ανάγκες και να ενισχυθεί η επιχειρησιακή δράση τομέων του ΕΚΑΒ κατά το διάστημα από 1η Μαΐου έως και 30 Σεπτεμβρίου των προαναφερόμενων ετών.»
ΜΕΡΟΣ Γ’
ΕΝΑΡΞΗ ΙΣΧΥΟΣ
Άρθρο 88
Έναρξη ισχύος
1. Με την επιφύλαξη της παρ. 2, η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
2. Η διαδικασία του άρθρου 72 για τους προϋπολογισμούς δωρεών και κληροδοτημάτων εφαρμόζεται από το έτος 2025.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 11 Ιουλίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
									




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 12 Ιουλίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

