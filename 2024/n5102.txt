NOMOΣ ΥΠ’ ΑΡΙΘΜ. 5102	
Δράσεις δημόσιας υγείας - Ρυθμίσεις για την ενίσχυση του Εθνικού Συστήματος Υγείας και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α΄
ΔΡΑΣΕΙΣ ΔΗΜΟΣΙΑΣ ΥΓΕΙΑΣ - ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ ΤΟΥ ΕΘΝΙΚΟΥ ΣΥΣΤΗΜΑΤΟΣ ΥΓΕΙΑΣ
ΚΕΦΑΛΑΙΟ Α΄
ΓΕΝΙΚΕΣ ΔΙΑΤΑΞΕΙΣ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β΄
ΡΥΘΜΙΣΕΙΣ ΣΧΕΤΙΚΑ ΜΕ ΤΗΝ ΕΦΑΡΜΟΓΗ ΤΟΥ ΕΘΝΙΚΟΥ ΣΧΕΔΙΟΥ ΔΡΑΣΗΣ ΓΙΑ ΤΗ ΔΗΜΟΣΙΑ ΥΓΕΙΑ
Άρθρο 3 Υλοποίηση δράσης δημόσιας υγείας «Προληπτικές διαγνωστικές εξετάσεις μαστογραφίας κατά του καρκίνου» - Τροποποίηση άρθρου εικοστού τέταρτου ν. 4917/2022
Άρθρο 4 Ειδικές ρυθμίσεις για την υλοποίηση του Προγράμματος «Προαγωγή Υγείας Οικογένειας και Παιδιού» - Προσθήκη υποπερ. iv) στην περ. Α΄ της παρ. 3 του άρθρου 4 του ν. 4675/2020
Άρθρο 5 Κινητές Μονάδες Υγείας στο πλαίσιο του Εθνικού Προγράμματος Πρόληψης «ΣΠΥΡΟΣ ΔΟΞΙΑΔΗΣ» -
Προσθήκη παρ. 7 στο άρθρο 4 του ν. 4675/2020
Άρθρο 6 Υλοποίηση της δράσης «Λειτουργικός Εκσυγχρονισμός του Συστήματος Δημόσιας Υγείας» - Προσθήκη άρθρου 4Α στον ν. 4675/2020
ΚΕΦΑΛΑΙΟ Γ΄
ΡΥΘΜΙΣΕΙΣ ΓΙΑ ΤΟΥΣ ΙΑΤΡΟΥΣ ΚΑΙ ΤΟΥΣ ΝΟΣΗΛΕΥΤΕΣ ΤΟΥ ΕΘΝΙΚΟΥ ΣΥΣΤΗΜΑΤΟΣ ΥΓΕΙΑΣ
Άρθρο 7 Όροι και προϋποθέσεις άσκησης ιδιωτικού έργου των ιατρών κλάδου Εθνικού Συστήματος Υγείας -
Αντικατάσταση περ. α΄ παρ. 1 άρθρου 11 ν. 2889/2001
Άρθρο 8 Δυνατότητα παράτασης χρόνου παραμονής στην υπηρεσία ιατρών κλάδου Εθνικού Συστήματος Υγείας
Άρθρο 9 Απαλλαγή από την υποχρεωτική εκπλήρωση υπηρεσίας υπαίθρου - Τροποποίηση υποπερ. 7 περ. β΄ παρ. 1 άρθρου 22 ν. 4208/2013
Άρθρο 10 Διαδικασία τοποθέτησης ιατρών για άσκηση προς απόκτηση ειδικότητας - Τροποποίηση παρ. 1 άρθρου 15 και περ. α) παρ. 2 άρθρου 75 ν. 4999/2022
Άρθρο 11 Αποζημίωση ιατρών που ασκούνται για την απόκτηση τίτλου ειδικότητας στην αναισθησιολογία μετά από διακοπή άσκησης για την απόκτηση τίτλου άλλης ιατρικής ειδικότητας - Προσθήκη παρ. 3 στο άρθρο 29 του ν. 4958/2022
Άρθρο 12 Αμοιβές των ιατρών του Εθνικού Συστήματος Υγείας και των πανεπιστημιακών ιατρών από τη διενέργεια χειρουργικών επεμβάσεων ή άλλων επεμβατικών πράξεων που απαιτούν παραμονή στο νοσοκομείο πέραν της ημερήσιας νοσηλείας, κατά την ολοήμερη λειτουργία των νοσοκομείων - Τροποποίηση παρ. 5 άρθρου 13 ν. 2889/2001
Άρθρο 13 Αποζημίωση μετακινούμενου στρατιωτικού ιατρικού προσωπικού σε συγκεκριμένες δομές υγείας του Ε.Σ.Υ. της ίδιας ή άλλης υγειονομικής περιφέρειας - Προσθήκη παρ. 6 στο άρθρο εικοστό του ν. 5015/2023
Άρθρο 14 Ζητήματα ειδικευόμενων νοσηλευτών - Τροποποίηση παρ. 12 και 14 άρθρου 58 ν. 4690/2020
ΚΕΦΑΛΑΙΟ Δ΄
ΡΥΘΜΙΣΕΙΣ ΓΙΑ ΤΗ ΣΥΝΤΑΓΟΓΡΑΦΗΣΗ ΦΑΡΜΑΚΩΝ -
ΑΞΙΟΛΟΓΗΣΗ, ΔΙΑΠΡΑΓΜΑΤΕΥΣΗ ΚΑΙ ΑΠΟΖΗΜΙΩΣΗ ΤΙΜΩΝ ΦΑΡΜΑΚΩΝ
Άρθρο 15 Συνταγογράφηση φαρμάκων, θεραπευτικών πράξεων και διαγνωστικών εξετάσεων στους ανασφάλιστους και τις ευάλωτες κοινωνικές ομάδες και από τον ιδιώτη προσωπικό ιατρό για τους εγγεγραμμένους ασθενείς του - Τροποποίηση παρ. 1 άρθρου 33 ν. 4368/2016
Άρθρο 16 Εφαρμογή κλειστού προϋπολογισμού - Καθορισμός ορίου δαπάνης για τη θεραπευτική ομάδα των ηπαρινών χαμηλού μοριακού βάρους για τα έτη 2023-2024-2025
Άρθρο 17 Δείκτες Ελέγχου Συνταγογράφησης Εθνικού Οργανισμού Παροχής Υπηρεσιών Υγείας - Τροποποίηση άρθρου 93 ν. 4472/2017
Άρθρο 18 Διεύρυνση των περιπτώσεων φαρμάκων που υπάγονται προς αξιολόγηση στην Επιτροπή Αξιολόγησης και Αποζημίωσης Φαρμάκων Ανθρώπινης Χρήσης -
Τροποποίηση παρ. 2 άρθρου 249 ν. 4512/2018
Άρθρο 19 Επιτροπή Διαπραγμάτευσης Τιμών Φαρμάκων - Τροποποίηση παρ. 3, 6 και 8 άρθρου 254 ν. 4512/2018
ΚΕΦΑΛΑΙΟ Ε΄
ΡΥΘΜΙΣΕΙΣ ΓΙΑ ΤΟΝ ΜΗΧΑΝΙΣΜΟ ΑΥΤΟΜΑΤΗΣ ΕΠΙ-ΣΤΡΟΦΗΣ (CLAWBACK)
Άρθρο 20 Ρύθμιση οφειλών Κατόχων Άδειας Κυκλοφορίας Φαρμάκων ή φαρμακευτικών εταιρειών προς τον Εθνικό Οργανισμό Παροχής Υπηρεσιών Υγείας - Προσθήκη παρ. 2γ και τροποποίηση παρ. 3 και 4 άρθρου δωδέκατου ν. 4737/2020
Άρθρο 21 Δυνατότητα συμψηφισμού του κόστους των εμβολίων γρίπης που δεν διατέθηκαν ή διατέθηκαν στην αγορά και επιστράφηκαν, ελλείψει ζήτησης, με το καταλογιζόμενο στους Κατόχους Άδειας Κυκλοφορίας και τις φαρμακευτικές εταιρείες ποσό επιβάρυνσης μέσω του μηχανισμού αυτόματης επιστροφής (clawback) - Προσθήκη παρ. 6 στο άρθρο 25 του ν. 4549/2018
Άρθρο 22 Προμήθεια του συνόλου των φαρμάκων των νοσοκομείων του Εθνικού Συστήματος Υγείας και του Γενικού Νοσοκομείου Παπαγεωργίου από την Εθνική Κεντρική Αρχή Προμηθειών Υγείας - Αντικατάσταση παρ. 1, τροποποίηση παρ. 4 και προσθήκη παρ. 7 στο άρθρο δέκατο πέμπτο του ν. 5015/2023
Άρθρο 23 Υπολογισμός και επιβολή αυτόματης επιστροφής (clawback) για το σύνολο της νοσοκομειακής φαρμακευτικής δαπάνης των νοσοκομείων του Εθνικού Συστήματος Υγείας και του Γενικού Νοσοκομείου Θεσσαλονίκης «ΠΑΠΑΓΕΩΡΓΙΟΥ» - Τροποποίηση περ. στ΄ παρ. 1 άρθρου 11 ν. 4052/2012
Άρθρο 24 Παύση αναζήτησης αχρεωστήτως επιβληθέντων ποσών αυτόματης επιστροφής υπερβάλλουσας νοσοκομειακής φαρμακευτικής δαπάνης - Τροποποίηση παρ. 5 άρθρου ενενηκοστού ν. 4812/2021
ΚΕΦΑΛΑΙΟ ΣΤ΄
ΡΥΘΜΙΣΕΙΣ ΓΙΑ ΤΟΝ ΕΘΝΙΚΟ ΟΡΓΑΝΙΣΜΟ ΔΗΜΟΣΙΑΣ ΥΓΕΙΑΣ, ΤΟΝ ΕΘΝΙΚΟ ΟΡΓΑΝΙΣΜΟ ΠΑΡΟΧΗΣ ΥΠΗΡΕΣΙΩΝ ΥΓΕΙΑΣ, ΤΟ ΥΓΕΙΟΝΟΜΙΚΟ ΣΥΜΒΟΥΛΙΟ, ΤΗΝ ΕΘΝΙΚΗ ΚΕΝΤΡΙΚΗ ΑΡΧΗ ΠΡΟΜΗΘΕΙΩΝ ΥΓΕΙΑΣ ΚΑΙ ΤΟΝ ΠΑΝΕΛΛΗΝΙΟ ΙΑΤΡΙΚΟ ΣΥΛΛΟΓΟ
Άρθρο 25 Εκτέλεση διαγνωστικών εξετάσεων σε συμβεβλημένα ιδιωτικά διαγνωστικά κέντρα και σε κλινικοεργαστηριακούς ιατρούς - Τροποποίηση περ. 12 υποπαρ. IB.2 παρ. ΙΒ άρθρου πρώτου ν. 4093/2012 και προσθήκη παρ. 6 στο άρθρο 25 του ν. 4549/2018
Άρθρο 26 Προσθήκη του Εθνικού Οργανισμού Δημόσιας Υγείας και του Οργανισμού Διασφάλισης της Ποιότητας στην Υγεία στους φορείς για τους οποίους καταρτίζεται ηλεκτρονικός κατάλογος λοιπού, πλην ιατρών, επικουρικού προσωπικού - Τροποποίηση περ. α) παρ. 2 άρθρου 10 ν. 3329/2005
Άρθρο 27 Προσθήκη του Εθνικού Οργανισμού Φαρμάκων και του Ινστιτούτου Φαρμακευτικής Έρευνας και Τεχνολογίας στους φορείς αρμοδιότητας του Υπουργείου Υγείας με δυνατότητα παροχής υπηρεσιών με απόδειξη παροχής υπηρεσιών - Προσθήκη ειδικοτήτων στον Εθνικό Οργανισμό Φαρμάκων και στον Εθνικό Οργανισμό Δημόσιας Υγείας για παροχή υπηρεσιών με δελτίο παροχής υπηρεσιών - Τροποποίηση παρ. 1, προσθήκη παρ. 1Α στο άρθρο 41 του ν. 4058/2012
Άρθρο 28 Επιβολή κυρώσεων από την Αυτοτελή Διεύθυνση Ελέγχου Συμβάσεων και Παρόχων και έκδοση σχετικών καταλογιστικών και κυρωτικών πράξεων - Τροποποίηση παρ. 1, 3 και 5 άρθρου 30 ν. 4931/2022
Άρθρο 29 Συμβάσεις εργασίας ορισμένου χρόνου προσωπικού των Κινητών Ομάδων Υγείας Ειδικού Σκοπού του Εθνικού Οργανισμού Δημόσιας Υγείας - Παράταση ισχύος της παρ. 1Α του άρθρου τεσσαρακοστού τέταρτου της από 20.3.2020 Πράξης Νομοθετικού Περιεχομένου που κυρώθηκε με το άρθρο 1 του ν. 4683/2020
Άρθρο 30 Θέσεις δικηγόρων με έμμισθη εντολή στον Εθνικό Οργανισμό Παροχής Υπηρεσιών Υγείας - Τροποποίηση περ. α) παρ. 4 άρθρου 12 ν. 4238/2014
Άρθρο 31 Συμπλήρωση σκοπών, τροποποίηση της διοικητικής οργάνωσης και ρύθμιση ζητημάτων του προσωπικού της Εθνικής Κεντρικής Αρχής Προμηθειών Υγείας - Τροποποίηση παρ. 3 άρθρου 4, άρθρου 13, άρθρου 19 ν. 4865/2021
Άρθρο 32 Ρύθμιση για την επέκταση της προθεσμίας των εξήντα ημερολογιακών ημερών πληρωμής και για τις οφειλές της Εθνικής Κεντρικής Αρχής Προμηθειών Υγείας - Τροποποίηση υποπερ. β) περ. 4 υποπαρ. Ζ.5 παρ. Ζ άρθρου πρώτου ν. 4152/2013
Άρθρο 33 Εξαίρεση της κάλυψης των αναγκών σε προϊόντα και υπηρεσίες της ανώνυμης εταιρείας με την επωνυμία «ΕΥΓΕΝΙΔΕΙΟ ΘΕΡΑΠΕΥΤΗΡΙΟ ΑΓΙΑ ΤΡΙΑΣ Α.Ε.» από την Εθνική Κεντρική Αρχή Προμηθειών Υγείας - Τροποποίηση περ. δ) άρθρου 7 ν. 4865/2021
Άρθρο 34 Εκσυγχρονισμός του τρόπου λειτουργίας του Διοικητικού Συμβουλίου του Πανελλήνιου Ιατρικού Συλλόγου - Τροποποίηση παρ. 1, 3, 5 και 6 άρθρου 283 ν. 4512/2018
ΚΕΦΑΛΑΙΟ Ζ΄
ΡΥΘΜΙΣΕΙΣ ΓΙΑ ΤΑ ΝΟΣΟΚΟΜΕΙΑ ΤΟΥ ΕΘΝΙΚΟΥ ΣΥΣΤΗΜΑΤΟΣ ΥΓΕΙΑΣ, ΤΙΣ ΥΓΕΙΟΝΟΜΙΚΕΣ ΠΕΡΙΦΕΡΕΙΕΣ ΚΑΙ ΤΑ ΚΕΝΤΡΑ ΥΓΕΙΑΣ
Άρθρο 35 Ρυθμίσεις για το προσωπικό των Νοσοκομείων αρμοδιότητας του Υπουργείου Υγείας και των Διοικήσεων Υγειονομικών Περιφερειών που απασχολείται σε έργα του Ταμείου Ανάκαμψης και Ανθεκτικότητας
Άρθρο 36 Έσοδα από την ολοήμερη λειτουργία νοσοκομείων - Τροποποίηση παρ. 7 άρθρου 9 ν. 2889/2001
Άρθρο 37 Μη αναζήτηση του ποσοστού ένα τοις εκατό (1%) επί των βεβαιωθέντων εσόδων των νοσοκομείων - Τροποποίηση περ. στ) άρθρου 145 ν. 4600/2019
Άρθρο 38 Ρύθμιση για το Γενικό Νοσοκομείο Ρόδου
Άρθρο 39 Ειδικοί όροι δόμησης για την ανέγερση εγκαταστάσεων Κέντρου Αποκατάστασης και Αποθεραπείας Νεαπόλεως στον Δήμο Αγίου Νικολάου της Περιφερειακής Ενότητας Λασιθίου
Άρθρο 40 Ειδικοί όροι δόμησης για την αδειοδότηση και επέκταση του Γενικού Νοσοκομείου Καστοριάς
Άρθρο 41 Ρυθμίσεις ζητημάτων δαπανών των νοσοκομείων του Εθνικού Συστήματος Υγείας, των Υγειονομικών Περιφερειών και των Κέντρων Υγείας
ΚΕΦΑΛΑΙΟ Η΄
ΡΥΘΜΙΣΕΙΣ ΓΙΑ ΤΙΣ ΙΔΙΩΤΙΚΕΣ ΚΛΙΝΙΚΕΣ
Άρθρο 42 Διάρκεια προσωρινής διακοπής λειτουργίας ιδιωτικών κλινικών λόγω μεταστέγασης, κτιριακής μετατροπής, γενικής ανακαίνισης ή άλλων εξαιρετικών λόγων - Παράταση υποβολής αίτησης επαναλειτουργίας ιδιωτικών κλινικών και παράταση ισχύος αδειών ίδρυσης ιδιωτικών κλινικών - Τροποποίηση παρ. 1 και 2 άρθρου 45 ν. 4999/2022
ΚΕΦΑΛΑΙΟ Θ΄
ΡΥΘΜΙΣΕΙΣ ΓΙΑ ΤΟ ΠΡΟΣΩΠΙΚΟ ΤΗΣ ΚΕΝΤΡΙΚΗΣ ΥΠΗΡΕΣΙΑΣ ΤΟΥ ΥΠΟΥΡΓΕΙΟΥ ΥΓΕΙΑΣ ΚΑΙ ΤΟΥΣ ΕΠΟΠΤΕΥΟΜΕΝΟΥΣ ΦΟΡΕΙΣ
Άρθρο 43 Δυνατότητα παράτασης της διάρκειας απόσπασης υπαλλήλων στην Κεντρική Υπηρεσία του Υπουργείου Υγείας
Άρθρο 44 Μεταφορά στο έτος 2024 των ημερών κανονικής άδειας του έτους 2022 που δεν χορηγήθηκαν στο προσωπικό της Κεντρικής Υπηρεσίας του Υπουργείου Υγείας και των εποπτευόμενων φορέων
Άρθρο 45 Αποσπάσεις προσωπικού στο Κέντρο Τεκμηρίωσης και Κοστολόγησης Νοσοκομειακών Υπηρεσιών
ΚΕΦΑΛΑΙΟ Ι΄
ΡΥΘΜΙΣΕΙΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΠΑΝΔΗΜΙΑΣ ΤΟΥ ΚΟΡΩΝΟΪΟΥ COVID-19, ΤΗΝ ΠΡΟΣΤΑΣΙΑ ΤΗΣ ΔΗΜΟΣΙΑΣ ΥΓΕΙΑΣ ΚΑΙ ΤΗΝ ΕΝΙΣΧΥΣΗ ΤΗΣ ΚΟΙΝΩΝΙΚΗΣ ΣΥΝΟΧΗΣ
Άρθρο 46 Διενέργεια εμβολιασμών σε δομές και κατ’ οίκον κατά του κορωνοϊού COVID-19 από τον Εθνικό Οργανισμό Δημόσιας Υγείας - Τροποποίηση παρ. 1 άρθρου 58 ν. 4764/2020
Άρθρο 47 Διενέργεια εμβολίων του Εθνικού Προγράμματος Εμβολιασμών και του Εθνικού Προγράμματος Εμβολιασμών κατά του κορωνοϊού COVID-19 από τους φαρμακοποιούς
Άρθρο 48 Διενέργεια ελέγχων φορίας του κορωνοϊού COVID-19 για επιδημιολογικούς λόγους
Άρθρο 49 Διαγραφή μη εισπραχθέντων προστίμων ανεμβολίαστων - Προσθήκη παρ. Δ΄ στο άρθρο 4, τροποποίηση παρ. 5 και 7 άρθρου 24 ν. 4865/2021
Άρθρο 50 Παράταση ισχύος ρυθμίσεων για την αντιμετώπιση της πανδημίας του κορωνοϊού COVID-19 και την προστασία της δημόσιας υγείας
Άρθρο 51 Παράταση συμβάσεων εργασίας επικουρικού προσωπικού προνοιακών φορέων - Τροποποίηση παρ. 2 άρθρου 35 ν. 4578/2018
Άρθρο 52 Χορήγηση πρωτοξειδίου του αζώτου σε οδοντιατρεία και πολυοδοντιατρεία - Τροποποίηση παρ. 1 άρθρου 99 ν. 5041/2023
ΚΕΦΑΛΑΙΟ ΙΑ΄
ΡΥΘΜΙΣΕΙΣ ΓΙΑ ΤΗΝ ΥΠΟΒΟΗΘΟΥΜΕΝΗ ΑΝΑΠΑΡΑΓΩΓΗ
Άρθρο 53 Ανώτατο όριο δώδεκα (12) τέκνων από γαμέτες του ίδιου τρίτου δότη όταν οι λήπτες έχουν την κατοικία τους στην Ελλάδα - Αντικατάσταση παρ. 2 και 6 και προσθήκη παρ. 2Α στο άρθρο 9 του ν. 3305/2005
Άρθρο 54 Εθνικά μητρώα και αρχεία της Εθνικής Αρχής Ιατρικώς Υποβοηθούμενης Αναπαραγωγής - Αντικατάσταση περ. γ΄ και τροποποίηση περ. δ΄ παρ. 2, αντικατάσταση παρ. 3 και προσθήκη παρ. 4 στο άρθρο 20 του ν. 3305/2005
Άρθρο 55 Χρήση γενετικού υλικού χωρίς τον περιορισμό της παρ. 2 του άρθρου 9 του ν. 3305/2005 πριν από την έναρξη της λειτουργίας του Ηλεκτρονικού Μητρώου Κωδικοποιημένης Καταγραφής των Δοτών/Δοτριών και των ληπτών γεννητικού υλικού - Προσθήκη άρθρου 30Α στον ν. 3305/2005
ΚΕΦΑΛΑΙΟ ΙΒ΄
ΡΥΘΜΙΣΕΙΣ ΓΙΑ ΤΗ ΦΑΡΜΑΚΕΥΤΙΚΗ ΚΑΝΝΑΒΗ
Άρθρο 56 Καταβολή ανταποδοτικού τέλους υπέρ Εθνικού Οργανισμού Φαρμάκων στην περίπτωση μεταβολής ή τροποποίησης της ειδικής έγκρισης κυκλοφορίας ή ανανέωσής της - Προσθήκη παρ. 3 στο άρθρο 2ΙΕ του ν. 4139/2013
ΜΕΡΟΣ Β΄
ΕΠΕΙΓΟΥΣΕΣ ΔΙΑΤΑΞΕΙΣ ΥΠΟΥΡΓΕΙΩΝ ΥΓΕΙΑΣ, ΑΓΡΟΤΙΚΗΣ ΑΝΑΠΤΥΞΗΣ ΚΑΙ ΤΡΟΦΙΜΩΝ, ΕΡΓΑΣΙΑΣ ΚΑΙ ΚΟΙΝΩΝΙΚΗΣ ΑΣΦΑΛΙΣΗΣ, ΚΛΙΜΑΤΙΚΗΣ ΚΡΙΣΗΣ ΚΑΙ ΠΟΛΙΤΙΚΗΣ ΠΡΟΣΤΑΣΙΑΣ ΚΑΙ ΕΣΩΤΕΡΙΚΩΝ
Άρθρο 57 Παράταση συμβάσεων καθαριότητας των Περιφερειακών Υπηρεσιών Συντονισμού και Υποστήριξης του Ηλεκτρονικού Εθνικού Φορέα Κοινωνικής Ασφάλισης
Άρθρο 58 Προσδιορισμός ύψους οφειλής για χορήγηση ασφαλιστικής ικανότητας από τον Ηλεκτρονικό Εθνικό Φορέα Κοινωνικής Ασφάλισης - Προσθήκη παρ. 8Α στο άρθρο 41 του ν. 4387/2016
Άρθρο 59 Μεταβατική διάταξη για τη Γενική Γραμματεία Αποκατάστασης Φυσικών Καταστροφών και Κρατικής Αρωγής - Τροποποίηση παρ. 3α άρθρου 14 π.δ. 77/2023
Άρθρο 60 Δυνατότητα των πολιτών της Ευρωπαϊκής Ένωσης που κατοικούν στην Ελλάδα να ασκήσουν το εκλογικό τους δικαίωμα στις ευρωεκλογές με επιστολική ψήφο - Προσθήκη παρ. 1Α στο άρθρο 6 του ν. 5083/2024
Άρθρο 61 Προσθήκη μοναδικού Προσωπικού Αριθμού Ταυτοποίησης (PIN) για την παραλαβή ειδικών φακέλων ψηφοφορίας και για την επιστροφή της επιστολικής ψήφου - Μη αποστολή εκλογικού υλικού σε εμπόλεμες περιοχές - Τροποποίηση άρθρου 11 και παρ. 5 άρθρου 13 ν. 5083/2024
Άρθρο 62 Ειδοποίηση διορισμού μελών Επιτροπών Συλλογής Επιστολικής Ψήφου και μελών Εφορευτικών Επιτροπών Διαλογής Επιστολικής Ψήφου - Προσθήκη παρ. 10 στο άρθρο 15 και παρ. 7 στο άρθρο 16 του ν. 5083/2024
Άρθρο 63 Ορισμός αναπληρωτή Γενικού Εφόρου - Τροποποίηση παρ. 1 άρθρου 18 ν. 5083/2024
Άρθρο 64 Ηλεκτρονική ενημέρωση αντιπροσώπων της δικαστικής αρχής και των εφόρων τους - Τροποποίηση παρ. 13 άρθρου 68 π.δ. 26/2012
Άρθρο 65 Προθεσμίες συμπλήρωσης ή τροποποίησης συνδυασμού σε περίπτωση θανάτου υποψηφίου, προσδιορισμού εκλογικών τμημάτων, διορισμού δικαστικών αντιπροσώπων και περιορισμού προεκλογικών εμφανίσεων - Τροποποίηση παρ. 5 και προσθήκη παρ. 11 στο άρθρο 3 του ν. 4255/2014
Άρθρο 66 Αποζημίωση αναπληρωτή Γενικού Εφόρου και αναπληρωματικών μελών των Εφορευτικών Επιτροπών Διαλογής Επιστολικής Ψήφου και της Επιτροπής Ψηφοδελτίων Επιστολικής Ψήφου - Εξουσιοδοτική διάταξη - Τροποποίηση παρ. 1 άρθρου 19 και παρ. 6 άρθρου 36 ν. 5083/2024
Άρθρο 67 Εργαστηριακή παρακολούθηση των HIV οροθετικών ασθενών
Άρθρο 68 Παράταση συμβάσεων για τον oρολογικό έλεγχο των ομάδων του εθελοντικά προσφερόμενου αίματος προς μετάγγιση
Άρθρο 69 Αυτοδίκαιη λύση συμβάσεων παρόχων υπηρεσιών με Ε.Ο.Π.Υ.Υ. σε περίπτωση εκ μέρους τους άρνησης παροχής υπηρεσιών ή εκτέλεσης των παραπεμπτικών σε δικαιούχους περίθαλψης του Ε.Ο.Π.Υ.Υ.
Άρθρο 70 Παράταση προθεσμίας διευκόλυνσης πρόσβασης σε χρηματοδότηση των κατά κύριο επάγγελμα αγροτών και παράταση δυνατότητας έγγραφης υποβολής των αιτήσεων υπαγωγής ακίνητης περιουσίας - Τροποποίηση του άρθρου εικοστού τρίτου της από 13 Απριλίου 2020 Πράξης Νομοθετικού Περιεχομένου και παρ. 6 άρθρου 2Α ν. 4061/2012
ΜΕΡΟΣ Γ΄
ΤΕΛΙΚΕΣ ΔΙΑΤΑΞΕΙΣ
ΚΕΦΑΛΑΙΟ Α΄
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 71 Εξουσιοδοτική διάταξη - Τροποποίηση περ. α) παρ. 4 άρθρου 71 ν. 4931/2022
Άρθρο 72 Εξουσιοδοτική διάταξη - Προσθήκη παρ. 11 στο άρθρο 105 του ν. 5041/2023
Άρθρο 73 Εξουσιοδοτικές διατάξεις - Τροποποίηση παρ. 4 άρθρου 70 ν. 4999/2022
ΚΕΦΑΛΑΙΟ Β΄
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 74 Καταργούμενες διατάξεις
ΜΕΡΟΣ Δ΄
ΕΝΑΡΞΗ ΙΣΧΥΟΣ
Άρθρο 75 Έναρξη ισχύος
ΜΕΡΟΣ Α΄
ΔΡΑΣΕΙΣ ΔΗΜΟΣΙΑΣ ΥΓΕΙΑΣ -
ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ ΤΟΥ
ΕΘΝΙΚΟΥ ΣΥΣΤΗΜΑΤΟΣ ΥΓΕΙΑΣ
ΚΕΦΑΛΑΙΟ Α΄
ΓΕΝΙΚΕΣ ΔΙΑΤΑΞΕΙΣ
Άρθρο 1
Σκοπός
Σκοπός του παρόντος είναι: α) η πρόσβαση όλων των γυναικών, από σαράντα πέντε (45) έως εβδομήντα τεσσάρων (74) ετών, σε δωρεάν προληπτικές εξετάσεις κατά του καρκίνου του μαστού και η υλοποίηση του συνόλου των δράσεων του προγράμματος «Σπύρος Δοξιάδης» σε απομακρυσμένες και δυσπρόσιτες περιοχές, 
β) η ενίσχυση του Εθνικού Συστήματος Υγείας μέσω της αξιοποίησης της κλινικής εμπειρίας των ιατρών του και της δημιουργίας κινήτρων ώστε να καταστεί ελκυστικό το Εθνικό Σύστημα Υγείας για τους ιδιώτες ιατρούς, γ) η διασφάλιση της απρόσκοπτης και αποτελεσματικής λειτουργίας των υγειονομικών δομών και των Υγειονομικών Περιφερειών, δ) ο εξορθολογισμός της φαρμακευτικής δαπάνης, ε) η επίλυση ζητημάτων των εποπτευόμενων φορέων του Υπουργείου Υγείας και στ) η προστασία της δημόσιας υγείας και η ενίσχυση της κοινωνικής συνοχής.
Άρθρο 2
Αντικείμενο
Αντικείμενο του παρόντος είναι: α) ο εκσυγχρονισμός του ρυθμιστικού πλαισίου για την υλοποίηση δράσεων δημόσιας υγείας, β) ρυθμίσεις για την άσκηση ιδιωτικού έργου από ιατρούς του Εθνικού Συστήματος Υγείας και τη διαδικασία τοποθέτησης ειδικευόμενων νοσηλευτών, γ) η αντιμετώπιση άμεσων ζητημάτων των υγειονομικών δομών και των Υγειονομικών Περιφερειών, καθώς και ζητημάτων που άπτονται της χορήγησης ιατρικών και νοσηλευτικών ειδικοτήτων, δ) η ρύθμιση ζητημάτων των εποπτευόμενων φορέων του Υπουργείου Υγείας, και ε) η παράταση της ισχύος των αναγκαίων ρυθμίσεων για την αντιμετώπιση του κορωνοϊού COVID-19.
ΚΕΦΑΛΑΙΟ Β΄
ΡΥΘΜΙΣΕΙΣ ΣΧΕΤΙΚΑ
ΜΕ ΤΗΝ ΕΦΑΡΜΟΓΗ ΤΟΥ ΕΘΝΙΚΟΥ ΣΧΕΔΙΟΥ ΔΡΑΣΗΣ ΓΙΑ ΤΗ ΔΗΜΟΣΙΑ ΥΓΕΙΑ
Άρθρο 3
Υλοποίηση δράσης δημόσιας υγείας
«Προληπτικές διαγνωστικές εξετάσεις μαστογραφίας κατά του καρκίνου» - 
Τροποποίηση άρθρου
εικοστού τέταρτου ν. 4917/2022
Στο άρθρο εικοστό τέταρτο του ν. 4917/2022 (Α΄ 67), περί της υλοποίησης της δράσης δημόσιας υγείας «Προληπτικές διαγνωστικές εξετάσεις μαστογραφίας κατά του καρκίνου», επέρχονται οι ακόλουθες τροποποιήσεις:
α) στην παρ. 2 διαγράφεται η λέξη «θεραπεύσιμης» και μετά από τη λέξη «θνησιμότητας» προστίθεται η φράση «που δύναται να προληφθεί»,
β) η παρ. 3 καταργείται,
γ) στην περ. α) του δευτέρου εδαφίου της παρ. 4 διευρύνεται η ηλικιακή ομάδα των ωφελούμενων,
δ) στην παρ. 5: δα) οι περ. α), β) και γ) αντικαθίστανται και δβ) προστίθεται νέα περ. δ),
ε) στην παρ. 6 διαγράφεται η λέξη «διαγνωστικών» και γίνεται η αναγκαία λεκτική προσαρμογή,
στ) στην παρ. 7: στα) στην περ. α) επικαιροποιείται η νομοθετική παραπομπή και στβ) οι περ. β) και γ) αντικαθίστανται,
ζ) η παρ. 8 αντικαθίσταται και το άρθρο εικοστό τέταρτο διαμορφώνεται ως ακολούθως:
«Άρθρο εικοστό τέταρτο
Υλοποίηση δράσης δημόσιας υγείας
«Προληπτικές διαγνωστικές εξετάσεις μαστογραφίας κατά του καρκίνου»
1. Η Γενική Γραμματεία Δημόσιας Υγείας του Υπουργείου Υγείας καταρτίζει, συντονίζει και εποπτεύει δράση του Εθνικού Προγράμματος Προσυμπτωματικού Ελέγχου της υποπερ. i) της περ. B), της παρ. 3 του άρθρου 4 του ν. 4675/2020 (Α΄ 54), υπό τον τίτλο «Προληπτικές διαγνωστικές εξετάσεις μαστογραφίας κατά του καρκίνου» (Δράση).
2. Σκοποί της Δράσης είναι η έγκαιρη διάγνωση του καρκίνου του μαστού, η βελτίωση των δεικτών της θνησιμότητας που δύναται να προληφθεί, καθώς και η αναβάθμιση της ποιότητας ζωής των γυναικών.
3. Καταργείται.
4. Δικαιούχοι της Δράσης είναι οι Ελληνίδες πολίτες και οι γυναίκες πολίτες λοιπών χωρών που διαμένουν νόμιμα στην Ελληνική Επικράτεια. Οι ωφελούμενες του πρώτου εδαφίου πρέπει να πληρούν σωρευτικά τις εξής προϋποθέσεις:
α) να ανήκουν στην ηλικιακή ομάδα από σαράντα πέντε (45) έως εβδομήντα τεσσάρων (74) ετών,
β) να διαθέτουν Αριθμό Μητρώου Κοινωνικής Ασφάλισης (Α.Μ.Κ.Α.),
γ) να μην έχουν διενεργήσει την ίδια διαγνωστική εξέταση εντός του ημερολογιακού έτους που προηγείται εκείνου κατά το οποίο υλοποιείται η Δράση, και
δ) να μην έχουν νοσήσει από καρκίνο του μαστού εντός των πέντε (5) ημερολογιακών ετών που προηγούνται του έτους κατά το οποίο υλοποιείται η Δράση.
5. Η διαδικασία υλοποίησης της δράσης διακρίνεται στα ακόλουθα στάδια:
α) Ενημέρωση των δικαιούχων για το έργο με κάθε πρόσφορο μέσο.
β) Συνταγογράφηση και εκτέλεση του παραπεμπτικού για τη διενέργεια ψηφιακής μαστογραφίας.
γ) Συνταγογράφηση και εκτέλεση του παραπεμπτικού για τη διενέργεια υπερηχογράφηματος μαστών, εφόσον διαπιστώνεται εύρημα κατά τη διενέργεια ψηφιακής μαστογραφίας.
δ) Συνταγογράφηση και εκτέλεση του παραπεμπτικού για τη διενέργεια κλινικής εξέτασης, εφόσον διαπιστώνεται εύρημα το οποίο χρήζει περαιτέρω ελέγχου.
6. Η διακίνηση και η εκτέλεση, στο πλαίσιο της Δράσης, των άυλων παραπεμπτικών εξετάσεων, διενεργείται σύμφωνα με το άρθρο 13 του ν. 4704/2020 (Α΄ 133), περί της άυλης λειτουργίας του συστήματος ηλεκτρονικής συνταγογράφησης φαρμάκων.
7. α) Η τιμή αποζημίωσης της εξέτασης της ψηφιακής μαστογραφίας της περ. β) της παρ. 5 ορίζεται σε τριάντα πέντε (35) ευρώ, σύμφωνα με το άρθρο μόνο της υπό στοιχεία Α3(γ)/οικ.76492/13.10.2016 κοινής απόφασης των Υπουργών Εργασίας, Κοινωνικής Ασφάλισης και Κοινωνικής Αλληλεγγύης, Υγείας και Οικονομικών (Β΄ 3458), περί της κοστολόγησης και ανακοστολόγησης ιατρικών πράξεων.
β) Η τιμή αποζημίωσης της εξέτασης του υπερηχογραφήματος μαστού της περ. γ) της παρ. 5 ορίζεται σε οκτώ ευρώ και είκοσι οκτώ λεπτά (8,28), σύμφωνα με την περ. 46 του άρθρου 4 του π.δ. 157/1991 (Α΄ 62), περί αμοιβών ιατρικών πράξεων.
γ) Η τιμή αποζημίωσης της κλινικής εξέτασης και γνωμάτευσης της περ. δ) της παρ. 5 ορίζεται, κατά παρέκκλιση του άρθρου 1 του π.δ. 127/2005 (Α΄ 182), περί των αμοιβών των ιατρικών επισκέψεων, σε τριάντα (30) ευρώ.
8. Με κοινή απόφαση των Υπουργών Υγείας και Εθνικής Οικονομίας και Οικονομικών ορίζεται η διαδικασία υλοποίησης της δράσης σε όλη τη χώρα, λαμβανομένων υπόψη των ιδιαίτερων αναγκών των δυσπρόσιτων περιοχών, υποδεικνύονται οι φορείς που συμμετέχουν στην υλοποίησή της, προσδιορίζονται περαιτέρω τα κριτήρια υπαγωγής, οι προϋποθέσεις και το πλαίσιο συμμετοχής των δικαιούχων στη δράση, ορίζονται οι όροι και οι προϋποθέσεις συμμετοχής στη δράση των παρόχων υγείας για τη διενέργεια των εξετάσεων, στους οποίους δύναται να περιλαμβάνονται δημόσιες μονάδες πρωτοβάθμιας υγείας, ιδιωτικές μονάδες, καθώς και κινητές μονάδες πρωτοβάθμιας φροντίδας υγείας, ορίζεται η διαδικασία ελέγχου, εκκαθάρισης και πληρωμής των σχετικών δαπανών από πόρους του Εθνικού Σχεδίου Ανάκαμψης και Ανθεκτικότητας και ρυθμίζεται κάθε άλλο τεχνικό ή λεπτομερειακό ζήτημα για την εφαρμογή του παρόντος.»
Άρθρο 4
Ειδικές ρυθμίσεις για την υλοποίηση του Προγράμματος «Προαγωγή Υγείας Οικογένειας και Παιδιού» - Προσθήκη υποπερ. iv) στην περ. Α΄ της παρ. 3 του άρθρου 4 του ν. 4675/2020
Στην περ. Α΄ της παρ. 3 του άρθρου 4 του ν. 4675/2020 (Α΄ 54), περί των προγραμμάτων δημόσιας υγείας του Εθνικού Προγράμματος Πρόληψης «ΣΠΥΡΟΣ ΔΟΞΙΑΔΗΣ», προστίθεται υποπερ. iv) ως εξής:
«iv) Στο πλαίσιο του Εθνικού Προγράμματος Πρόληψης «ΣΠΥΡΟΣ ΔΟΞΙΑΔΗΣ», το οποίο εντάσσεται στο πενταετές Εθνικό Σχέδιο Δράσης για τη Δημόσια Υγεία, υλοποιείται δράση με τίτλο «Προαγωγή Υγείας Οικογένειας και Παιδιού», η οποία χρηματοδοτείται από πόρους του Εθνικού Σχεδίου Ανάκαμψης και Ανθεκτικότητας.
Με κοινή απόφαση των Υπουργών Υγείας και Εθνικής Οικονομίας και Οικονομικών προσδιορίζεται το ειδικότερο αντικείμενο της δράσης του προηγούμενου εδαφίου και το χρονοδιάγραμμα αυτής, υποδεικνύονται οι φορείς που εμπλέκονται στην υλοποίησή της, και ρυθμίζεται κάθε ειδικότερο ζήτημα που αφορά στον τρόπο και τη διαδικασία υλοποίησης, παρακολούθησης και επίτευξης των αποτελεσμάτων της.»
Άρθρο 5
Κινητές Μονάδες Υγείας στο πλαίσιο του Εθνικού Προγράμματος Πρόληψης «ΣΠΥΡΟΣ ΔΟΞΙΑΔΗΣ» - Προσθήκη παρ. 7 στο άρθρο 4 του ν. 4675/2020
Στο άρθρο 4 του ν. 4675/2020 (Α΄ 54), περί πρωτογενούς, δευτερογενούς και τριτογενούς πρόληψης, προστίθεται παρ. 7 ως εξής:
«7. Για την αποτελεσματική υλοποίηση των προγραμμάτων δημόσιας υγείας του Εθνικού Προγράμματος «ΣΠΥΡΟΣ ΔΟΞΙΑΔΗΣ» είναι δυνατή η συμμετοχή στις επιμέρους δράσεις πρόληψης των Κινητών Μονάδων Πρωτοβάθμιας Φροντίδας Υγείας του άρθρου 14 του ν. 2071/1992 (Α΄ 123).
Με απόφαση του Υπουργού Υγείας και του κατά περίπτωση συναρμόδιου Υπουργού για την εξειδίκευση της κάθε επιμέρους αναλαμβανόμενης δράσης πρόληψης, καθορίζονται οι όροι και προϋποθέσεις συμμετοχής των κινητών μονάδων πρωτοβάθμιας φροντίδας υγείας στην εκάστοτε δράση, οι παρεχόμενες από αυτές υπηρεσίες υγείας, καθώς και κάθε άλλο ειδικότερο ζήτημα αναφορικά με τον τρόπο λειτουργίας τους στο πλαίσιο της εκάστοτε δράσης.»
Άρθρο 6
Υλοποίηση της δράσης
«Λειτουργικός Εκσυγχρονισμός του Συστήματος Δημόσιας Υγείας» - Προσθήκη άρθρου 4Α στον ν. 4675/2020
Στον ν. 4675/2020 (Α΄ 54), μετά το άρθρο 4 προστίθεται άρθρο 4Α ως εξής:
«Άρθρο 4Α
Υλοποίηση δράσης «Λειτουργικός Εκσυγχρονισμός
του Συστήματος Δημόσιας Υγείας»
1. Στο πλαίσιο του Εθνικού Προγράμματος Πρόληψης «ΣΠΥΡΟΣ ΔΟΞΙΑΔΗΣ», υλοποιείται δράση με τίτλο «Λειτουργικός Εκσυγχρονισμός του Συστήματος Δημόσιας Υγείας», η οποία χρηματοδοτείται από πόρους του Εθνικού Σχεδίου Ανάκαμψης και Ανθεκτικότητας.
2. Με κοινές αποφάσεις του Υπουργού Υγείας, του αρμόδιου για το Ταμείο Ανάκαμψης και Ανθεκτικότητας Υπουργού, καθώς και των κατά περίπτωση συναρμόδιων Υπουργών δύναται: α) να προσδιορίζονται τα ειδικότερα έργα και τα προγράμματα της ως άνω δράσης και τα χρονοδιαγράμματά τους, β) να υποδεικνύονται οι φορείς που εμπλέκονται στην υλοποίησή τους, γ) να καθορίζονται οι προϋποθέσεις συμμετοχής των δυνητικά ωφελούμενων στα έργα και τα κριτήρια επιλογής αυτών και 
δ) να ρυθμίζεται κάθε ειδικότερο ζήτημα που αφορά στον τρόπο και τη διαδικασία υλοποίησης, παρακολούθησης, χρηματοδότησης και επίτευξης των αποτελεσμάτων των ειδικότερων έργων και προγραμμάτων, που εντάσσονται στην ως άνω δράση.»
ΚΕΦΑΛΑΙΟ Γ΄
ΡΥΘΜΙΣΕΙΣ ΓΙΑ ΤΟΥΣ ΙΑΤΡΟΥΣ
ΚΑΙ ΤΟΥΣ ΝΟΣΗΛΕΥΤΕΣ ΤΟΥ
ΕΘΝΙΚΟΥ ΣΥΣΤΗΜΑΤΟΣ ΥΓΕΙΑΣ
Άρθρο 7
Όροι και προϋποθέσεις άσκησης ιδιωτικού έργου των ιατρών κλάδου Εθνικού Συστήματος Υγείας - Αντικατάσταση περ. α΄ παρ. 1 άρθρου 11 ν. 2889/2001
Η περ. α΄ της παρ. 1 του άρθρου 11 του ν. 2889/2001 (Α΄ 37), περί της πλήρους και αποκλειστικής απασχόλησης των ιατρών του Εθνικού Συστήματος Υγείας, αντικαθίσταται ως εξής:
«1.α. αα). Οι ιατροί του κλάδου του Εθνικού Συστήματος Υγείας (Ε.Σ.Υ.) είναι πλήρους και αποκλειστικής απασχόλησης. Η λειτουργία ιδιωτικού ιατρείου εντός ή εκτός του νοσοκομείου ή του κέντρου υγείας ή η με οποιονδήποτε τρόπο απασχόληση στον ιδιωτικό τομέα αποτελεί, εκτός από το παράπτωμα της περ. (α) της παρ. 1 του άρθρου 77 του ν. 2071/1992 (Α΄ 123), το πειθαρχικό παράπτωμα της αναξιοπρεπούς ή ανάρμοστης ή ανάξιας για υπάλληλο συμπεριφοράς εντός ή εκτός υπηρεσίας, της περ. ε) της παρ. 1 του άρθρου 107 του Κώδικα Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α΄ 26) και συνεπάγεται την άμεση θέση του παραβάτη σε κατάσταση αναστολής καθηκόντων, κατά το άρθρο 104 του ιδίου Κώδικα, με απόφαση του Διοικητή της οικείας Διοίκησης Υγειονομικής Περιφέρειας (Δ.Υ.ΠΕ.). Η απόφαση του πρώτου εδαφίου δεν απαιτείται να έχει περαιτέρω αιτιολογία εκτός από τη διαπίστωση της παράβασης, καθώς και την παραπομπή του υπαιτίου στο αρμόδιο πειθαρχικό συμβούλιο με το ερώτημα της οριστικής παύσης.
Κατ’ εξαίρεση, δεν συνιστά πειθαρχικό παράπτωμα για τους ιατρούς του Ε.Σ.Υ. του πρώτου εδαφίου, σε χρόνο εκτός του τακτικού ωραρίου τους και των εφημεριών, να ασκούν ιδιωτικό έργο, υπό την προϋπόθεση ότι αναλαμβάνουν τις ασφαλιστικές και φορολογικές υποχρεώσεις για το συγκεκριμένο διάστημα απασχόλησης. Ειδικότερα, οι ιατροί του Ε.Σ.Υ., δύνανται να διατηρούν ιδιωτικό ιατρείο, να παρέχουν ιατρικές υπηρεσίες συμπεριλαμβανόμενης και αυτής του συμβούλου ή εμπειρογνώμονος/τεχνικού συμβούλου και για θέματα εκπαίδευσης/επιμόρφωσης/εποπτείας των επαγγελματιών υγείας, οργάνωσης διαλέξεων και επιστημονικών εκδηλώσεων, συγγραφής επιστημονικών άρθρων, ιατρικών ενημερώσεων υγείας για νοσολογικές οντότητες, σε ιδιωτική κλινική ή ιδιωτικό διαγνωστικό ή θεραπευτικό εργαστήριο ή φαρμακευτικές επιχειρήσεις, ή εταιρείες ιατροτεχνολογικών προϊόντων και γενικότερα σε κάθε είδους ιδιωτικές επιχειρήσεις που παρέχουν ή καλύπτουν υπηρεσίες υγείας υπό την προϋπόθεση χορήγησης σε αυτούς σχετικής άδειας σύμφωνα με τη διαδικασία της παρούσας. Οι ως άνω ιατρικές υπηρεσίες δεν παρέχονται με σχέση μισθωτής εργασίας.
Επίσης, μέλη Διδακτικού Ερευνητικού Προσωπικού (Δ.Ε.Π.) και μέλη Εργαστηριακού Διδακτικού Προσωπικού (Ε.ΔΙ.Π.) των Ανώτατων Εκπαιδευτικών Ιδρυμάτων (Α.Ε.Ι.) που είναι ιατροί και τοποθετούνται σε πανεπιστημιακές κλινικές ή πανεπιστημιακά εργαστήρια ή μονάδες Τμημάτων ή Σχολών Επιστημών Υγείας των Α.Ε.Ι., που είναι εγκατεστημένες σε νοσοκομεία του Εθνικού Συστήματος Υγείας (Ε.Σ.Υ.) ή σε πανεπιστημιακά νοσοκομεία που εποπτεύονται από το Υπουργείο Παιδείας, Θρησκευμάτων και Αθλητισμού ή στην ανώνυμη εταιρία με την επωνυμία «ΑΓΙΑ ΤΡΙΑΣ Α.Ε.» και τον διακριτικό τίτλο «ΕΥΓΕΝΙΔΕΙΟ ΘΕΡΑΠΕΥΤΗΡΙΟ», δύνανται να παρέχουν τις υπηρεσίες της παρούσας, τηρουμένης της διαδικασίας χορήγησης της ειδικής άδειας και των προϋποθέσεων, που προβλέπονται στην παρ. 4 του παρόντος και με την επιφύλαξη του άρθρου 159 του ν. 4957/2022 (Α΄ 141). Ειδικά οι προσωπικοί ιατροί του κλάδου ιατρών Ε.Σ.Υ. εξαιρούνται από τη δυνατότητα παροχής ιδιωτικού έργου προς τον εγγεγραμμένο σε αυτούς πληθυσμό, όπως αυτός καθορίζεται κατ’ εφαρμογή της παρ. 5 του άρθρου 5 του ν. 4238/2014 (Α΄ 38).
αβ) Η άδεια για την άσκηση ιδιωτικού έργου χορηγείται με αιτιολογημένη απόφαση του Διοικητή ή του Προέδρου του Νοσοκομείου ή του Διοικητή της αρμόδιας Υγειονομικής Περιφέρειας, όταν πρόκειται για Κέντρο Υγείας και κάθε διασυνδεόμενη με αυτό Μονάδα Υγείας, κατόπιν αίτησης του ενδιαφερόμενου ιατρού. Οι αιτήσεις υποβάλλονται το δεύτερο δεκαπενθήμερο του μηνός Δεκεμβρίου και το δεύτερο δεκαπενθήμερο του μηνός Μαΐου και αφορούν, αντιστοίχως, στο πρώτο εξάμηνο του επόμενου έτους και στο δεύτερο εξάμηνο αυτού. Η χορήγηση της ανωτέρω άδειας άσκησης του ιδιωτικού έργου παρέχεται υπό τις προϋποθέσεις: i) της μη άσκησης κλινικού έργου σε ασθενείς που εξετάστηκαν στα τακτικά ιατρεία του Νοσοκομείου ή του Κέντρου Υγείας και κάθε διασυνδεόμενης με αυτό Μονάδας Υγείας, από τον ίδιο ιατρό ή σε όσους ασθενείς βρίσκονται στην ενιαία λίστα χειρουργείου και ii) της μη διατάραξης, διαφοροποίησης ή παραβίασης της εύρυθμης ολοήμερης, πέραν του τακτικού ωραρίου, λειτουργίας και των εφημεριών του Νοσοκομείου ή της αντίστοιχης λειτουργίας του Κέντρου Υγείας, του αριθμού των ανά κλινική χειρουργικών επεμβάσεων, του αριθμού των ιατρικών επισκέψεων, των διαγνωστικών και επεμβατικών πράξεων και των παρακλινικών εξετάσεων. Ειδικότερα, λαμβάνονται υπόψη: 
α) για τους ιατρούς του παθολογικού τομέα, ο αριθμός των τακτικών ιατρείων που έχουν διενεργηθεί από το σύνολο των υπηρετούντων ιατρών της κλινικής/ του Κέντρου Υγείας, β) για τους ιατρούς του χειρουργικού τομέα, ο αριθμός και η βαρύτητα των χειρουργικών πράξεων στο σύνολο των ιατρών της κλινικής και γ) για τους ιατρούς του εργαστηριακού τομέα, το σύνολο των πράξεων του τμήματος.
αγ) Ο Διοικητής ή ο Πρόεδρος του Νοσοκομείου και ο Διοικητής της αρμόδιας Υγειονομικής Περιφέρειας, όταν πρόκειται για Κέντρο Υγείας και κάθε διασυνδεόμενη με αυτό Μονάδα Υγείας, υποχρεούνται: i) στην τήρηση αρχείου των αιτήσεων για την παροχή άδειας και 
ii) στην παρακολούθηση των δεικτών παραγωγικότητάς των ιατρών. Σε περίπτωση αδικαιολόγητης μείωσης της παραγωγικότητας, η άδεια εκτέλεσης ιδιωτικού έργου αίρεται με αιτιολογημένη απόφασή του, κατά τα ανωτέρω, αρμοδίου οργάνου.
αδ) Η παράβαση των όρων και προϋποθέσεων της άνω διαδικασίας συνιστά το πειθαρχικό παράπτωμα της περ. ε) της παρ. 1 του άρθρου 77 του ν. 2071/1992 και της αναξιοπρεπούς ή ανάρμοστης ή ανάξιας για υπάλληλο συμπεριφοράς εντός ή εκτός υπηρεσίας της περ. ε) της παρ. 1 του άρθρου 107 του Κώδικα Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και συνεπάγεται, εκτός από την άμεση ανάκληση της άδειας απασχόλησης στον ιδιωτικό τομέα της ιατρικής με αιτιολογημένη απόφαση του Διοικητή ή του Προέδρου του νοσοκομείου, την άμεση ανάκληση της άδειας λειτουργίας ιδιωτικού ιατρείου και την άμεση καταγγελία της σύμβασης παροχής ιατρικών υπηρεσιών από τον συμβαλλόμενο πάροχο αζημίως. Επιπλέον, η παράβαση των όρων και προϋποθέσεων της άνω διαδικασίας, συνεπάγεται την απαγόρευση υποβολής νέας αίτησης σύμφωνα με το πρώτο εδάφιο της υποπερ. αβ) για χρονικό διάστημα έξι (6) μηνών. Σε περίπτωση πρώτης υποτροπής, η χρονική διάρκεια της απαγόρευσης εκτείνεται σε δύο (2) έτη και σε περίπτωση δεύτερης υποτροπής, επέρχεται οριστική απώλεια του δικαιώματος. Η κύρωση της απαγόρευσης υποβολής νέας αίτησης επιβάλλεται με απόφαση του Διοικητή της Υγειονομικής Περιφέρειας μετά από εισήγηση του Διοικητικού Συμβουλίου του νοσοκομείου και μετά από έγγραφη κλήση του ιατρού να υποβάλει τις αντιρρήσεις του μέσα σε δέκα (10) ημέρες από την κοινοποίηση σε αυτόν της κλήσης. Η επιβολή κύρωσης, σύμφωνα με τα προηγούμενα εδάφια, λαμβάνεται υπόψη σε κάθε κρίση και αξιολόγηση του ιατρού, όταν πρόκειται για ιατρό του Ε.Σ.Υ..
Με απόφαση του Υπουργού Υγείας καθορίζονται η διαδικασία χορήγησης της σχετικής άδειας και ανάκλησης αυτής, η εξειδίκευση των κυρώσεων, η διαδικασία και τα όργανα ελέγχου της τήρησης των όρων, καθώς και κάθε άλλο θέμα σχετικό με την εφαρμογή του παρόντος. Με την ίδια απόφαση καθορίζονται ο χρόνος υποβολής της αίτησης και η διάρκεια της άσκησης του ιδιωτικού έργου κατά την πρώτη εφαρμογή της προβλεπόμενης διαδικασίας.
αε) Κατ’ εξαίρεση, επιτρέπεται η συμμετοχή των ιατρών της παρούσας, καθώς και του λοιπού επιστημονικού και νοσηλευτικού προσωπικού του Ε.Σ.Υ. και των πανεπιστημιακών ιατρών σε επιστημονικές εκδηλώσεις τύπου Α και Β στην Ελλάδα ή στο εξωτερικό, με αντίστοιχη καταβολή σε αυτούς της ανάλογης εύλογης τιμητικής αμοιβής μέσω του Ειδικού Λογαριασμού Κονδυλίων Έρευνας και Ανάπτυξης (Ε.Λ.Κ.Ε.Α.) ή του αρμόδιου Ειδικού Λογαριασμού Κονδυλίων Έρευνας (Ε.Λ.Κ.Ε.), ανά περίπτωση, σύμφωνα με τα οριζόμενα στην παρ. 18 και την ισχύουσα νομοθεσία για τον Ε.Ο.Φ. και τα προϊόντα αρμοδιότητάς του, όπως εκάστοτε εξειδικεύεται με τις αποφάσεις του έκτου και του έβδομου εδαφίου της υποπερ. αδ).
Επίσης, επιτρέπεται στους ιατρούς, στο λοιπό επιστημονικό και νοσηλευτικό προσωπικό του Ε.Σ.Υ., καθώς και σε πανεπιστημιακούς ιατρούς, που εργάζονται σε κλινικές ή μονάδες ή εργαστήρια που έχουν εγκατασταθεί σε νοσοκομεία του Ε.Σ.Υ. ή των Α.Ε.Ι., να συμμετέχουν σε ομάδες εργασίας όπως «Συμβουλευτικές Επιτροπές Εμπειρογνωμόνων» για φάρμακα και θεραπείες, με αυστηρά επιστημονικό περιεχόμενο, που λαμβάνουν χώρα στην Ελλάδα ή στο εξωτερικό με φυσική παρουσία ή εξ αποστάσεως με ηλεκτρονικά μέσα και οργανώνονται από φαρμακευτικές εταιρείες ή εταιρείες ιατροτεχνολογικών προϊόντων, με ή χωρίς αμοιβή, εφόσον έχουν λάβει σχετική άδεια από τον φορέα που τους εποπτεύει. Η καταβολή της αμοιβής γίνεται μέσω του Ε.Λ.Κ.Ε.Α. ή Ε.Λ.Κ.Ε., ανά περίπτωση. Σε περίπτωση που απαιτείται εκπαιδευτική άδεια για τη συμμετοχή σε τέτοιες ομάδες εργασίας ακολουθείται η διαδικασία που περιγράφεται στην περ. β΄. Η παρούσα συμπληρώνει τις εξαιρέσεις της παρ. 2 του άρθρου 24 του ν. 1397/1983 (Α΄ 143).
Άρθρο 8
Δυνατότητα παράτασης χρόνου
παραμονής στην υπηρεσία ιατρών κλάδου Εθνικού Συστήματος Υγείας
1. Ιατροί του κλάδου Εθνικού Συστήματος Υγείας (Ε.Σ.Υ.), των οποίων η υπαλληλική σχέση θα έληγε αυτοδικαίως την 31η.12.2022, την 31η.12.2021 ή την 31η.12.2020 λόγω συμπλήρωσης του εξηκοστού έβδομου έτους της ηλικίας τους και οι οποίοι παραμένουν στην υπηρεσία τους έως την 31η.3.2024, κατ’ εφαρμογή του άρθρου 41 του ν. 5047/2023 (Α΄ 147), δύνανται να παραμείνουν στην υπηρεσία τους έως την 31η.12.2025, εφόσον η θέση τους δεν έχει προκηρυχθεί ή δεσμευθεί με άλλον τρόπο και συμμετέχουν στο πρόγραμμα εφημεριών ή απαλλάσσονται από την υποχρέωση συμμετοχής σε αυτό σύμφωνα με την περ. ε) της παρ. 4 του άρθρου 45 του ν. 3205/2003 (Α΄ 297).
Για την εφαρμογή του πρώτου εδαφίου, οι ιατροί υποβάλλουν αίτηση εντός πέντε (5) εργάσιμων ημερών από την έναρξη ισχύος του παρόντος προς τον Διοικητή ή τον Πρόεδρο του φορέα, στον οποίον υπηρετούν. Η αίτησή τους, η οποία συνοδεύεται από βεβαιώσεις του φορέα σχετικά με τη μη προκήρυξη ή δέσμευση της θέσης και τη συμμετοχή τους στο πρόγραμμα εφημεριών ή την απαλλαγή τους από αυτό, αποστέλλεται αμελλητί στο Υπουργείο Υγείας με μέριμνα του φορέα. Για τις ανάγκες εφαρμογής του παρόντος, οι ιατροί του πρώτου εδαφίου παραμένουν αυτοδικαίως στην υπηρεσία τους έως την ολοκλήρωση της διαδικασίας του δεύτερου και τρίτου εδαφίου, η οποία πάντως δεν μπορεί να διαρκέσει πέραν της 31ης.5.2024.
2. Ιατροί του κλάδου Ε.Σ.Υ., των οποίων η υπαλληλική σχέση έληγε αυτοδικαίως την 31η.12.2023 και οι οποίοι παραμένουν στην υπηρεσία τους έως την 31η.12.2024, κατ’ εφαρμογή της παρ. 1 του άρθρου 68 του ν. 5079/2023 (Α΄ 215), δύνανται να παραμείνουν στην υπηρεσία τους έως την 31η.12.2025 με τη διαδικασία και τις προϋποθέσεις της παρ. 1.
Άρθρο 9
Απαλλαγή από την υποχρεωτική εκπλήρωση υπηρεσίας υπαίθρου - Τροποποίηση υποπερ. 7 περ. β΄ παρ. 1 άρθρου 22 ν. 4208/2013
Στην υποπερ. 7 της περ. β΄ της παρ. 1 του άρθρου 22 του ν. 4208/2013 (Α΄ 252), περί των κατηγοριών των ιατρών που πληρούν τις προϋποθέσεις νόμιμης απαλλαγής από την υποχρεωτική εκπλήρωση υπηρεσίας υπαίθρου, μετά τις λέξεις «και αλλοδαπής» προστίθενται οι λέξεις «καθώς και οι ιατροί που εισήχθησαν στις ιατρικές σχολές με κατατακτήριες εξετάσεις» και η φράση «μέχρι και το ακαδημαϊκό έτος 2008-2009» αντικαθίσταται από τη φράση «μέχρι και το ακαδημαϊκό έτος 2012-2013» και η υποπερ. 7 της περ. β΄ της παρ. 1 του άρθρου 22 διαμορφώνεται ως εξής:
«7. Οι ιατροί που έχουν εγγραφεί στο Α΄ έτος Ιατρικών Σχολών της ημεδαπής και αλλοδαπής, καθώς και οι ιατροί που εισήχθησαν στις ιατρικές σχολές με κατατακτήριες εξετάσεις μέχρι και το ακαδημαϊκό έτος 2012-2013.»
Άρθρο 10
Διαδικασία τοποθέτησης ιατρών για άσκηση προς απόκτηση ειδικότητας - Τροποποίηση παρ. 1 άρθρου 15 και περ. α) παρ. 2 άρθρου 75 ν. 4999/2022
1. Η παρ. 1 του άρθρου 15 του ν. 4999/2022 (Α΄ 225), περί διαδικασίας τοποθέτησης ιατρών για άσκηση προς απόκτηση ειδικότητας, τροποποιείται ώστε στο πεδίο εφαρμογής της να συμπεριληφθεί και η τοποθέτηση οδοντιάτρων, προστίθεται δεύτερο εδάφιο και η παρ. 1 διαμορφώνεται ως εξής:
«1. Η τοποθέτηση των ιατρών ή οδοντιάτρων σε κενές οργανικές θέσεις ειδικευόμενων, καθώς και των ιατρών της παρ. 3 του άρθρου 82 του ν. 2071/1992 (Α΄ 123), του άρθρου 22 του ν. 3209/2003 (Α΄ 304), του άρθρου 42 του ν. 4238/2014 (Α΄ 38) και της παρ. 1 του άρθρου 92 του ν. 4850/2021 (Α΄ 208), για άσκηση προς απόκτηση ιατρικής ή οδοντιατρικής ειδικότητας στα νοσοκομεία ή τους φορείς της χώρας που έχουν αναγνωριστεί ως κατάλληλα για τη χορήγηση ιατρικής ή οδοντιατρικής ειδικότητας, γίνεται με απόφαση του Διοικητή ή του Προέδρου τους. Για το σύνολο των θέσεων των ειδικευομένων ιατρών ή οδοντιάτρων των ως άνω κατηγοριών εκδίδεται ετησίως από την οικονομική υπηρεσία του Υπουργείου Υγείας βεβαίωση ύπαρξης σχετικής πρόβλεψης στον προϋπολογισμό των εξόδων του.»
2. Η περ. α) της παρ. 2 του άρθρου 75 του ν. 4999/2022, περί έναρξης ισχύος, αντικαθίσταται ως εξής:
«α) η ισχύς της παρ. 1 του άρθρου 15 αρχίζει από τη δημοσίευση της απόφασης του Υπουργού Υγείας της παρ. 4α του άρθρου 70 και η ισχύς της παρ. 2 του άρθρου 15 αρχίζει από τη δημοσίευση της απόφασης της παρ. 4 του άρθρου 70.»
Άρθρο 11
Αποζημίωση ιατρών που ασκούνται για την απόκτηση τίτλου ειδικότητας στην αναισθησιολογία μετά από διακοπή άσκησης για την απόκτηση τίτλου άλλης ιατρικής ειδικότητας - Προσθήκη παρ. 3 στο άρθρο 29 του ν. 4958/2022
Στο άρθρο 29 του ν. 4958/2022 (Α΄ 142), περί της άσκησης για την απόκτηση τίτλου ειδικότητας στην αναισθησιολογία μετά από διακοπή άσκησης για την απόκτηση τίτλου άλλης ιατρικής ειδικότητας, προστίθεται παρ. 3 ως εξής:
«3. Οι παρ. 1 και 2 εφαρμόζονται και για όσους ιατρούς επέλεξαν να αλλάξουν ιατρική ειδικότητα, προτού την ολοκληρώσουν, και να ασκηθούν στην ειδικότητα της αναισθησιολογίας, και οι οποίοι δεν δικαιούνται αποζημίωση, κατ’ εφαρμογή της παρ. 4 του άρθρου 1 του ν. 123/1975, για χρονικό διάστημα ίσο με αυτό της άσκησής τους στην αρχική ειδικότητα. Οι ιατροί του πρώτου εδαφίου, προκειμένου να αποζημιωθούν για το χρονικό διάστημα που δεν τους έχει ήδη καταβληθεί αποζημίωση, υποβάλλουν, εντός προθεσμίας τριάντα (30) εργάσιμων ημερών, αίτηση στο νοσοκομείο, στο οποίο ασκήθηκαν στην ειδικότητα της αναισθησιολογίας και δεν αποζημιώθηκαν για το χρονικό διάστημα που ασκηθήκαν στην αρχική ειδικότητα.»
Άρθρο 12
Αμοιβές των ιατρών του Εθνικού Συστήματος Υγείας και των πανεπιστημιακών ιατρών από τη διενέργεια χειρουργικών επεμβάσεων ή άλλων επεμβατικών πράξεων που απαιτούν παραμονή στο νοσοκομείο πέραν της ημερήσιας νοσηλείας, κατά την ολοήμερη λειτουργία των νοσοκομείων - Τροποποίηση παρ. 5 άρθρου 13 ν. 2889/2001
Στην παρ. 5 του άρθρου 13 του ν. 2889/2001 (Α΄ 37), περί των εισοδημάτων των ιατρών του Εθνικού Συστήματος Υγείας (Ε.Σ.Υ.) και των πανεπιστημιακών ιατρών από την απογευματινή εργασία τους, επέρχονται οι ακόλουθες τροποποιήσεις: α) στα εν λόγω εισοδήματα προστίθενται και εκείνα που προκύπτουν, κατά την ολοήμερη λειτουργία των νοσοκομείων, από τη διενέργεια χειρουργικών επεμβάσεων ή άλλων επεμβατικών πράξεων που απαιτούν παραμονή στο νοσοκομείο πέραν της ημερήσιας νοσηλείας, β) η φράση «φορολογούνται σύμφωνα με τη διάταξη της παρ. 2 περ. Ζ΄ του άρθρου 4 του ν. 2238/1994 (ΦΕΚ 151 Α΄)» αντικαθίσταται από τη φράση «φορολογούνται σύμφωνα με την περ. β) της παρ. 2 του άρθρου 7 του Κώδικα Φορολογίας Εισοδήματος (ν. 4172/2013, Α΄ 167)», γ) επέρχονται οι αναγκαίες νομοτεχνικές βελτιώσεις και η παρ. 5 διαμορφώνεται ως εξής:
«5. Τα εισοδήματα των ιατρών του Ε.Σ.Υ., από την απογευματινή εργασία των παρ. 1 και 10 του άρθρου 9 του νόμου αυτού, καθώς και τα εισοδήματα των πανεπιστημιακών ιατρών από την απογευματινή εργασία των παρ. 1, 4 και 10 του ίδιου άρθρου, όπως επίσης και η ειδική αμοιβή της παρ. 6 του παρόντος άρθρου για την παροχή κλινικού και εργαστηριακού έργου από πανεπιστημιακούς ιατρούς, που παρέχουν τις υπηρεσίες τους σε πανεπιστημιακές κλινικές, εργαστήρια ή μονάδες εγκατεστημένες σε νοσοκομεία του Ε.Σ.Υ. ή των Α.Ε.Ι., θεωρούνται ότι προέρχονται από άσκηση ιδιωτικού έργου και φορολογούνται σύμφωνα με την περ. β) της παρ. 2 του άρθρου 7 του Κώδικα Φορολογίας Εισοδήματος
(ν. 4172/2013, Α΄ 167).»
Άρθρο 13
Αποζημίωση μετακινούμενου στρατιωτικού ιατρικού προσωπικού σε συγκεκριμένες δομές υγείας του Ε.Σ.Υ. της ίδιας ή άλλης υγειονομικής περιφέρειας - Προσθήκη παρ. 6 στο άρθρο εικοστό του ν. 5015/2023
Στο άρθρο εικοστό του ν. 5015/2023 (Α΄ 20), περί της αποζημίωσης μετακινούμενου ιατρικού προσωπικού σε συγκεκριμένες δομές υγείας της ίδιας ή άλλης Υγειονομικής Περιφέρειας, προστίθεται παρ. 6 ως εξής:
«6. Κατά παρέκκλιση των παρ. 3 και 5, η μηνιαία αποζημίωση του πρώτου εδαφίου της παρ. 1 χορηγείται από τον φορέα υποδοχής, πλέον των μηνιαίων αποδοχών τους και στους ειδικούς στρατιωτικούς ιατρούς, οι οποίοι από τις 8.5.2023 έως τις 31.12.2024 μετέβησαν ή μεταβαίνουν για την κάλυψη αναγκών κατ’ εφαρμογή της υπό στοιχεία Υ4α/οικ.18421/14.2.2011 κοινής απόφασης των Υπουργών Εθνικής Άμυνας και Υγείας και Κοινωνικής Αλληλεγγύης, περί του πλαισίου συνεργασίας των νοσοκομείων και κέντρων υγείας του Ε.Σ.Υ. με τα στρατιωτικά νοσοκομεία και τις υγειονομικές υπηρεσίες των Ενόπλων Δυνάμεων (Β΄ 257), σε νοσοκομεία του Εθνικού Συστήματος Υγείας που βρίσκονται σε άλλη περιφερειακή ενότητα από αυτήν, στην οποία βρίσκεται η υγειονομική μονάδα ή η μονάδα εκστρατείας υγειονομικού στην οποία υπηρετούν. Η διάρκεια της μετακίνησης δεν μπορεί να υπερβαίνει τον έναν (1) μήνα, με δυνατότητα ανανέωσης σε εξαιρετικές περιπτώσεις. Αν η μετακίνηση έχει διάρκεια μικρότερη του ενός (1) μηνός, η αποζημίωση του πρώτου εδαφίου των παρ. 1 και 2 καταβάλλεται αναλογικά. Οι στρατιωτικοί ιατροί, οι οποίοι κατά την έναρξη ισχύος του παρόντος, έχουν ολοκληρώσει τη μετακίνησή τους, σύμφωνα με το πρώτο εδάφιο, χωρίς να έχουν λάβει τη μηνιαία αποζημίωση της παρ. 1, υποβάλλουν για την καταβολή της σχετική αίτηση στον φορέα υποδοχής.»
Άρθρο 14
Ζητήματα ειδικευόμενων νοσηλευτών - Τροποποίηση παρ. 12 και 14 άρθρου 58
ν. 4690/2020
1. Στην παρ. 12 του άρθρου 58 του ν. 4690/2020
(Α΄ 104), περί της σύστασης θέσεων ειδικευόμενων νοσηλευτών, επέρχονται οι ακόλουθες τροποποιήσεις: α) το πέμπτο εδάφιο αντικαθίσταται από δύο εδάφια, ώστε να γίνει διάκριση μεταξύ θέσεων ειδικευόμενων νοσηλευτών του δημοσίου τομέα και αξιωματικών νοσηλευτών που προέρχονται από τη Σχολή Αξιωματικών Νοσηλευτικής, β) προστίθεται όγδοο εδάφιο περί της εξαίρεσης της πρόσληψης των ειδικευόμενων νοσηλευτών από τον ετήσιο προγραμματισμό ανθρωπίνου δυναμικού του δημόσιου τομέα και η παρ. 12 διαμορφώνεται ως εξής:
«12. Συστήνονται δύο χιλιάδες διακόσιες πενήντα (2.250) θέσεις ειδικευομένων νοσηλευτών. Οι ανωτέρω θέσεις ειδικευομένων νοσηλευτών καταλαμβάνονται από νοσηλευτές ΠΕ σε ποσοστό τριάντα τοις εκατό (30%) και από νοσηλευτές ΤΕ σε ποσοστό εβδομήντα τοις εκατό (70%). Τα ανωτέρω ποσοστά μπορεί να μεταβάλλονται μόνο στην περίπτωση ύπαρξης κενών θέσεων σε κάποια κατηγορία. Οι θέσεις στο σύνολό τους αφορούν υποψηφίους που δεν εργάζονται στον δημόσιο τομέα. Νοσηλευτές εργαζόμενοι στον δημόσιο τομέα δύνανται να καταλαμβάνουν με απόσπαση θέση υπεράριθμου ειδικευόμενου σε ποσοστό μέχρι είκοσι τοις εκατό (20%) των θέσεων ειδικευομένων νοσηλευτών κάθε εκπαιδευτικής μονάδας. Αξιωματικοί νοσηλευτές που προέρχονται από τη Σχολή Αξιωματικών Νοσηλευτικής (Σ.Α.Ν.) δύνανται να καταλαμβάνουν με καθεστώς Εκτός Οργανικής Δύναμης (Ε.Ο.Δ.) θέση υπεράριθμου ειδικευόμενου σε ποσοστό μέχρι δέκα τοις εκατό (10%) των θέσεων ειδικευομένων νοσηλευτών κάθε εκπαιδευτικής μονάδας. Με κοινή απόφαση των Υπουργών Υγείας και Εθνικής Άμυνας καθορίζονται η διαδικασία επιλογής των υποψηφίων ειδικευομένων, καθώς και κάθε άλλη αναγκαία λεπτομέρεια. Οι ειδικευόμενοι νοσηλευτές που προσλαμβάνονται στις ως άνω θέσεις και αυτοί που προσλαμβάνονται σε θέσεις ισάριθμες με εκείνες που κενώνονται, εξαιρούνται από τον ετήσιο προγραμματισμό ανθρωπίνου δυναμικού του δημόσιου τομέα του άρθρου 51 του ν. 4622/2019 (Α΄ 133).»
2. Στην παρ. 14 του άρθρου 58 του ν. 4690/2020, περί της τοποθέτησης των ειδικευόμενων νοσηλευτών, επέρχονται οι ακόλουθες τροποποιήσεις: α) στο τρίτο εδάφιο προστίθεται η πρόβλεψη σχετικά με την αποζημίωση για εργασία κατά τις νυχτερινές ώρες και κατά τις Κυριακές και εξαιρέσιμες ημέρες, β) προστίθενται στο τέλος τρία νέα εδάφια και η παρ. 14 διαμορφώνεται ως εξής:
«14. Η τοποθέτηση των ειδικευομένων νοσηλευτών γίνεται με απόφαση του διοικητή της οικείας Υ.ΠΕ.. Κάθε ειδικευόμενος συνάπτει σύμβαση εργασίας ιδιωτικού δικαίου ορισμένου χρόνου, πλήρους και αποκλειστικής απασχόλησης, ισόχρονης διάρκειας με τον προβλεπόμενο κατά νόμο χρόνο ειδίκευσης, με το νομικό πρόσωπο, στο οποίο εντάσσεται οργανικά η εκπαιδευτική μονάδα του. Οι ειδικευόμενοι νοσηλευτές λαμβάνουν, καθ’ όλη τη διάρκεια της απασχόλησής τους, τον βασικό μισθό του εισαγωγικού μισθολογικού κλιμακίου της εκπαιδευτικής κατηγορίας του άρθρου 9 του ν. 4354/2015 (Α΄ 176), στην οποία ανήκουν, καθώς και τις λοιπές μισθολογικές παροχές του ιδίου νόμου που λαμβάνει το μόνιμο νοσηλευτικό προσωπικό και αποζημιώνονται για εργασία κατά τις νυχτερινές ώρες και κατά τις Κυριακές και εξαιρέσιμες ημέρες. Οι αποσπασμένοι υπεράριθμοι ειδικευόμενοι νοσηλευτές λαμβάνουν τις αποδοχές της οργανικής τους θέσης. Το στρατιωτικό νοσηλευτικό προσωπικό που προέρχεται από τις Ένοπλες Δυνάμεις λαμβάνει, κατ’ εξαίρεση, ειδική αποζημίωση εργασίας κατά τις νυχτερινές ώρες σύμφωνα με την υποπερ. β΄ της περ. Δ΄ του άρθρου 127 του ν. 4472/2017 (Α΄ 74). Η εν λόγω αποζημίωση καταβάλλεται κατόπιν βεβαίωσης που εκδίδεται από την αρμόδια υπηρεσία του Υπουργείου Υγείας, επιβαρύνει τον προϋπολογισμό του Υπουργείου Εθνικής Άμυνας και καλύπτεται με μεταφορά πιστώσεων από το Υπουργείο Υγείας. Η μισθοδοσία, οι λοιπές μισθολογικές παροχές και η αποζημίωση για εργασία κατά τις νυχτερινές ώρες ή κατά τις Κυριακές και εξαιρέσιμες ημέρες των ειδικευομένων νοσηλευτών που απασχολούνται σε φορείς εποπτείας του Υπουργείου Υγείας και στο Πανεπιστημιακό Νοσοκομείο «Αιγινήτειο» για τη λήψη ειδικότητας βαρύνουν τις πιστώσεις του προϋπολογισμού του Υπουργείου Υγείας.»
ΚΕΦΑΛΑΙΟ Δ΄
ΡΥΘΜΙΣΕΙΣ ΓΙΑ ΤΗ ΣΥΝΤΑΓΟΓΡΑΦΗΣΗ ΦΑΡΜΑΚΩΝ - ΑΞΙΟΛΟΓΗΣΗ, ΔΙΑΠΡΑΓΜΑΤΕΥΣΗ ΚΑΙ ΑΠΟΖΗΜΙΩΣΗ ΤΙΜΩΝ ΦΑΡΜΑΚΩΝ
Άρθρο 15
Συνταγογράφηση φαρμάκων, θεραπευτικών πράξεων και διαγνωστικών εξετάσεων στους ανασφάλιστους και τις ευάλωτες κοινωνικές ομάδες και από τον ιδιώτη προσωπικό ιατρό για τους εγγεγραμμένους ασθενείς του - Τροποποίηση παρ. 1 άρθρου 33 ν. 4368/2016
Το πέμπτο εδάφιο της παρ. 1 του άρθρου 33 του ν. 4368/2016 (A΄ 21), περί της υγειονομικής κάλυψης ανασφάλιστων και ευάλωτων κοινωνικών ομάδων, τροποποιείται, ώστε δικαίωμα να συνταγογραφούν φάρμακα, θεραπευτικές πράξεις και διαγνωστικές εξετάσεις στους ανασφάλιστους και τις ευάλωτες κοινωνικές ομάδες, να έχουν και οι ιδιώτες προσωπικοί ιατροί της περ. γ) της παρ. 3 του άρθρου 5 του ν. 4238/2014 (Α΄ 38), και η παρ. 1 διαμορφώνεται ως εξής:
«1. Ανασφάλιστοι και ευάλωτες κοινωνικές ομάδες, όπως προσδιορίζονται στην παρ. 2 του παρόντος, έχουν το δικαίωμα της ελεύθερης πρόσβασης στις Δημόσιες Δομές Υγείας και δικαιούνται νοσηλευτικής και ιατροφαρμακευτικής περίθαλψης. Η νοσηλευτική περίθαλψη παρέχεται μέσω των Νοσοκομείων του ν.δ. 2592/1953 (Α΄ 254), των εποπτευόμενων και επιχορηγούμενων από το Υπουργείο Υγείας νοσηλευτικών ιδρυμάτων, των εποπτευόμενων και επιχορηγούμενων από το Υπουργείο Υγείας Ν.Π.Ι.Δ., των Μονάδων Ψυχικής Υγείας του ν. 2716/1999 (Α΄ 96), όλων των δημόσιων μονάδων παροχής υπηρεσιών της πρωτοβάθμιας φροντίδας υγείας του Εθνικού Συστήματος Υγείας, όπως ορίζονται στο άρθρο 3 του ν.4486/2017 και των εποπτευόμενων και επιχορηγούμενων από το Υπουργείο Παιδείας, Θρησκευμάτων και Αθλητισμού Νοσοκομείων, των Δημοτικών Ιατρείων, καθώς και μέσω των εποπτευόμενων από το Υπουργείο Κοινωνικής Συνοχής και Οικογένειας ιδρυμάτων αποκατάστασης και κοινωνικής φροντίδας. Η φαρμακευτική περίθαλψη παρέχεται από τα συμβεβλημένα με τον Ε.Ο.Π.Υ.Υ. ιδιωτικά φαρμακεία. Φάρμακα υψηλού κόστους, που εμπίπτουν στο πλαίσιο της παρ. 2 του άρθρου 12 του ν. 3816/2010 (Α΄ 6), παρέχονται αποκλειστικά από τα φαρμακεία των Νοσοκομείων και του Ε.Ο.Π.Υ.Υ.. Οι ιατροί των Νοσοκομείων του Εθνικού Συστήματος Υγείας και των δημοσίων δομών παροχής υπηρεσιών πρωτοβάθμιας φροντίδας υγείας του Πρωτοβάθμιου Εθνικού Δικτύου Υγείας (Π.Ε.Δ.Υ.), οι απασχολούμενοι στις δομές της παρ. 4 του άρθρου 8 του ν. 4375/2016 (Α΄ 51), καθώς και οι ιδιώτες προσωπικοί ιατροί της περ. γ) της παρ. 3 του άρθρου 5 του ν. 4238/2014 (Α΄ 38), για τους εγγεγραμμένους ασθενείς τους, έχουν το δικαίωμα να συνταγογραφούν φάρμακα, θεραπευτικές πράξεις και διαγνωστικές εξετάσεις στους ανασφάλιστους και τις ευάλωτες κοινωνικές ομάδες, όπως αυτές ορίζονται ανωτέρω. Οι ως άνω θεραπευτικές πράξεις και διαγνωστικές εξετάσεις πραγματοποιούνται σε δημόσιες δομές υγείας.»
Άρθρο 16
Εφαρμογή κλειστού προϋπολογισμού - Καθορισμός ορίου δαπάνης για τη θεραπευτική ομάδα των ηπαρινών χαμηλού μοριακού βάρους για τα έτη 2023-2024-2025
1. Για το έτος 2023 εφαρμόζεται κλειστός προϋπολογισμός για τη θεραπευτική ομάδα των ηπαρινών χαμηλού μοριακού βάρους που περιλαμβάνονται στον Κατάλογο Αποζημιούμενων Φαρμάκων, για τις ποσότητες που διατέθηκαν από τα ιδιωτικά φαρμακεία και αποζημιώνονται από τον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.) και για τις ποσότητες που διατέθηκαν από τα νοσοκομεία του Εθνικού Συστήματος Υγείας (Ε.Σ.Υ.) και το Γενικό Νοσοκομείο Θεσσαλονίκης (Γ.Ν.Θ.) «ΠΑΠΑΓΕΩΡΓΙΟΥ».
Ο κλειστός προϋπολογισμός του πρώτου εδαφίου συμπεριλαμβάνεται στα ισχύοντα ετήσια όρια της φαρμακευτικής δαπάνης του Ε.Ο.Π.Υ.Υ. και της νοσοκομειακής φαρμακευτικής δαπάνης των νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ».
Για το χρονικό διάστημα από 1ης.1.2023 έως 31.12.2023 το ύψος του προϋπολογισμού της παρούσας ορίζεται ως εξής:
α) για τις ποσότητες που διατέθηκαν από τα ιδιωτικά φαρμακεία και αποζημιώνονται από τον Ε.Ο.Π.Υ.Υ., σε σαράντα τέσσερα εκατομμύρια (44.000.000) ευρώ,
β) για τις ποσότητες που διατέθηκαν από τα νοσοκομεία του Ε.Σ.Υ., σε δώδεκα εκατομμύρια σαράντα επτά χιλιάδες (12.047.000) ευρώ και
γ) για τις ποσότητες που διατέθηκαν από το Γ.Ν.Θ. «ΠΑΠΑΓΕΩΡΓΙΟΥ», σε τριακόσιες εβδομήντα πέντε χιλιάδες (375.000) ευρώ.
Στα ποσά του τρίτου εδαφίου συμπεριλαμβάνεται ο Φόρος Προστιθέμενης Αξίας.
Υπέρβαση του κλειστού προϋπολογισμού υπολογίζεται επί τη βάσει της καθαρής δαπάνης κατά τη λήξη του χρονικού διαστήματος των περ. α), β) και γ), ήτοι κατά την 31η.12.2023.
Κατά τα λοιπά, εφαρμόζεται το άρθρο 11 του ν. 4052/2012 (Α΄ 41), περί του μηχανισμού αυτόματης επιστροφής (clawback) για τη φαρμακευτική δαπάνη.
2. Για τα έτη 2024-2025 θεσπίζεται κλειστός προϋπολογισμός Ε.Ο.Π.Υ.Υ. για τη θεραπευτική ομάδα των ηπαρινών χαμηλού μοριακού βάρους που περιλαμβάνονται στον Κατάλογο Αποζημιούμενων Φαρμάκων, ως εξής:
α) Για το έτος 2024: σαράντα έξι εκατομμύρια (46.000.000) ευρώ, για τις ποσότητες που διατίθενται από τα ιδιωτικά φαρμακεία και αποζημιώνονται από τον Ε.Ο.Π.Υ.Υ..
β) Για το έτος 2025: σαράντα επτά εκατομμύρια (47.000.000) ευρώ, για τις ποσότητες που διατίθενται από τα ιδιωτικά φαρμακεία και αποζημιώνονται από τον Ε.Ο.Π.Υ.Υ..
Στα ποσά του πρώτου εδαφίου συμπεριλαμβάνεται ο Φόρος Προστιθέμενης Αξίας.
Ο ανωτέρω κλειστός προϋπολογισμός για τα έτη 2024-2025 συμπεριλαμβάνεται στα ετήσια όρια της φαρμακευτικής δαπάνης του Ε.Ο.Π.Υ.Υ..
Υπέρβαση του κλειστού προϋπολογισμού υπολογίζεται επί τη βάσει της καθαρής δαπάνης κατά τη λήξη του χρονικού διαστήματος των περ. α) και β), δηλαδή κατά την 31η.12.2024 και 31η.12.2025, αντίστοιχα.
Κατά τα λοιπά, εφαρμόζεται το άρθρο 11 του ν. 4052/2012, περί του μηχανισμού αυτόματης επιστροφής (clawback) για τη φαρμακευτική δαπάνη.
3. Για τα έτη 2024-2025 θεσπίζεται κλειστός προϋπολογισμός για τη θεραπευτική ομάδα των ηπαρινών χαμηλού μοριακού βάρους που περιλαμβάνονται στον Κατάλογο Αποζημιούμενων Φαρμάκων, για τις ποσότητες που διατίθενται στα νοσοκομεία του Ε.Σ.Υ. και στο Γ.Ν.Θ. «ΠΑΠΑΓΕΩΡΓΙΟΥ», ως ακολούθως:
α) Για το έτος 2024: δώδεκα εκατομμύρια τετρακόσιες οκτώ χιλιάδες (12.408.000) ευρώ για τις ποσότητες που διατίθενται στα νοσοκομεία του Ε.Σ.Υ. και τριακόσιες ενενήντα χιλιάδες (390.000) ευρώ για τις ποσότητες που διατίθενται στο Γ.Ν.Θ. «ΠΑΠΑΓΕΩΡΓΙΟΥ».
β) Για το έτος 2025: δώδεκα εκατομμύρια επτακόσιες ογδόντα χιλιάδες (12.780.000) ευρώ για τις ποσότητες που διατίθενται στα νοσοκομεία του Ε.Σ.Υ. και τετρακόσιες έξι χιλιάδες (406.000) ευρώ για τις ποσότητες που διατίθενται στο Γ.Ν.Θ. «ΠΑΠΑΓΕΩΡΓΙΟΥ».
Στα ποσά του πρώτου εδαφίου συμπεριλαμβάνεται ο Φόρος Προστιθέμενης Αξίας.
Ο ανωτέρω κλειστός προϋπολογισμός για τα έτη 2024-2025 συμπεριλαμβάνεται στα ετήσια όρια της νοσοκομειακής φαρμακευτικής δαπάνης των νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ».
Υπέρβαση του κλειστού προϋπολογισμού υπολογίζεται επί τη βάσει της καθαρής δαπάνης κατά τη λήξη του χρονικού διαστήματος των περ. α) και β), ήτοι κατά την 31η.12.2024 και 31η.12.2025, αντίστοιχα.
Κατά τα λοιπά, εφαρμόζεται το άρθρο 11 του ν. 4052/2012, περί του μηχανισμού αυτόματης επιστροφής (clawback) για τη φαρμακευτική δαπάνη.
Άρθρο 17
Δείκτες Ελέγχου Συνταγογράφησης Εθνικού
Οργανισμού Παροχής Υπηρεσιών Υγείας -
Τροποποίηση άρθρου 93 ν. 4472/2017
Στο άρθρο 93 του ν. 4472/2017 (Α΄ 74), περί ελέγχου συνταγογράφησης από τον Εθνικό Οργανισμό Παροχής Υπηρεσιών Υγείας, επέρχονται οι ακόλουθες τροποποιήσεις: α) στην παρ. 3 αα) στο πρώτο εδάφιο προστίθεται η λέξη «στατιστικός» και οι λέξεις «Επιτροπή Ελέγχου Συνταγογραφίας του Ε.Ο.Π.Υ.Υ., η οποία αποτελείται από δεκατρία (13) μέλη, ιατρούς και φαρμακοποιούς του Ε.Ο.Π.Υ.Υ. και συγκροτείται με απόφαση του Δ.Σ. του Ε.Ο.Π.Υ.Υ. που ορίζει και τη διαδικασία λειτουργίας της, μετά από εισήγηση της Διεύθυνσης Στρατηγικού Σχεδιασμού και της Διεύθυνσης Φαρμάκου», αντικαθίστανται από τις λέξεις «Διεύθυνση Φαρμάκου του Ε.Ο.Π.Υ.Υ.», αβ) στο δεύτερο εδάφιο διαγράφονται οι λέξεις «στην Επιτροπή», β) στην παρ. 4 βα) προστίθενται νέα εδάφια, πρώτο και δεύτερο, ββ) στο υφιστάμενο δωδέκατο εδάφιο προστίθενται οι λέξεις «κατά προτεραιότητα», βγ) προστίθεται νέο δέκατο πέμπτο εδάφιο, γ) στην παρ. 5 προστίθεται νέο τελευταίο εδάφιο, δ) στην παρ. 6 στο πρώτο εδάφιο προστίθενται οι λέξεις «κατά προτεραιότητα», ε) προστίθενται παρ. 7, 8 και 9 και το άρθρο 93 διαμορφώνεται ως εξής:
«Άρθρο 93
Έλεγχος συνταγογράφησης από Ε.Ο.Π.Υ.Υ.
1. Με απόφαση του Υπουργού Υγείας, μετά από πρόταση του Δ.Σ. του Ε.Ο.Π.Υ.Υ., η οποία λαμβάνει υπόψη της τη γνώμη της Επιτροπής του άρθρου 15 της 3457/2014 (Β΄ 64) απόφασης του Υπουργού Υγείας, μπορεί να τίθενται κλειστοί προϋπολογισμοί, οικονομικοί ή άλλοι στόχοι και όρια (πλαφόν) και λοιπά αναγκαία μέτρα ελέγχου της συνταγογράφησης εκάστου ιατρού. Στη συγκεκριμένη απόφαση μπορεί ο προϋπολογισμός, οι στόχοι, οι περιορισμοί, οι προϋποθέσεις και τα μέτρα να διαφέρουν ανάλογα με την ειδικότητα του ιατρού, τον αριθμό των ασθενών που θεραπεύει και τα χαρακτηριστικά και παθήσεις αυτών, τη γεωγραφική περιοχή και τα δημογραφικά δεδομένα της, τον μήνα του έτους (εποχικότητα), τις τυχόν μεταβολές των τιμών των φαρμακευτικών προϊόντων, την εισαγωγή νέων φαρμάκων (πρωτοτύπων ή γενοσήμων) στον θετικό κατάλογο συνταγογράφησης και τέλος την εξέλιξη της φαρμακευτικής δαπάνης σε σχέση με τους εκάστοτε στόχους. Επίσης, δύναται η συνταγογράφηση των φαρμάκων να συνδέεται με την πάθηση του ασθενούς, όπως αυτή προσδιορίζεται με βάση το International Classification of Disease. Τα όρια προσδιορίζονται από την στατιστική επεξεργασία των δεδομένων από την έκδοση των συνταγών των προηγούμενων ετών σε ολόκληρη την Επικράτεια, ανάλογα με την ειδικότητα του ιατρού, την Περιφερειακή Ενότητα που εδρεύει και την επισκεψιμότητα για τον αντίστοιχο μήνα του έτους. Τα όρια ανά ειδικότητα ιατρού, περιοχή και μήνα του έτους περιλαμβάνονται σε αναλυτικούς πίνακες στην οικεία υπουργική απόφαση. Τα παραπάνω όρια αφορούν κάθε ιατρό που συνταγογραφεί για τους ασφαλισμένους του Ε.Ο.Π.Υ.Υ. και του γνωστοποιούνται μέσω του συστήματος της ηλεκτρονικής συνταγογράφησης. Τα όρια αυτά ενσωματώνονται στο σύστημα της ηλεκτρονικής συνταγογράφησης και το σύστημα ενημερώνει καθημερινά τον ιατρό για την ύπαρξη ή όχι υπέρβασης, καθώς και το ποσοστό αυτής, υπολογίζοντας σε ημερήσια βάση τον αριθμό των διαφορετικών ασθενών και τον προκαθορισμένο μέσο όρο δαπάνης αυτών.
2. Με απόφαση του Υπουργού Υγείας, μετά από πρόταση του Δ.Σ. του Ε.Ο.Π.Υ.Υ., η οποία λαμβάνει υπόψη της την γνώμη της Επιτροπής του άρθρου 15 της απόφασης οικ. 3457/2014 (Β΄ 64) απόφασης του Υπουργού Υγείας, καθορίζονται οι ελάχιστοι ποσοστιαίοι στόχοι συνταγογράφησης γενοσήμων φαρμάκων κατά όγκο σε συσκευασίες. Οι στόχοι προσδιορίζονται με τη στατιστική επεξεργασία των δεδομένων συνταγογράφησης των προηγούμενων ετών με βάση τη διαθεσιμότητα των γενοσήμων και τις καταναλώσεις εντός κάθε θεραπευτικής κατηγορίας. Τα όρια ανά θεραπευτική ομάδα και τρόπο χορήγησης περιλαμβάνονται σε αναλυτικούς πίνακες στην οικεία υπουργική απόφαση. Οι στόχοι αφορούν κάθε ιατρό που συνταγογραφεί για τους ασφαλισμένους του Ε.Ο.Π.Υ.Υ. και του γνωστοποιούνται μέσω του συστήματος της ηλεκτρονικής συνταγογράφησης. Οι στόχοι αυτοί ενσωματώνονται στο σύστημα της ηλεκτρονικής συνταγογράφησης και το σύστημα ενημερώνει καθημερινά τον ιατρό για το ποσοστό της συνταγογράφησης γενοσήμων στις θεραπευτικές κατηγορίες που έχει συνταγογραφήσει και το μέσο ποσοστό του στόχου συνταγογράφησης γενοσήμων που έχει επιτευχθεί. Για τον υπολογισμό του στόχου ανά θεραπευτική κατηγορία, λαμβάνεται υπόψη ότι σύμφωνα με τους υφιστάμενους στόχους το μερίδιο των γενοσήμων φαρμάκων για εξωτερικούς ασθενείς πρέπει να αυξηθεί κατ’ όγκο στο εξήντα τοις εκατό (60%) έως τον Μάρτιο του 2018. Οι φαρμακοποιοί είναι υποχρεωμένοι κατά την εκτέλεση συνταγών να ακολουθούν την διαδικασία που προβλέπεται από το άρθρο 46, παρ. β΄ του ν. 4316/2014. Στις ανωτέρω διατάξεις υπάγονται και τα σκευάσματα που έχουν απωλέσει το καθεστώς προστασίας τους και έχουν λιανική τιμή ή διαμορφώνουν λιανική τιμή μέσω έκπτωσης προς τον Ε.Ο.Π.Υ.Υ. ίση ή μικρότερη από το μέσο όρο της λιανικής τιμής γενοσήμων σκευασμάτων ίδιας δραστικής, μορφής, περιεκτικότητας και συσκευασίας με αναγωγή στη μηνιαία θεραπεία. Από την εφαρμογή των παρ.1 και 2 εξαιρείται η συνταγογράφηση που αφορά σε χρόνιους νεφροπαθείς τελικού σταδίου (υπό αιμοκάθαρση, υπό περιτοναϊκή διύλιση και υπό μεταμόσχευση), σε καρδιοπαθείς τελικού σταδίου όπως μηχανική καρδιά, ανεπάρκεια τελικού σταδίου, μεταμόσχευση καρδιάς), σε ασθενείς που πάσχουν από ηπατική ανεπάρκεια (ηπατική ανεπάρκεια τελικού σταδίου, μη αντιρροπούμενη κίρρωση, μεταμόσχευση ήπατος), σε μεταμοσχευθέντες ρευστών ή συμπαγών οργάνων, σε καρκινοπαθείς για τη θεραπεία και αντιμετώπιση των ασθενών που πάσχουν από νεοπλάσματα όλων των συστημάτων και λευχαιμίες, σε πάσχοντες από μεσογειακή αναιμία, σε πάσχοντες από κυστική ίνωση και σε ασθενείς με πνευμονική υπέρταση. Εξαιρούνται επίσης τα εμβόλια του Εθνικού Προγράμματος Εμβολιασμών για παιδιά και εφήβους, και τα φάρμακα των οποίων τη χρήση προεγκρίνει ο Ε.Ο.Π.Υ.Υ. μέσω των επιτροπών του. Με απόφαση του Υπουργού Υγείας, μπορεί να εξαιρούνται από την εφαρμογή της παρούσης επιπλέον κατηγορίες ασθενών και ειδικές κατηγορίες ιατρών, καθώς και περιοχές της χώρας που έχουν περιορισμένο αριθμό ιατρών ειδικότητας, μετά από σχετική εισήγηση του Δ.Σ. του Ε.Ο.Π.Υ.Υ.. Επιπρόσθετα παρέχεται η δυνατότητα με απόφαση του Δ.Σ. του Ε.Ο.Π.Υ.Υ. να εξαιρούνται και μεμονωμένοι ασθενείς (μοναδικά ΑΜΚΑ) που αντιμετωπίζουν σοβαρά προβλήματα υγείας που απαιτούν τη λήψη δαπανηρών θεραπειών. Σε αυτήν τη περίπτωση τα αιτήματα εξετάζονται από την αρμόδια Ειδική Επταμελή Επιτροπή της οικ. 12449/7.2.2014 (Β΄ 256) απόφασης του Υπουργού Υγείας.
3. Για τους ιατρούς που υπερβαίνουν τα όρια που προβλέπονται στις ανωτέρω παραγράφους του παρόντος άρθρου, καθώς και τα όρια που προβλέπονται στις αποφάσεις που εκδίδονται σύμφωνα με τη διάταξη της παρ. 6 του άρθρου 251 του ν. 4512/2018 (Α΄ 5) σε ποσοστό άνω του είκοσι τοις εκατό (20%), πραγματοποιείται σταδιακά στατιστικός έλεγχος της συνταγογράφησής τους από τη Διεύθυνση Φαρμάκου του Ε.Ο.Π.Υ.Υ.. Σε περίπτωση που από τα διαθέσιμα στοιχεία δεν αιτιολογείται η υπέρβαση των ορίων, οι ιατροί καλούνται από την Διεύθυνση Φαρμάκου Ε.Ο.Π.Υ.Υ. να δώσουν έγγραφες εξηγήσεις που να δικαιολογούν την υπέρβαση. Οι εξηγήσεις υποβάλλονται μέσα σε προθεσμία δέκα (10) ημερών από την κοινοποίηση του σχετικού εγγράφου, στο οποίο υποχρεωτικά αναφέρεται το ποσοστό τις υπέρβασης.
Σε περίπτωση μη επαρκούς αιτιολόγησης της υπέρβασης, ο Διοικητής του Ε.Ο.Π.Υ.Υ. επιβάλλει διοικητικές κυρώσεις, ως εξής:
α) Σε ποσοστό απόκλισης από 20,01 % έως 40%, επιβάλλεται πρόστιμο ύψους έως δύο χιλιάδες (2.000) ευρώ.
β) Σε ποσοστό απόκλισης πάνω από 40,01 %, επιβάλλεται πρόστιμο ύψους έως τρεις χιλιάδες (3.000) ευρώ. Με την τρίτη επανάληψη της ίδιας παράβασης πάνω από ποσοστό 40,01%, δύναται να επιβάλλεται σωρευτικά με το προαναφερόμενο χρηματικό πρόστιμο και προσωρινός αποκλεισμός από την συνταγογράφηση σε ασφαλισμένους του Ε.Ο.Π.Υ.Υ. έως (6) έξι μήνες. Κατά της απόφασης αυτής ο ιατρός δύναται να ασκήσει, μέσα σε τριάντα (30) ημέρες από την κοινοποίησή της, προσφυγή ενώπιον του Διοικητικού Συμβουλίου του Ε.Ο.Π.Υ.Υ.. Κατά τη διάρκεια της παραπάνω προθεσμίας, καθώς και σε περίπτωση άσκησης ενδικοφανούς προσφυγής, μέχρι την έκδοση της σχετικής απόφασης, δεν αναστέλλεται η εκτέλεση της απόφασης επιβολής κυρώσεων.
4. Συστήνεται στον Ε.Ο.Π.Υ.Υ. Επιτροπή Ελέγχου Συνταγογραφίας, η οποία αποτελείται από δεκατρία (13) μέλη, ιατρούς και φαρμακοποιούς του Ε.Ο.Π.Υ.Υ. και συγκροτείται με απόφαση του Δ.Σ. του Ε.Ο.Π.Υ.Υ. που ορίζει και τη διαδικασία λειτουργίας της, μετά από εισήγηση της Διεύθυνσης Στρατηγικού Σχεδιασμού και της Διεύθυνσης Φαρμάκου. Στην Επιτροπή δύναται να λειτουργούν υποεπιτροπές τριών (3) έως πέντε (5) μελών που διενεργούν τους ελέγχους των παρ. 4, 7 και 8.
Για την αξιολόγηση της συνταγογραφικής συμπεριφοράς των ιατρών της Επικράτειας οι ιατροί ταξινομούνται σύμφωνα με την ειδικότητα τους και την περιοχή που συνταγογραφούν. Η αξιολόγηση της συνταγογράφησης γίνεται σε μηνιαία βάση λαμβάνοντας υπόψη τα παρακάτω κριτήρια:
α. Ο «αριθμός των συνταγών» που εκδίδονται από τον ιατρό.
β. Το «μέσο πλήθος συνταγών ανά ασφαλισμένο» σε σχέση με αυτό της ειδικότητας του ιατρού που συνταγογραφεί.
γ. Η «μέση δαπάνη» ανά συνταγή σε σχέση με αυτό της ειδικότητας του ιατρού που συνταγογραφεί.
δ. Το «ποσοστό συνταγογράφησης νέων δραστικών ουσιών» σε σχέση με αυτό της ειδικότητας του ιατρού που συνταγογραφεί.
ε. Το «ποσοστό συνταγογράφησης ανά θεραπευτική ομάδα (ATC4)» για τις πρώτες δέκα (10) που συνταγογραφεί σε σχέση με αυτό της ειδικότητάς του.
στ. Το «ποσοστό συνταγογράφησης εκτός εγκεκριμένων ενδείξεων και δοσολογίας» σε σχέση με αυτό της ειδικότητάς του.
ζ. Το «ποσοστό εμβαλλαγίων εκτέλεσης ανά φαρμακευτική εταιρεία» σε σχέση με αυτό της ειδικότητάς του.
η. Το «ποσοστό δαπάνης των πέντε περισσότερο δαπανηρών ασφαλισμένων ως προς το σύνολο της δαπάνης συνταγογράφησης» σε σχέση με αυτό της ειδικότητάς του.
θ. Το «ποσοστό συνταγών εκτέλεσης ανά φαρμακείο» σε σχέση με αυτό του συνόλου των ιατρών.
Ο έλεγχος των ανωτέρω κριτηρίων από α΄ έως η΄, τα οποία μπορεί να εξειδικεύονται ή να αυξάνονται με αποφάσεις του Δ.Σ. του Ε.Ο.Π.Υ.Υ. λαμβάνει χώρα σύμφωνα με την παρακάτω διαδικασία: Για κάθε ιατρό με την ίδια ειδικότητα υπολογίζεται η τιμή του εκάστου κριτηρίου από α΄ έως θ΄. Σε έλεγχο της συνταγογράφησης υποβάλλονται κατά προτεραιότητα οι ιατροί, των οποίων η τιμή ενός κριτηρίου από α΄ έως η΄ ανωτέρω, βρίσκεται στο υψηλότερο 0,1% ποσοστό επί του συνόλου τιμών που λαμβάνονται από όλους τους ιατρούς της ίδιας ειδικότητας για κάθε κριτήριο χωριστά. Επίσης, σε έλεγχο της συνταγογράφησης υποβάλλονται οι ιατροί, των οποίων η τιμή του κριτηρίου θ΄ ανωτέρω, βρίσκεται στο υψηλότερο 0,1% ποσοστό επί του συνόλου τιμών που λαμβάνονται από όλους τους ιατρούς όλων των ειδικοτήτων για το κριτήριο αυτό. Ο έλεγχος του συνόλου της συνταγογράφησης του ιατρού διενεργείται, σύμφωνα με το π.δ. 121/2008, από την επιτροπή Ελέγχου Συνταγογραφίας του Ε.Ο.Π.Υ.Υ. και στη συνέχεια παρέχονται εξηγήσεις από τον ιατρό μέσα σε πέντε (5) ημέρες μετά από σχετική κοινοποίηση κλήσης, στην οποία υποχρεωτικά αναφέρεται η διαπραχθείσα παράβαση. Επιπλέον, η Επιτροπή ελέγχει τη συνταγογράφηση ιατρών κατόπιν σχετικής εντολής του αρμόδιου Προϊσταμένου Γενικής Διεύθυνσης, όταν υφίστανται ισχυρές ενδείξεις παραβατικής συνταγογράφησης. Με απόφαση του Διοικητή του Ε.Ο.Π.Υ.Υ. επιβάλλονται κυρώσεις, εφόσον δεν κρίνονται επαρκείς οι εξηγήσεις και γίνεται καταλογισμός της ζημίας ανάλογα με τη συχνότητα και τη σοβαρότητα της παράβασης.
Κατά της απόφασης αυτής ο ιατρός δύναται να ασκήσει, μέσα σε τριάντα (30) ημέρες από την κοινοποίησή της, προσφυγή ενώπιον του Διοικητικού Συμβουλίου του Ε.Ο.Π.Υ.Υ.. Κατά τη διάρκεια της παραπάνω προθεσμίας, καθώς και σε περίπτωση άσκησης ενδικοφανούς προσφυγής, μέχρι την έκδοση της σχετικής απόφασης, δεν αναστέλλεται η εκτέλεση της απόφασης επιβολής κυρώσεων. Αν κατά τη διάρκεια του ελέγχου προκύπτουν σοβαρές ενδείξεις οικονομικής ζημίας του Ε.Ο.Π.Υ.Υ., το Διοικητικό Συμβούλιο αυτού δύναται, κατόπιν πρότασης της Διεύθυνσης Φαρμάκου του Ε.Ο.Π.Υ.Υ., να αποφασίσει την αφαίρεση του δικαιώματος συνταγογράφησης για όσο διάστημα διαρκεί ο έλεγχος. Για την εφαρμογή των προηγούμενων παραγράφων, ως όριο τίθεται η ανώτερη τιμή η οποία αντιστοιχεί στο 99,9% των μη ελεγχόμενων ιατρών.
5. Ο έλεγχος της εκτέλεσης των συνταγών από τα ιδιωτικά φαρμακεία λαμβάνει χώρα με βάση τους κάτωθι δείκτες αξιολόγησης:
α. Ποσοστό συνταγών εκτέλεσης συγκεκριμένου ιατρού στο φαρμακείο.
β. Ποσοστό εμβαλλαγίων εκτέλεσης ανά φαρμακευτική εταιρεία.
γ. Ποσοστό γενοσήμων.
δ. Δαπάνη στον Οργανισμό για κάθε ιδιωτικό φαρμακείο.
ε. Μέσος αριθμός συνταγών ανά δικαιούχο.
στ. Μέση ποσότητα ανά δικαιούχο (σε κουτιά ανά ασφαλισμένο).
ζ. Μέση δαπάνη ανά δικαιούχο.
η. Μέση δαπάνη ανά συνταγή.
θ. Ποσοστό δαπάνης σε on-patent.
ι. Ποσοστό δαπάνης του πρώτου συνταγογράφου ιατρού.
ια. Ποσοστό δαπάνης από τον πρώτο δικαιούχο σε κατανάλωση.
ιβ. Ποσοστό δαπάνης σε πρώτη φαρμακευτική εταιρεία.
ιγ. Ποσοστό off-patent προς άθροισμα γενοσήμων και off- patent.
Τα κριτήρια α έως η μπορούν να εξειδικεύονται ή να αυξάνονται με αποφάσεις του Δ.Σ. του Ε.Ο.Π.Υ.Υ..
6. Σε έλεγχο της συνταγογράφησης υποβάλλονται κατά προτεραιότητα τα ιδιωτικά φαρμακεία, των οποίων η τιμή ενός από τα κριτήρια α΄ έως ιγ΄, βρίσκεται στο υψηλότερο 0,1 % ποσοστό επί του συνόλου τιμών που λαμβάνονται από όλα τα φαρμακεία για κάθε κριτήριο χωριστά. Ο έλεγχος του συνόλου των εκτελεσθέντων συνταγών διενεργείται στο αρμόδιο Τμήμα της Διεύθυνσης Φαρμάκου. Αν κριθεί αναγκαίο, διενεργείται και επιτόπιος έλεγχος, σύμφωνα με τις διατάξεις του ΕΚΠΥ. Στη συνέχεια, εφόσον διαπιστωθεί παράβαση των διατάξεων της κείμενης φαρμακευτικής νομοθεσίας, καλούνται από την ως άνω Διεύθυνση, σύμφωνα με τη διαδικασία προηγούμενης ακρόασης και επιβάλλονται οι κυρώσεις που αναφέρονται στο άρθρο 4 του π.δ. 121/2008 από τον Διοικητή του Ε.Ο.Π.Υ.Υ., μετά την παροχή από τον φαρμακοποιό σχετικών εξηγήσεων, οι οποίες υποβάλλονται εγγράφως μέσα σε πέντε (5) εργάσιμες ημέρες από την ημέρα που αυτός έλαβε το σχετικό έγγραφο για παροχή εξηγήσεων και στο οποίο υποχρεωτικά αναφέρεται η διαπραχθείσα παράβαση.
Κατά της απόφασης αυτής ο φαρμακοποιός μπορεί να ασκήσει, μέσα σε τριάντα (30) ημέρες από την κοινοποίησή της, προσφυγή ενώπιον του Διοικητικού Συμβουλίου του Ε.Ο.Π.Υ.Υ.. Κατά τη διάρκεια της παραπάνω προθεσμίας, καθώς και σε περίπτωση άσκησης ενδικοφανούς προσφυγής, μέχρι την έκδοση της σχετικής απόφασης, δεν αναστέλλεται η εκτέλεση της απόφασης επιβολής κυρώσεων. Αν κατά τη διάρκεια του ελέγχου προκύπτουν σοβαρές ενδείξεις οικονομικής ζημίας του Ε.Ο.Π.Υ.Υ., το Διοικητικό Συμβούλιο αυτού μπορεί, ύστερα από πρόταση της Διεύθυνσης Φαρμάκου του Ε.Ο.Π.Υ.Υ., να αποφασίσει την αναστολή της μεταξύ του φαρμακοποιού και του Ε.Ο.Π.Υ.Υ. σύμβασης για όσο διάστημα διαρκεί ο έλεγχος. Το πρόστιμο που επιβάλλεται κατά τα ανωτέρω, παρακρατείται από οποιονδήποτε από τους επόμενους λογαριασμούς συνταγών Ε.Ο.Π.Υ.Υ. του φαρμακοποιού και, αν δεν υποβληθεί νεότερος, το ποσό εισπράττεται με τα μέτρα που προβλέπονται από την κείμενη νομοθεσία. Το Διοικητικό Συμβούλιο του Ε.Ο.Π.Υ.Υ. μπορεί με αιτιολογημένη απόφασή του να αναστείλει τις σχετικές αποφάσεις επιβολής κυρώσεων σε περίπτωση εμπρόθεσμης άσκησης ενδικοφανούς προσφυγής από πρόσωπα που έχουν έννομο συμφέρον, εφόσον συντρέχει μία από τις εξής περιπτώσεις: α) η ενδικοφανής προσφυγή είναι προδήλως βάσιμη επί της ουσίας της ή β) η ζημία που πρόκειται να υποστεί ο προσφεύγων, σταθμιζόμενη προς το δημόσιο συμφέρον, είναι μη επανορθώσιμη.
Οι παραβάσεις των φαρμακοποιών και των ιατρών γνωστοποιούνται και στον οικείο Φαρμακευτικό και Ιατρικό Σύλλογο αντίστοιχα.
7. Από την Επιτροπή Ελέγχου Συνταγογραφίας του Ε.Ο.Π.Υ.Υ. διενεργούνται έλεγχος και αξιολόγηση της συνταγογράφησης διαγνωστικών εξετάσεων και ιατρικών πράξεων. Συγκεκριμένα η Επιτροπή:
α) Ελέγχει σταδιακά και κατά προτεραιότητα ιατρούς που έχουν μεγάλη απόκλιση από τα όρια συνταγογράφησης. Ειδικότερα, υπολογίζεται το πλαφόν κόστους συνόλου εκτελεσμένων παραπεμπτικών ανά ειδικότητα, περιοχή και μήνα. Τα όρια ενσωματώνονται στο σύστημα ηλεκτρονικής συνταγογράφησης (ΣΗΣ) και το σύστημα ενημερώνει καθημερινά τον ιατρό για την ύπαρξη ή όχι υπέρβασης, καθώς και για το ποσοστό αυτής. Η Επιτροπή ελέγχει ιατρούς που έχουν απόκλιση μεγαλύτερη του πενήντα τοις εκατό (50%) του μέσου όρου του κόστους των παραπεμπτικών της ειδικότητάς τους.
β) Αξιολογεί τη συνταγογράφηση σε μηνιαία βάση λαμβάνοντας υπόψη τους κάτωθι στατιστικούς δείκτες:
βα) Τον αριθμό των παραπεμπτικών που εκδίδονται από τον ιατρό ανά μήνα,
ββ) το μέσο πλήθος παραπεμπτικών ανά Αριθμό Μητρώου Κοινωνικής Ασφάλισης (ΑΜΚΑ), σε σχέση με αυτό της ειδικότητας του ιατρού που συνταγογραφεί,
βγ) το μέσο κόστος εκτελεσμένων παραπεμπτικών ανά ΑΜΚΑ, σε σχέση με αυτό της ειδικότητας του ιατρού που συνταγογραφεί,
βδ) το ποσοστό συνταγογράφησης κοστοβόρων διαγνωστικών εξετάσεων, όπως εξειδικεύονται με απόφαση του Διοικητικού Συμβουλίου (Δ.Σ.) του Ε.Ο.Π.Υ.Υ., σε σχέση με αυτό της ειδικότητας του ιατρού που συνταγογραφεί,
βε) το ποσοστό συνταγογράφησης ανά κατηγορία διαγνωστικής εξέτασης για τις πέντε (5) πρώτες εξετάσεις που συνταγογραφεί σε σχέση με αυτό της ειδικότητάς του,
βστ) το ποσοστό συνταγογράφησης άνω του δεκαπέντε τοις εκατό (15%) εξετάσεων του πεδίου «ΕΞΑΙΡΟΥΜΕΝΕΣ» του ΣΗΣ,
βζ) το ποσοστό άνω του πενήντα τοις εκατό (50%) εκτέλεσης παραπεμπτικών σε συγκεκριμένο πάροχο, χωρίς επαρκή εξήγηση.
Με βάση τους ανωτέρω δείκτες η Επιτροπή ελέγχει την τήρηση των προβλεπόμενων σχετικά με τα καθορισμένα διαγνωστικά πρωτόκολλα ή την ορθή ιατρική πρακτική. Για κάθε ιατρό με την ίδια ειδικότητα υπολογίζεται η τιμή των κριτηρίων των υποπερ. βα) έως βζ). Σε έλεγχο της συνταγογράφησης υποβάλλονται οι ιατροί που βρίσκονται στους τριάντα (30) πρώτους σε σχέση με τους ιατρούς της ίδιας ειδικότητας για κάθε κριτήριο χωριστά.
Οι δείκτες και ο αριθμός των ιατρών που ελέγχονται δύνανται να μεταβάλλονται με απόφαση του Δ.Σ. του Ε.Ο.Π.Υ.Υ..
γ) Αξιολογεί αν η συνταγογράφηση διενεργείται στο πλαίσιο του γνωστικού αντικειμένου του ιατρού.
δ) Αξιολογεί τη συνταγογράφηση που έχει εκδοθεί χωρίς ιατρική ένδειξη ή με ιατρική ένδειξη που δεν αντιστοιχεί στην εξέταση και στην ιατρική πράξη.
ε) Αξιολογεί τη συνταγογράφηση χωρίς να έχει προηγηθεί ιατρική εξέταση του ασθενούς, μετά από καταγγελία ή δήλωση εναντίωσης στον Φάκελο Ασφάλισης Υγείας του ασφαλισμένου.
8. Από την Επιτροπή Ελέγχου Συνταγογραφίας του Ε.Ο.Π.Υ.Υ. διενεργούνται έλεγχος και αξιολόγηση της συνταγογράφησης ιατροτεχνολογικών προϊόντων και σκευασμάτων ειδικής διατροφής. Ειδικότερα, η Επιτροπή:
α) Ελέγχει σταδιακά και κατά προτεραιότητα ιατρούς που έχουν μεγάλη απόκλιση από τα όρια συνταγογράφησης. Συγκεκριμένα, υπολογίζεται το πλαφόν κόστους συνόλου εκτελεσμένων γνωματεύσεων παροχών του Ενιαίου Κανονισμού Παροχών Υγείας (ΕΚΠΥ) ανά ειδικότητα, περιοχή και μήνα. Τα όρια ενσωματώνονται στο σύστημα ηλεκτρονικής συνταγογράφησης παροχών ΕΚΠΥ και το σύστημα ενημερώνει καθημερινά τον ιατρό για την ύπαρξη ή όχι υπέρβασης, καθώς και για το ποσοστό αυτής. Η Επιτροπή ελέγχει ιατρούς που έχουν απόκλιση μεγαλύτερη του πενήντα τοις εκατό (50%) του μέσου όρου της ειδικότητάς τους.
β) Αξιολογεί τη συνταγογράφηση σε μηνιαία βάση, λαμβάνοντας υπόψη τους κατωτέρω στατιστικούς δείκτες για συγκεκριμένα προϊόντα ή σκευάσματα:
βα) τον αριθμό των γνωματεύσεων ΕΚΠΥ που εκδίδονται από τον ιατρό ανά μήνα,
ββ) το μέσο πλήθος των γνωματεύσεων ΕΚΠΥ ανά ασφαλισμένο, σε σχέση με αυτό της ειδικότητας του ιατρού που συνταγογραφεί,
βγ) τη μέση δαπάνη ανά γνωμάτευση ΕΚΠΥ σε σχέση με αυτή της ειδικότητας ιατρού που συνταγογραφεί,
βδ) το ποσοστό συνταγογράφησης κοστοβόρων ιατροτεχνολογικών προϊόντων/σκευασμάτων ειδικής διατροφής, όπως εξειδικεύονται με απόφαση του Δ.Σ. του Ε.Ο.Π.Υ.Υ., σε σχέση με αυτό της ειδικότητας του ιατρού που συνταγογραφεί,
βε) το ποσοστό συνταγογράφησης ανά κατηγορία ιατροτεχνολογικού προϊόντος ή σκευάσματος ειδικής διατροφής για τις πέντε (5) πρώτες κατηγορίες που συνταγογραφεί σε σχέση με αυτό της ειδικότητάς του,
βστ) το ποσοστό άνω του πενήντα τοις εκατό (50%) εκτέλεσης γνωματεύσεων ΕΚΠΥ σε συγκεκριμένο πάροχο, χωρίς επαρκή εξήγηση.
Με βάση τους ανωτέρω δείκτες η Επιτροπή Ελέγχου Συνταγογραφίας ελέγχει την τήρηση των προβλεπόμενων σχετικά με την ορθή ιατρική πρακτική. Για κάθε ιατρό με την ίδια ειδικότητα υπολογίζεται η τιμή των κριτηρίων των υποπερ. βα) έως βστ). Σε έλεγχο της συνταγογράφησης υποβάλλονται οι ιατροί που βρίσκονται στους τριάντα (30) πρώτους σε σχέση με τους ιατρούς της ίδιας ειδικότητας για κάθε κριτήριο χωριστά.
Οι δείκτες και ο αριθμός των ιατρών που ελέγχονται δύνανται να μεταβάλλονται με απόφαση του Δ.Σ. του Ε.Ο.Π.Υ.Υ..
γ) Αξιολογεί αν η συνταγογράφηση διενεργείται στο πλαίσιο του γνωστικού αντικειμένου του ιατρού.
δ) Αξιολογεί τη συνταγογράφηση χωρίς ιατρική ένδειξη.
ε) Αξιολογεί τη συνταγογράφηση χωρίς να έχει προηγηθεί ιατρική εξέταση του ασθενούς κατόπιν καταγγελίας ή δήλωσης εναντίωσης στον Φάκελο Ασφάλισης Υγείας του ασφαλισμένου.
9. Αν από τα διαθέσιμα στοιχεία η Επιτροπή Συνταγογραφίας του Ε.Ο.Π.Υ.Υ. κρίνει ότι δεν αιτιολογείται η συνταγογραφική συμπεριφορά των ιατρών των παρ. 7 και 8, οι ιατροί καλούνται από τη Διεύθυνση Ελέγχου και Εκκαθάρισης του Ε.Ο.Π.Υ.Υ. για έγγραφες εξηγήσεις. Οι εξηγήσεις υποβάλλονται μέσα σε προθεσμία δέκα (10) ημερών από την κοινοποίηση του σχετικού εγγράφου, στο οποίο υποχρεωτικά αναφέρεται η παράβαση.
Σε περίπτωση μη επαρκούς αιτιολόγησης της παράβασης, ο Διοικητής του Ε.Ο.Π.Υ.Υ. επιβάλλει διοικητικές κυρώσεις, ως εξής:
α. Σύσταση.
β. Πρόστιμο κυμαινόμενο από εκατό (100) ευρώ έως τριάντα χιλιάδες (30.000) ευρώ, αναλόγως με τη συχνότητα και τη βαρύτητα της παράβασης.
γ. Με την τρίτη επανάληψη της ίδιας παράβασης δύναται να επιβάλλεται σωρευτικά με το προαναφερόμενο χρηματικό πρόστιμο και προσωρινός αποκλεισμός από τη συνταγογράφηση σε ασφαλισμένους του Ε.Ο.Π.Υ.Υ. έως ένα (1) έτος.
Κατά της απόφασης αυτής ο ιατρός δύναται να ασκήσει, μέσα σε τριάντα (30) ημέρες από την κοινοποίησή της, προσφυγή, ενώπιον του Δ.Σ. του Ε.Ο.Π.Υ.Υ.. Κατά τη διάρκεια της παραπάνω προθεσμίας, καθώς και σε περίπτωση άσκησης ενδικοφανούς προσφυγής, μέχρι την έκδοση της σχετικής απόφασης, δεν αναστέλλεται η εκτέλεση της απόφασης επιβολής κυρώσεων.»
Άρθρο 18
Διεύρυνση των περιπτώσεων φαρμάκων που υπάγονται προς αξιολόγηση στην Επιτροπή Αξιολόγησης και Αποζημίωσης Φαρμάκων Ανθρώπινης Χρήσης - Τροποποίηση παρ. 2 άρθρου 249 ν. 4512/2018
Στο τέλος του δευτέρου εδαφίου της παρ. 2 του άρθρου 249 του ν. 4512/2018 (Α΄ 5), περί των περιπτώσεων των φαρμάκων που υπάγονται ή εξαιρούνται από την αξιολόγηση της Επιτροπής Αξιολόγησης και Αποζημίωσης Φαρμάκων Ανθρώπινης Χρήσης, προστίθεται περ. ι), γίνεται η αναγκαία συντακτική προσαρμογή λόγω της προσθήκης αυτής και η παρ. 2 του άρθρου 249 διαμορφώνεται ως εξής:
«2. Τα φάρμακα που τελούν σε περίοδο προστασίας των δεδομένων τους και έχουν πάρει άδεια κυκλοφορίας, σύμφωνα με την εθνική διαδικασία ή την αποκεντρωμένη διαδικασία ή την διαδικασία αμοιβαίας αναγνώρισης ή την κεντρική διαδικασία του Κανονισμού 726/2004/ ΕΚ (ΕΕ L 136), υπάγονται σε αξιολόγηση, μόνον εφόσον αποζημιώνονται τουλάχιστον σε πέντε (5) από τα κάτωθι ειδικώς αναφερόμενα κράτη μέλη που διαθέτουν μηχανισμό αξιολόγησης τεχνολογιών υγείας για τα φάρμακα ανθρώπινης χρήσης, ήτοι: την Αυστρία, το Βέλγιο, τη Γαλλία, τη Γερμανία, τη Δανία, την Ισπανία, την Ολλανδία, την Ιταλία, την Πορτογαλία, τη Σουηδία και τη Φινλανδία. Από την εφαρμογή της παρούσας παραγράφου εξαιρούνται: α) τα φάρμακα που έχουν λάβει άδεια κυκλοφορίας ως ορφανά, μόνο εφόσον καλύπτονται από διεθνή πρωτόκολλα, β) τα φάρμακα της μεσογειακής αναιμίας, γ) τα εμβόλια που αναφέρονται στην παράγραφο 5 του άρθρου 2 της υπ’ αρ. Δ.ΥΓ3α/ Γ.Π.32221/2013 (Β΄ 1049) κ.υ.α., δ) τα φάρμακα με βάση το ανθρώπινο αίμα ή το πλάσμα του αίματος, όπως ορίζονται στην παρ. 11 του άρθρου 2 της υπ’ αρ. Δ.ΥΓ3α/Γ.Π.32221/2013 (Β΄ 1049) κοινής υπουργικής απόφασης, ε) τα φάρμακα συνδυασμών γνωστών δραστικών ουσιών, δηλαδή φάρμακα τα οποία συνδυάζουν δραστικές ουσίες, για τις οποίες έχει παρέλθει το χρονικό διάστημα προστασίας των δεδομένων τους, ανεξάρτητα από τη νομική βάση έγκρισής τους και εφόσον η ένδειξή τους είναι αντικατάσταση των θεραπειών ελεύθερου συνδυασμού, στ) τα φάρμακα-«κλώνοι», που ορίζονται ως φάρμακα με διαφορετική εμπορική ονομασία, ίδια φαρμακοτεχνική μορφή, ίδια ποιοτική και ποσοτική σύνθεση, τόσο σε δραστική ουσία όσο και σε έκδοχα και τα οποία έλαβαν άδεια κυκλοφορίας με την ίδια φαρμακοχημική, προ-κλινική και κλινική τεκμηρίωση σε σχέση με φάρμακα τα οποία περιλαμβάνονται ήδη στον Κατάλογο Αποζημιούμενων Φαρμάκων, ζ) τα «βιοομοειδή» φάρμακα, δηλαδή τα φάρμακα βιολογικής προέλευσης τα οποία έχουν εγκριθεί σύμφωνα με το άρθρο 10 παρ. 4 της Οδηγίας 2001/83/ΕΚ, με αναφορά σε φάρμακα βιολογικής προέλευσης, τα οποία περιλαμβάνονται ήδη στον Κατάλογο Αποζημιούμενων Φαρμάκων, η) φάρμακα που τιμολογούνται σύμφωνα με το άρθρο 14 της Υ.Α. 32535/2019 ( Β΄ 1508 ), θ) φάρμακα καλώς καθιερωμένης χρήσης με νομική βάση έγκρισης του άρθρου 10 (α) της Οδηγίας 2001/83 ΕΚ και ι) φάρμακα που διακινούνται με έκτακτη εισαγωγή και αποζημιώνονται, μέσω του Ινστιτούτου Φαρμακευτικής Έρευνας και Τεχνολογίας Μ.Α.Ε., σε εκτέλεση παραγγελιών του Συστήματος Ηλεκτρονικής Προέγκρισης, για χρονικό διάστημα τουλάχιστον έξι (6) μηνών και με μηνιαίο κόστος θεραπείας ανά ασθενή άνω των χιλίων (1.000) ευρώ.
Η ρύθμιση της παραγράφου αυτής εφαρμόζεται για όλα τα προϊόντα που θα υποβληθούν προς αξιολόγηση στην Επιτροπή Αξιολόγησης και Αποζημίωσης Φαρμάκων Ανθρώπινης Χρήσης (ΕΑΑΦΑΧ) μετά την έναρξη ισχύος του παρόντος νόμου, καθώς και για όλα τα προϊόντα των οποίων η αξιολόγηση εκκρεμεί ακόμη στο πλαίσιο της ΕΑΑΦΑΧ. Προϊόντα τα οποία έχουν ήδη παραπεμφθεί στην Επιτροπή Διαπραγμάτευσης πριν από την έναρξη ισχύος του παρόντος νόμου δεν αξιολογούνται εκ νέου.»
Άρθρο 19
Επιτροπή Διαπραγμάτευσης
Τιμών Φαρμάκων -  Τροποποίηση παρ. 3, 6 και 8 άρθρου 254 ν. 4512/2018
1. Στην παρ. 3 του άρθρου 254 του ν. 4512/2018 (Α΄ 5), περί της Επιτροπής Διαπραγμάτευσης Τιμών Φαρμάκων, προστίθεται νέο τελευταίο εδάφιο και η παρ. 3 διαμορφώνεται ως εξής:
«3. Η Επιτροπή Διαπραγμάτευσης είναι εννεαμελής, συγκροτείται με απόφαση του Υπουργού Υγείας και αποτελείται από έξι (6) μέλη, που ορίζονται από τον Υπουργό Υγείας, εκ των οποίων πέντε (5) με ειδίκευση ή εμπειρία στη φαρμακοοικονομία ή φαρμακευτική αγορά ή φαρμακευτική νομοθεσία ή διοίκηση υπηρεσιών υγείας ή τη νομική ή την οικονομία και έναν (1) νοσοκομειακό φαρμακοποιό, δύο (2) μέλη που ορίζονται από τον Ε.Ο.Π.Υ.Υ. και ένα (1) μέλος που ορίζεται από τον Ε.Ο.Φ.. Τα μέλη ορίζονται με τριετή θητεία, η οποία μπορεί να ανανεωθεί έως δύο (2) φορές με απόφαση του Υπουργού Υγείας. Με απόφαση του Υπουργού Υγείας δύναται να αντικαθίστανται τα μέλη της Επιτροπής Διαπραγμάτευσης με τα ίδια ως άνω κριτήρια. Με απόφαση του Υπουργού Υγείας συγκροτείται η Επιτροπή με τη νέα εννεαμελή της σύνθεση και λήγει αυτοδικαίως και αζημίως η θητεία των μελών που ορίστηκαν με την υπό στοιχεία Α1β/Γ.Π. 32884/8.5.2018 (Υ.Ο.Δ.Δ. 280) υπουργική απόφαση. Για τη διευκόλυνση και ταχύτερη υλοποίηση του έργου της Επιτροπής, ο Πρόεδρος της Επιτροπής δύναται να συγκροτεί, με απόφασή του, υποεπιτροπές εκ των μελών της, που αποτελούνται τουλάχιστον από τρία (3) μέλη. Το έργο της Επιτροπής επικουρείται από δύο (2) γραμματείς και δύο (2) επιστημονικούς γραμματείς.»
2. Στην παρ. 6 του άρθρου 254 του ν. 4512/2018, περί του τρόπου και της διαδικασίας της διαπραγμάτευσης και της λειτουργίας της Επιτροπής Διαπραγμάτευσης Τιμών Φαρμάκων, προστίθενται νέα εδάφια, τρίτο και τέταρτο και η παρ. 6 διαμορφώνεται ως εξής:
«6. Με απόφαση του Υπουργού Υγείας καθορίζονται ο τρόπος και η διαδικασία της διαπραγμάτευσης και της λειτουργίας της Επιτροπής Διαπραγμάτευσης, τα επιμέρους κριτήρια διαπραγμάτευσης, στα οποία συμπεριλαμβάνονται, ιδίως, το ύψος του ποσού αυτόματης επιστροφής (clawback) και του μηνιαίου κλιμακωτού ποσοστού έκπτωσης (rebate) του εκάστοτε φαρμάκου, ο όγκος πωλήσεών του σε άλλα κράτη της Ευρωπαϊκής Ένωσης, οι τιμές πώλησής του σε άλλα κράτη της Ευρωπαϊκής Ένωσης, ιδίως, όταν αυτές υπολείπονται της τιμής πώλησής του στην Ελληνική Επικράτεια και πρόκειται για φάρμακο υπό προστασία, καθώς και ο χρόνος λήξης της περιόδου προστασίας του, εάν πρόκειται για φάρμακο υπό προστασία, ο τρόπος σύναψης των συμφωνιών με τους Κ.Α.Κ. και ο Κανονισμός Λειτουργίας της, καθώς και ο τρόπος ορισμού των τιμών αναφοράς (ΤΑ), που αποτελούν ασφαλιστικές τιμές αποζημίωσης για τους Φορείς Κοινωνικής Ασφάλισης (ΦΚΑ) και τον Ε.Ο.Π.Υ.Υ.. Με την απόφαση του πρώτου εδαφίου εξειδικεύονται τα κριτήρια καθορισμού της ασφαλιστικής τιμής αποζημίωσης ανά κατηγορία φαρμάκου, ανάλογα με τη διάκρισή τους σε φάρμακα αναφοράς ή γενόσημα, καθορίζεται η έκταση συμμετοχής του ασφαλισμένου ανά κατηγορία φαρμάκων και εξειδικεύεται ο τρόπος κάλυψης ανά κατηγορία της διαφοράς ανάμεσα στην τιμή αποζημίωσης και τη λιανική τιμή του φαρμάκου.
Με όμοια απόφαση και κατά παρέκκλιση των κριτηρίων διαπραγμάτευσης της απόφασης του πρώτου εδαφίου, δύναται ο Υπουργός Υγείας να παραπέμπει φαρμακευτικά προϊόντα ή θεραπευτικές κατηγορίες στην Επιτροπή Διαπραγμάτευσης Τιμών Φαρμάκων με την ένδειξη «Διαπραγμάτευση για λόγους δημόσιας υγείας». Με την ίδια ή όμοια απόφαση εξειδικεύονται οι λόγοι δημοσίας υγείας, όπως επαπειλούμενες ελλείψεις φαρμακευτικών σκευασμάτων λόγω αυξημένης ζήτησης ή διακοπής κυκλοφορίας ή προβλημάτων στην παραγωγή ή αύξησης τιμής των πρώτων υλών παρασκευής, οι προϋποθέσεις και κάθε άλλο ειδικότερο ζήτημα για την υπαγωγή των φαρμακευτικών προϊόντων ή των θεραπευτικών κατηγοριών στην ανωτέρω ειδική διαδικασία διαπραγμάτευσης.
Για τον καθορισμό της αποζημίωσης των μελών της Επιτροπής του άρθρου αυτού, η οποία κατ’ εξαίρεση περιλαμβάνει συνεδριάσεις που άρχονται εντός του κανονικού ωραρίου εργασίας των οικείων Υπηρεσιών, αλλά περατώνονται μετά τη λήξη αυτού, εφαρμόζεται το άρθρο 21 του ν. 4354/2015 (Α΄ 176). Η αποζημίωση του προηγούμενου εδαφίου καλύπτεται εξ ολοκλήρου από τις πιστώσεις του καταβαλλόμενου τέλους αξιολόγησης της παρ. 1 του άρθρου 250 του ν. 4512/2018 (Α΄ 5).»
3. Στην παρ. 8 του άρθρου 254 του ν. 4512/2018, περί της διαδικασίας που τηρείται στην Επιτροπή Διαπραγμάτευσης Τιμών Φαρμάκων ως προς την εξέταση αιτήσεων που αφορούν σε φάρμακα, επέρχονται οι ακόλουθες τροποποιήσεις: α) το τέταρτο εδάφιο τροποποιείται, ώστε η δυνατότητα παραπομπής εκ νέου στην Επιτροπή Διαπραγμάτευσης Τιμών Φαρμάκων, να υφίσταται και όταν, πριν από τη λήξη της συμφωνίας, λήγει η περίοδος προστασίας των φαρμακευτικών προϊόντων και υπάρχουν τιμολογημένα γενόσημα ή βιοομοειδή τους και β) προστίθεται νέο πέμπτο εδάφιο και η παρ. 8 διαμορφώνεται ως εξής:
«8. Στην Επιτροπή Διαπραγμάτευσης Φαρμάκων διαβιβάζονται αιτήσεις από την Επιτροπή Αξιολόγησης, σύμφωνα με τη διαδικασία του άρθρου 250 του ν. 4512/2018.
Η Επιτροπή Διαπραγμάτευσης εξετάζει κατά προτεραιότητα αιτήσεις που αφορούν σε φάρμακα ή σε επέκταση ενδείξεων φαρμάκων με επίδραση στον ετήσιο προϋπολογισμό άνω των τριών εκατομμυρίων (3.000.000) ευρώ ή με ετήσιο κόστος θεραπείας ανά ασθενή άνω των δώδεκα χιλιάδων (12.000) ευρώ.
Ο Υπουργός Υγείας, κατόπιν εισήγησης του Δ.Σ. του Ε.Ο.Π.Υ.Υ. και αιτιολογημένης γνώμης της Επιτροπής του άρθρου 15 της υπουργικής απόφασης οικ. 3457/2014 (Β΄ 64), παραπέμπει στην Επιτροπή Διαπραγμάτευσης: 
α) φάρμακα ή κατηγορίες φαρμάκων που έχουν ήδη ενταχθεί στον θετικό κατάλογο και των οποίων η αποζημίωση έχει σημαντική επίδραση στη φαρμακευτική δαπάνη, ή β) προϊόντα που αφορούν σε ακάλυπτη ιατρική ανάγκη ή πάθηση υψηλής σοβαρότητας, τα οποία δεν έχουν υποβληθεί προηγουμένως σε διαδικασία διαπραγμάτευσης. Με τη διαδικασία του προηγούμενου εδαφίου, δύνανται να επαναναπέμπονται στην Επιτροπή Διαπραγμάτευσης, πριν τη λήξη της συμφωνίας, ιδίως, φάρμακα για τα οποία παρατηρείται σημαντική αύξηση της προϋπολογισθείσας κατά τη διαπραγμάτευση κατανάλωσης, καθώς και φαρμακευτικά προϊόντα για τα οποία λήγει η περίοδος προστασίας τους και για τα οποία υπάρχουν τιμολογημένα γενόσημα ή βιοομοειδή προϊόντα.
Ειδικά για φαρμακευτικά προϊόντα για τα οποία λήγει η περίοδος προστασίας τους και για τα οποία υπάρχουν τιμολογημένα γενόσημα ή βιοομοειδή προϊόντα, η Επιτροπή Διαπραγμάτευσης δύναται να λύει μονομερώς τα σχετικά συμφωνητικά για αυτά τα φαρμακευτικά προϊόντα και να καλεί προς διαπραγμάτευση τους Κ.Α.Κ. ή τις φαρμακευτικές εταιρείες των προϊόντων και τα γενοσήμων ή βιοομοειδών τους. Οι συνθήκες που εξειδικεύουν τη δυνατότητα επαναδιαπραγμάτευσης πριν τη λήξη της συμφωνίας, περιγράφονται υποχρεωτικά στις συμφωνίες που υπογράφονται μεταξύ της Επιτροπής Διαπραγμάτευσης και του Κατόχου Άδειας Κυκλοφορίας (Κ.Α.Κ.) και εγκρίνονται με απόφαση του Υπουργού Υγείας κατά την ένταξη ενός προϊόντος στην αποζημίωση.»
ΚΕΦΑΛΑΙΟ Ε΄
ΡΥΘΜΙΣΕΙΣ ΓΙΑ ΤΟΝ ΜΗΧΑΝΙΣΜΟ ΑΥΤΟΜΑΤΗΣ
ΕΠΙΣΤΡΟΦΗΣ (CLAWBACK)
Άρθρο 20
Ρύθμιση οφειλών Κατόχων Άδειας Κυκλοφορίας Φαρμάκων ή φαρμακευτικών εταιρειών προς τον Εθνικό Οργανισμό Παροχής Υπηρεσιών Υγείας - Προσθήκη παρ. 2γ και τροποποίηση παρ. 3 και 4 άρθρου δωδέκατου ν. 4737/2020
Στο άρθρο δωδέκατο του ν. 4737/2020 (Α΄ 204), περί της ρύθμισης οφειλών Κατόχων Άδειας Κυκλοφορίας Φαρμάκων ή φαρμακευτικών εταιρειών προς τον Εθνικό Οργανισμό Παροχής Υπηρεσιών Υγείας, επέρχονται οι ακόλουθες τροποποιήσεις: α) μετά από την παρ. 2β προστίθεται παρ. 2γ, β) προς εναρμόνιση με την προηγούμενη τροποποίηση: βα) στην παρ. 3 η φράση «για την εφαρμογή των παρ. 1 έως και 2β» αντικαθίσταται από τη φράση «για την εφαρμογή των παρ. 1 έως και 2γ» και ββ) στην παρ. 4 η φράση «έστω και μίας εκ των δόσεων των παρ. 1, 2, 2α και 2β» αντικαθίσταται από τη φράση «έστω και μίας εκ των δόσεων των παρ. 1, 2, 2α, 2β και 2γ», και το άρθρο δωδέκατο διαμορφώνεται ως εξής:
« Άρθρο δωδέκατο
Ρύθμιση οφειλών Κατόχων Άδειας
Κυκλοφορίας Φαρμάκων ή φαρμακευτικών
εταιρειών προς τον Ε.Ο.Π.Υ.Υ.
1. Στους Κατόχους Άδειας Κυκλοφορίας (Κ.Α.Κ.) φαρμακευτικών προϊόντων ή στις φαρμακευτικές εταιρείες, που οφείλουν στον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.) ποσά αυτόματης επιστροφής (clawback) του άρθρου 11 του ν. 4052/2012 (Α΄ 41) του έτους 2019, όπως έχουν προκύψει μετά από την ολοκλήρωση του προβλεπόμενου από την ως άνω διάταξη συμψηφισμού, δίνεται η δυνατότητα να ρυθμίσουν τις οφειλές τους σε έως τριάντα έξι (36) άτοκες δόσεις, με την προϋπόθεση εξόφλησης των ποσών επιστροφής (rebate) της παρ. 3 του άρθρου 35 του ν. 3918/2011 (Α΄ 31) για το έτος 2019 και της καταβολής των δόσεων της προηγούμενης ρύθμισης οφειλών σε δόσεις για τα έτη 2012-2018.
2. Στους Κατόχους Άδειας Κυκλοφορίας (Κ.Α.Κ.) φαρμακευτικών προϊόντων ή στις φαρμακευτικές εταιρείες που οφείλουν στον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.) ποσά αυτόματης επιστροφής (clawback) του άρθρου 11 του ν. 4052/2012 (Α΄ 41) του έτους 2020, όπως έχουν προκύψει μετά από την ολοκλήρωση του προβλεπόμενου από την ως άνω διάταξη συμψηφισμού, δίνεται η δυνατότητα να ρυθμίσουν τις οφειλές τους σε έως τριάντα έξι (36) άτοκες δόσεις, με την προϋπόθεση εξόφλησης των ποσών επιστροφής (rebate) της παρ. 3 του άρθρου 35 του ν. 3918/2011 (Α΄ 31) για το έτος 2020 και της καταβολής των δόσεων της προηγούμενης ρύθμισης οφειλών σε δόσεις για τα έτη 2012-2019.
2α. Στους Κατόχους Άδειας Κυκλοφορίας (Κ.Α.Κ.) φαρμακευτικών προϊόντων ή στις φαρμακευτικές εταιρείες που οφείλουν στον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.) ποσά αυτόματης επιστροφής (clawback) του άρθρου 11 του ν. 4052/2012 του έτους 2021, όπως έχουν προκύψει μετά από την ολοκλήρωση του προβλεπόμενου από την ως άνω διάταξη συμψηφισμού, δίνεται η δυνατότητα να ρυθμίσουν τις οφειλές τους σε έως τριάντα έξι (36) άτοκες δόσεις, με την προϋπόθεση εξόφλησης των ποσών επιστροφής (rebate) της παρ. 3 του άρθρου 35 του ν. 3918/2011 για το εκάστοτε προηγούμενο έτος και της καταβολής των δόσεων των προηγούμενων ρυθμίσεων οφειλών σε δόσεις για τα έτη 2012-2020.
2β. Στους Κατόχους Άδειας Κυκλοφορίας (Κ.Α.Κ.) φαρμακευτικών προϊόντων ή στις φαρμακευτικές εταιρείες που οφείλουν στον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.) ποσά αυτόματης επιστροφής (clawback) του άρθρου 11 του ν. 4052/2012 του έτους 2022, όπως έχουν προκύψει μετά από την ολοκλήρωση του προβλεπόμενου από την ως άνω διάταξη συμψηφισμού, δίνεται η δυνατότητα να ρυθμίσουν τις οφειλές τους σε έως τριάντα έξι (36) άτοκες δόσεις, με την προϋπόθεση εξόφλησης των ποσών επιστροφής (rebate) της παρ. 3 του άρθρου 35 του ν. 3918/2011 για το εκάστοτε προηγούμενο έτος και της καταβολής των δόσεων των προηγούμενων ρυθμίσεων οφειλών σε δόσεις για τα έτη 2012-2021.
2γ. Στους Κατόχους Άδειας Κυκλοφορίας (Κ.Α.Κ.) φαρμακευτικών προϊόντων ή στις φαρμακευτικές εταιρείες που οφείλουν στον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.), ποσά αυτόματης επιστροφής (clawback) του άρθρου 11 του ν. 4052/2012, του έτους 2023, όπως έχουν προκύψει μετά την ολοκλήρωση του προβλεπόμενου από την ανωτέρω διάταξη συμψηφισμού, δίνεται η δυνατότητα να ρυθμίσουν τις οφειλές τους σε έως τριάντα έξι (36) άτοκες δόσεις, με την προϋπόθεση εξόφλησης των ποσών επιστροφής (rebate) της παρ. 3 του άρθρου 35 του ν. 3918/2011, για το εκάστοτε προηγούμενο έτος και της καταβολής των δόσεων των προηγούμενων ρυθμίσεων οφειλών σε δόσεις για τα έτη 2012-2022.
3. Με απόφαση του Υπουργού Υγείας, κατόπιν εισήγησης του Διοικητικού Συμβουλίου του Ε.Ο.Π.Υ.Υ., καθορίζονται οι όροι της ρύθμισης, η διαδικασία είσπραξής τους, η προθεσμία υποβολής της αίτησης υπαγωγής στη ρύθμιση, καθώς και κάθε αναγκαίο ειδικότερο ζήτημα για την εφαρμογή των παρ. 1 έως και 2γ.
4. Σε κάθε περίπτωση μη έγκαιρης καταβολής έστω και μίας εκ των δόσεων των παρ. 1, 2, 2α, 2β και 2γ, καθώς και της οποιασδήποτε εκπρόθεσμης καταβολής τρέχουσας υποχρέωσης προς τον Ε.Ο.Π.Υ.Υ., ο Κάτοχος Άδειας Κυκλοφορίας φαρμακευτικών προϊόντων εκπίπτει των ρυθμίσεων.»
Άρθρο 21
Δυνατότητα συμψηφισμού του κόστους των εμβολίων γρίπης που δεν διατέθηκαν ή διατέθηκαν στην αγορά και επιστράφηκαν, ελλείψει ζήτησης, με το καταλογιζόμενο στους Κατόχους Άδειας Κυκλοφορίας και τις φαρμακευτικές εταιρείες ποσό επιβάρυνσης μέσω του μηχανισμού αυτόματης επιστροφής (clawback) - Προσθήκη παρ. 6 στο άρθρο 25 του ν. 4549/2018
Στο άρθρο 25 του ν. 4549/2018 (Α΄ 105), περί των ρυθμίσεων για τον μηχανισμό αυτόματης επιστροφής, προστίθεται παρ. 6 ως εξής:
«6. Ειδικά για το έτος 2023, το κόστος των εμβολίων κατά της γρίπης, τα οποία οι Κάτοχοι Άδειας Κυκλοφορίας (Κ.Α.Κ.) και οι φαρμακευτικές εταιρείες προμηθεύτηκαν, και είτε δεν διέθεσαν στην αγορά, είτε τα διέθεσαν αλλά επιστράφηκαν από την αγορά, ελλείψει ζήτησης, δύναται να συμψηφίζεται, εν όλω ή εν μέρει, με το ποσό που οι Κ.Α.Κ. ή οι φαρμακευτικές εταιρείες επιβαρύνονται από την εφαρμογή του μηχανισμού αυτόματης επιστροφής (clawback). Ο συμψηφισμός διενεργείται κατόπιν αίτησης του Κ.Α.Κ. ή της φαρμακευτικής εταιρείας. Με κοινή απόφαση των Υπουργών Υγείας και Εθνικής Οικονομίας και Οικονομικών ρυθμίζεται κάθε ζήτημα σχετικά με την εφαρμογή της παρούσας, όπως ο τρόπος και ο χρόνος υποβολής της αίτησης συμψηφισμού, τα στοιχεία τα οποία συνυποβάλλονται με την αίτηση και τα οποία τεκμηριώνουν τη μη διάθεση ή διάθεση και επιστροφή των εμβολίων γρίπης, ο τρόπος προσδιορισμού του κόστους των μη διατεθέντων ή επιστραφέντων εμβολίων γρίπης, το ποσό επιστροφής, καθώς και η διαδικασία συμψηφισμού και μετακύλισης της επιβάρυνσης των συμψηφισθέντων ποσών, και εξειδικεύεται κάθε αναγκαία λεπτομέρεια.»
Άρθρο 22
Προμήθεια του συνόλου των φαρμάκων των νοσοκομείων του Εθνικού Συστήματος Υγείας και του Γενικού Νοσοκομείου «ΠΑΠΑΓΕΩΡΓΙΟΥ» από την Εθνική Κεντρική Αρχή Προμηθειών Υγείας - Αντικατάσταση παρ. 1, τροποποίηση παρ. 4 και προσθήκη παρ. 7 στο άρθρο δέκατο πέμπτο του ν. 5015/2023
Το άρθρο δέκατο πέμπτο του ν. 5015/2023 (Α΄ 20), περί προμήθειας φαρμάκων νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ» ύστερα από διαγωνιστική διαδικασία που υλοποιεί η Εθνική Κεντρική Αρχή Προμηθειών Υγείας (Ε.Κ.Α.Π.Υ.), επέρχονται οι ακόλουθες τροποποιήσεις: α) αντικαθίσταται η παρ. 1, β) στην περ. β) της παρ. 4 συμπληρώνεται το αντικείμενο της νομοθετικής εξουσιοδότησης, γ) προστίθεται παρ. 7 και το άρθρο δέκατο πέμπτο διαμορφώνεται ως εξής:
«Άρθρο δέκατο πέμπτο
Προμήθεια φαρμάκων των νοσοκομείων του Εθνικού Συστήματος Υγείας και του Γενικού Νοσοκομείου «ΠΑΠΑΓΕΩΡΓΙΟΥ» από διαγωνιστικές διαδικασίες που υλοποιεί η Εθνική Κεντρική Αρχή Προμηθειών Υγείας και από συμφωνίες που συνάπτει η Επιτροπή Διαπραγμάτευσης Τιμών Φαρμάκων
1. Η Εθνική Κεντρική Αρχή Προμηθειών Υγείας (Ε.Κ.Α.Π.Υ.) αναλαμβάνει:
α) από 1η.1.2023 τις διαδικασίες υπολογισμού του ποσού επιστροφής (clawback) για τη συνολική φαρμακευτική δαπάνη των νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ» ανά φαρμακευτική εταιρεία ή Κάτοχο Άδειας Κυκλοφορίας (Κ.Α.Κ.),
β) από 1η.4.2023 τις διαδικασίες προμήθειας φαρμάκων, που διενεργούνται κατόπιν διαγωνιστικών διαδικασιών, σύμφωνα με τον ν. 4412/2026 (Α΄147), που υλοποιεί η Ε.Κ.Α.Π.Υ. και συμφωνιών που συνάπτει η Επιτροπή Διαπραγμάτευσης Τιμών Φαρμάκων, και αφορούν κλειστούς ή ανοιχτούς προϋπολογισμούς, για τον εφοδιασμό των νοσοκομείων του Εθνικού Συστήματος Υγείας (Ε.Σ.Υ.) και του Γενικού Νοσοκομείου Θεσσαλονίκης (Γ.Ν.Θ.) «ΠΑΠΑΓΕΩΡΓΙΟΥ»,
γ) από 1η.1.2024 τις διαδικασίες προμήθειας του συνόλου των φαρμακευτικών σκευασμάτων, για τις ανάγκες των νοσοκομείων του Εθνικού Συστήματος Υγείας (Ε.Σ.Υ.), του Γενικού Νοσοκομείου Θεσσαλονίκης (Γ.Ν.Θ.) «ΠΑΠΑΓΕΩΡΓΙΟΥ», καθώς και των Υγειονομικών Περιφερειών, εξαιρούμενων των εμβολίων, των ορών, των αερίων ή άλλων ειδικών κατηγοριών φαρμάκων, οι οποίες καθορίζονται με την απόφαση του Υπουργού Υγείας της περ. β) της παρ. 4.
2. Για τις προμήθειες της παρ. 1 εφαρμόζεται κάθε γενική ή ειδική διάταξη που αφορά την τιμή των νοσοκομειακών φαρμάκων, το ποσό επιστροφής (rebate) επί της τιμής ή επί του όγκου αυτών, καθώς και οποιαδήποτε άλλη έκπτωση.
3. Η εκκαθάριση των δαπανών και η πληρωμή των δικαιούχων για τις προμήθειες της παρ. 1 γίνονται από την Ε.Κ.Α.Π.Υ., σε βάρος του προϋπολογισμού της, από τα ποσά των επιχορηγήσεων από τον προϋπολογισμό του Υπουργείου Υγείας.
Για την ορθή παρακολούθηση των δαπανών του Υπουργείου Υγείας και για τη διακριτή παρακολούθηση των επιχορηγήσεων ειδικού σκοπού που λαμβάνει η Ε.Κ.Α.Π.Υ. για την προμήθεια των ανωτέρω φαρμάκων, δημιουργείται νέος εξαβάθμιος Αναλυτικός Λογαριασμός Εσόδων (Α.Λ.Ε.) υπό τον πενταβάθμιο Α.Λ.Ε. 2310803 «Επιχορηγήσεις ειδικού σκοπού σε λοιπά νομικά πρόσωπα».
4. α) Με κοινή απόφαση των Υπουργών Υγείας και Εθνικής Οικονομίας και Οικονομικών δύναται να ρυθμίζεται κάθε σχετικό με την εφαρμογή του παρόντος θέμα και, μετά από εισήγηση του Διοικητικού Συμβουλίου της Ε.Κ.Α.Π.Υ., κάθε αναγκαία διαδικασία για την εφαρμογή του παρόντος από την Ε.Κ.Α.Π.Υ., ιδίως δε ο τρόπος παραγγελιοληψίας των νοσοκομείων.
β) Με απόφαση του Υπουργού Υγείας δύναται να μετατίθεται, εν όλω ή τμηματικά, το χρονικό σημείο έναρξης εφαρμογής του παρόντος ή να εξαιρούνται κατηγορίες φαρμακευτικών σκευασμάτων από το πεδίο εφαρμογής του, σε περιπτώσεις επαπειλούμενων ελλείψεων φαρμακευτικών σκευασμάτων ή διακοπής κυκλοφορίας τους ή προβλημάτων στην παραγωγή τους ή αύξησης τιμής των πρώτων υλών παρασκευής ή ειδικών φαρμάκων, όπως ορφανών φαρμάκων και καινοτόμων θεραπειών κατηγοριών.
5. Οι διαγωνιστικές διαδικασίες που έχουν διενεργηθεί από την Ε.Κ.Α.Π.Υ. για την προμήθεια φαρμάκων των νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ» και βρίσκονται σε εξέλιξη ή υλοποιούνται εντός του έτους 2023, ολοκληρώνονται με την υπογραφή εκτελεστικών συμβάσεων, με συμβαλλόμενο μέρος την Ε.Κ.Α.Π.Υ., σύμφωνα με την παρ. 1.
6. Η παρ. 7 του άρθρου 254 του ν. 4512/2018 (Α΄ 5), περί της αγοράς φαρμάκων για λογαριασμό των δημόσιων νοσοκομείων από το Ινστιτούτο Φαρμακευτικής Έρευνας και Τεχνολογίας, καταργείται.
7. Τα σκευάσματα που προμηθεύεται η Ε.Κ.Α.Π.Υ. και αποτέλεσαν αντικείμενο συμφωνιών της Επιτροπής Διαπραγμάτευσης Τιμών Φαρμάκων, οι οποίες έχουν λήξει, αποζημιώνονται από 1ης.1.2024 και έως τη σύναψη νέων συμφωνιών βάσει των τιμών του Δελτίου Τιμών Φαρμάκων, δηλαδή με τη νοσοκομειακή τιμή μείον πέντε τοις εκατό (5%). Οι σχετικές δαπάνες είναι σύννομες και μπορούν να εκκαθαριστούν σε βάρος των πιστώσεων του προϋπολογισμού της Ε.Κ.Α.Π.Υ..»
Άρθρο 23
Υπολογισμός και επιβολή αυτόματης επιστροφής (clawback) για το σύνολο της νοσοκομειακής φαρμακευτικής δαπάνης των νοσοκομείων του Εθνικού Συστήματος Υγείας και του Γενικού Νοσοκομείου Θεσσαλονίκης «ΠΑΠΑΓΕΩΡΓΙΟΥ» - Τροποποίηση περ. στ΄
παρ. 1 άρθρου 11 ν. 4052/2012
Στην περ. στ΄ της παρ. 1 του άρθρου 11 του ν. 4052/ 2012 (Α΄ 41), περί του μηχανισμού αυτόματης επιστροφής (clawback) για τη νοσοκομειακή φαρμακευτική δαπάνη, επέρχονται οι ακόλουθες τροποποιήσεις: 
α) στις υπηρεσίες του δέκατου εδαφίου προστίθεται και η Εθνική Κεντρική Αρχή Προμηθειών Υγείας (Ε.Κ.Α.Π.Υ.), β) το δέκατο τέταρτο εδάφιο αντικαθίσταται από δύο νέα εδάφια, γ) στο υφιστάμενο δέκατο πέμπτο εδάφιο, πλέον δέκατο έκτο: γα) η φράση «συνιστά έσοδο των νοσοκομείων, του Ε.Ο.Π.Υ.Υ. ή της Ε.Κ.Α.Π.Υ.» αντικαθίσταται από τη φράση «συνιστά έσοδο του Ε.Ο.Π.Υ.Υ. και των νοσοκομείων ή της Ε.Κ.Α.Π.Υ., αντίστοιχα,» και γβ) η φράση «καταβάλλεται σε τραπεζικό λογαριασμό που ορίζεται από τα νοσοκομεία, τον Ε.Ο Π.Υ.Υ. ή την Ε.Κ.Α.Π.Υ» αντικαθίσταται από τη φράση «καταβάλλεται σε τραπεζικό λογαριασμό που ορίζεται από τον Ε.Ο.Π.Υ.Υ., τα νοσοκομεία, ή την Ε.Κ.Α.Π.Υ.», δ) προστίθενται νέα εδάφια, δέκατο έβδομο και δέκατο όγδοο, και η περ. στ΄ διαμορφώνεται ως εξής:
«στ. Καθιερώνεται μηχανισμός αυτόματης επιστροφής (clawback) για τη νοσοκομειακή φαρμακευτική δαπάνη.
Το όριο δαπανών των νοσοκομείων του Ε.Σ.Υ., του Γ.Ν.Θ. «ΠΑΠΑΓΕΩΡΓΙΟΥ» και των φαρμακείων του Ε.Ο.Π.Υ.Υ. για τη νοσοκομειακή φαρμακευτική δαπάνη πέραν του οποίου εφαρμόζεται ο μηχανισμός αυτόματης επιστροφής (clawback), ορίζεται σε πεντακόσια ενενήντα εκατομμύρια (590.000.000) ευρώ για το έτος 2016, από τα οποία τα πεντακόσια δέκα εκατομμύρια (510.000.000) ευρώ στα νοσοκομεία του ΕΣΥ, τα δεκατρία εκατομμύρια (13.000.000) ευρώ στο ΓΝΘ «ΠΑΠΑΓΕΩΡΓΙΟΥ» και τα εξήντα επτά εκατομμύρια (67.000.000) ευρώ στα φαρμακεία του Ε.Ο.Π.Υ.Υ. συμπεριλαμβανομένου ΦΠΑ.
Για το έτος 2017, το όριο δαπανών των νοσοκομείων του Ε.Σ.Υ., του Γ.Ν.Θ. «ΠΑΠΑΓΕΩΡΓΙΟΥ» και των φαρμακείων του Ε.Ο.Π.Υ.Υ. για τη νοσοκομειακή φαρμακευτική δαπάνη, πέραν του οποίου εφαρμόζεται ο μηχανισμός αυτόματης επιστροφής (clawback), ορίζεται σε πεντακόσια ογδόντα εκατομμύρια (580.000.000) ευρώ, από τα οποία τετρακόσια ογδόντα πέντε εκατομμύρια (485.000.000) ευρώ στα νοσοκομεία του Ε.Σ.Υ., τα δεκατρία εκατομμύρια (13.000.000) ευρώ στο Γ.Ν.Θ. «ΠΑΠΑΓΕΩΡΓΙΟΥ» και τα ογδόντα δύο εκατομμύρια (82.000.000) ευρώ στα φαρμακεία του Ε.Ο.Π.Υ.Υ., συμπεριλαμβανομένου ΦΠΑ.
Για το έτος 2018, το όριο δαπανών των νοσοκομείων του Ε.Σ.Υ., του Γ.Ν.Θ. «ΠΑΠΑΓΕΩΡΓΙΟΥ» και των φαρμακείων του Ε.Ο.Π.Υ.Υ. για τη νοσοκομειακή φαρμακευτική δαπάνη, πέραν του οποίου εφαρμόζεται ο μηχανισμός αυτόματης επιστροφής (clawback), ορίζεται στα πεντακόσια πενήντα εκατομμύρια (550.000.000) ευρώ, από τα οποία τετρακόσια πενήντα πέντε εκατομμύρια (455.000.000) ευρώ αφορούν στα νοσοκομεία του Ε.Σ.Υ., δεκατρία εκατομμύρια (13.000.000) ευρώ αφορούν στο Γ.Ν.Θ. «ΠΑΠΑΓΕΩΡΓΙΟΥ» και ογδόντα δύο εκατομμύρια (82.000.000) ευρώ αφορούν στα φαρμακεία του Ε.Ο.Π.Υ.Υ., συμπεριλαμβανομένου ΦΠΑ.
Ειδικά για το έτος 2020, το συνολικό όριο φαρμακευτικής δαπάνης του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), πέραν του οποίου ενεργοποιείται ο μηχανισμός αυτόματης επιστροφής (clawback) του άρθρου 11 του ν. 4052/2012, ορίζεται σε δύο δισεκατομμύρια ογδόντα οχτώ εκατομμύρια (2.088.000.000) ευρώ.
Το ποσό αυτό επιμερίζεται σε ογδόντα επτά εκατομμύρια (87.000.000) ευρώ για τη νοσοκομειακή φαρμακευτική δαπάνη των φαρμακείων του Ε.Ο.Π.Υ.Υ. (φάρμακα της λίστας 1Α του ν. 3816/2010) και δύο δισεκατομμύρια ένα εκατομμύριο (2.001.000.000) ευρώ για τη λοιπή φαρμακευτική δαπάνη του Ε.Ο.Π.Υ.Υ..
Ειδικά για το έτος 2021, οι ηπαρίνες εξαιρούνται από την υποχρέωση καταβολής του ποσού της αυτόματης επιστροφής (clawback) για τη νοσοκομειακή φαρμακευτική δαπάνη των νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ», το οποίο υποχρεούται να καταβάλλει κάθε υπόχρεος Κ.Α.Κ. και κάθε υπόχρεη φαρμακευτική εταιρεία.
Με κοινή απόφαση των Υπουργών Υγείας και Οικονομικών καθορίζεται το ύψος του ποσού της αυτόματης επιστροφής (clawback), η διαδικασία καταβολής του και κάθε άλλη σχετική τεχνική λεπτομέρεια.
Ο υπολογισμός και η επιβολή του ποσού επιστροφής για τη φαρμακευτική δαπάνη των νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ» ανά φαρμακευτική εταιρεία ή Κ.Α.Κ. γίνεται από τις αρμόδιες υπηρεσίες του Υπουργείου Υγείας.
Για την εξεύρεση των ποσών του προηγούμενου εδαφίου οι αρμόδιες υπηρεσίες του Υπουργείου Υγείας ή της Εθνικής Κεντρικής Αρχής Προμηθειών Υγείας (Ε.Κ.Α.Π.Υ.) αποστέλλουν προς τον Ε.Ο.Π.Υ.Υ. τα στοιχεία που αντλούν από τον ΕΟΦ, ή κάθε άλλη υπηρεσία ή φορέα που διαθέτει σχετικές πληροφορίες για τον υπολογισμό των ποσών της επιστροφής της παρ. 3 του άρθρου 35 του ν. 3918/2011 (Α΄ 31) των νοσοκομείων του Ε.Σ.Υ. και του ΓΝΘ «ΠΑΠΑΓΕΩΡΓΙΟΥ», και το ποσό που υπολογίζεται από τον Ε.Ο.Π.Υ.Υ., διαβιβάζεται στις υπηρεσίες του Υπουργείου ή της Ε.Κ.Α.Π.Υ. για τον τελικό υπολογισμό και την επιβολή του clawback.
Ο υπολογισμός και η επιβολή του ποσού επιστροφής για τη νοσοκομειακή φαρμακευτική δαπάνη του Ε.Ο.Π.Υ.Υ. ανά φαρμακευτική εταιρεία ή Κ.Α.Κ. γίνεται από τον Ε.Ο.Π.Υ.Υ..
Για τα δημόσια νοσοκομεία εκτός των νοσοκομείων του Ε.Σ.Υ. ο υπολογισμός και η επιβολή του ποσού επιστροφής δύναται να γίνεται σε ετήσια βάση.
Δεν αναζητείται τυχόν υπολογιζόμενο ποσό επιστροφής από εταιρείες για τις οποίες το επιβαλλόμενο ποσό είναι ίσο ή μικρότερο των τριάντα (30) ευρώ ανά εξάμηνο και από φορείς που ανήκουν στον δημόσιο τομέα.
Από 1ης.1.2023 η Ε.Κ.Α.Π.Υ. αναλαμβάνει τις διαδικασίες υπολογισμού του ποσού επιστροφής, ανά φαρμακευτική εταιρεία ή Κ.Α.Κ., για το σύνολο της φαρμακευτικής δαπάνης των νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ». Το ανωτέρω ποσό υπολογίζεται σε τριμηνιαία ή σε εξαμηνιαία βάση, επιβάλλεται από τον φορέα που διενέργησε την προμήθεια, τα νοσοκομεία του Ε.Σ.Υ. και το Γ.Ν.Θ. «ΠΑΠΑΓΕΩΡΓΙΟΥ» ή την Ε.Κ.Α.Π.Υ., και καταβάλλεται από τους υπόχρεους Κ.Α.Κ. ή τις φαρμακευτικές εταιρείες, εντός μηνός από την πιστοποίησή του.
Η φαρμακευτική δαπάνη που υπερβαίνει τα παραπάνω καθορισμένα όρια (clawback), επιστρέφεται από τις φαρμακευτικές εταιρείες ή τους κατόχους άδειας κυκλοφορίας, συνιστά έσοδο του Ε.Ο.Π.Υ.Υ. και των νοσοκομείων ή της Ε.Κ.Α.Π.Υ., αντίστοιχα, και καταβάλλεται σε τραπεζικό λογαριασμό που ορίζεται από τον Ε.Ο.Π.Υ.Υ., τα νοσοκομεία, ή την Ε.Κ.Α.Π.Υ., αντίστοιχα, ή συμψηφίζεται με οφειλές για την προμήθεια φαρμακευτικών προϊόντων.
Ειδικά, η Ε.Κ.Α.Π.Υ. συμψηφίζει αυτοδικαίως τα παραπάνω ποσά με ισόποσες οφειλές της προς Κ.Α.Κ. ή φαρμακευτικές εταιρείες από την προμήθεια φαρμακευτικών ιδιοσκευασμάτων που πραγματοποιεί ή ίδια για τις ανάγκες των Νοσοκομείων του Ε.Σ.Υ. και του Γ.Ν.Θ. «ΠΑΠΑΓΕΩΡΓΙΟΥ». Ο συμψηφισμός γίνεται μεταξύ των επιστρεφόμενων ποσών μέσω του μηχανισμού αυτόματης επιστροφής (clawback) από τους Κ.Α.Κ. ή τις φαρμακευτικές εταιρείες και των εκκαθαρισμένων οφειλών της Ε.Κ.Α.Π.Υ. προς τους Κ.Α.Κ. ή τις φαρμακευτικές εταιρείες, που δημιουργήθηκαν εντός του ιδίου, του προηγούμενου και του επόμενου έτους.
Στην περίπτωση του συμψηφισμού για το εν λόγω έσοδο εκδίδεται από τις φαρμακευτικές εταιρείες ή τους κατόχους άδειας κυκλοφορίας ειδικό παραστατικό συμψηφισμού με τη μορφή ισόποσου πιστωτικού τιμολογίου για το σύνολο των τιμολογίων που αναφέρονται σε αγορές πέραν του ορίου της φαρμακευτικής δαπάνης για τη συγκεκριμένη περίοδο εφαρμογής του μηχανισμού αυτόματης επιστροφής.
Το εν λόγω ειδικό παραστατικό δεν τροποποιεί τη συνολική αξία αγορών φαρμακευτικού υλικού δεδομένου ότι αποτελεί ποσό επιστροφής (clawback).
Τυχόν αποκλίσεις στα στοιχεία της νοσοκομειακής φαρμακευτικής δαπάνης βάσει των οποίων υπολογίζεται για κάθε νοσοκομείο το ποσό επιστροφής, καθώς και διαφορές επί των επιβαλλόμενων ποσών επιστροφής, συνυπολογίζονται και συμψηφίζονται σε επόμενη εφαρμογή του μηχανισμού αυτόματης επιστροφής νοσοκομειακής φαρμακευτικής δαπάνης (clawback) ή σε μελλοντικές συναλλαγές.»
Άρθρο 24
Παύση αναζήτησης αχρεωστήτως επιβληθέντων ποσών αυτόματης επιστροφής υπερβάλλουσας νοσοκομειακής φαρμακευτικής δαπάνης - Τροποποίηση παρ. 5 άρθρου ενενηκοστού ν. 4812/2021
Στην παρ. 5 του άρθρου ενενηκοστού του ν. 4812/ 2021 (Α΄ 110), περί της διαδικασίας υπολογισμού εκπτώσεων και ωφελημάτων των δημόσιων νοσοκομείων από αγορές φαρμάκων, προστίθεται δεύτερο εδάφιο και η παρ. 5 διαμορφώνεται ως εξής:
«5. Αν κατά τον υπολογισμό του ποσού αυτόματης επιστροφής της υπερβάλλουσας φαρμακευτικής δαπάνης προκύπτει αρνητικό ποσό clawback, οι υπολογισμένες κατά τα ανωτέρω πάσης φύσεως εκπτώσεις, επιστροφές και ωφελήματα δύνανται να συμψηφισθούν με ποσό clawback επόμενου εξαμήνου. Επιβληθέντα ποσά επιστροφής υπερβάλλουσας νοσοκομειακής φαρμακευτικής δαπάνης σε προϊόντα που δεν εμπίπτουν στον μηχανισμό αυτόματης επιστροφής (clawback) του άρθρου 11 του ν. 4052/2012 (Α΄ 41), παύουν να αναζητούνται από τα νοσοκομεία με απόφαση του Διοικητικού τους Συμβουλίου, κατόπιν εισήγησης του Προϊσταμένου Οικονομικών Υπηρεσιών και του Προϊσταμένου του φαρμακείου τους.»
ΚΕΦΑΛΑΙΟ ΣΤ΄
ΡΥΘΜΙΣΕΙΣ ΓΙΑ ΤΟΝ ΕΘΝΙΚΟ ΟΡΓΑΝΙΣΜΟ ΔΗΜΟΣΙΑΣ ΥΓΕΙΑΣ, ΤΟΝ ΕΘΝΙΚΟ ΟΡΓΑΝΙΣΜΟ ΠΑΡΟΧΗΣ ΥΠΗΡΕΣΙΩΝ ΥΓΕΙΑΣ, ΤΗΝ ΕΘΝΙΚΗ ΚΕΝΤΡΙΚΗ ΑΡΧΗ ΠΡΟΜΗΘΕΙΩΝ ΥΓΕΙΑΣ ΚΑΙ ΤΟΝ ΠΑΝΕΛΛΗΝΙΟ ΙΑΤΡΙΚΟ ΣΥΛΛΟΓΟ
Άρθρο 25
Εκτέλεση διαγνωστικών εξετάσεων σε συμβεβλημένα ιδιωτικά διαγνωστικά κέντρα και σε κλινικοεργαστηριακούς ιατρούς - Τροποποίηση περ. 12 υποπαρ. IB.2 παρ. ΙΒ άρθρου πρώτου ν. 4093/2012 και προσθήκη παρ. 6 στο άρθρο 25 του ν. 4549/2018
1. Στην περ. 12 της υποπαρ. ΙΒ.2 της παρ. ΙΒ του άρθρου πρώτου του ν. 4093/2012 (Α΄222), περί της καταβολής εκ μέρους του ασθενούς υπέρ Ε.Ο.Π.Υ.Υ., από 1.1.2014, ποσού ενός (1) ευρώ ανά συνταγή που εκτελείται από τον εκάστοτε φαρμακοποιό, προστίθενται δεύτερο και τρίτο εδάφια και η περ. 12 διαμορφώνεται ως εξής:
«12. Από 1.1.2014 ορίζεται η εκ μέρους των ασθενών καταβολή υπέρ του Ε.Ο.Π.Υ.Υ. του ποσού του ενός (1) ευρώ ανά συνταγή που εκτελείται από τον εκάστοτε φαρμακοποιό. Οι δικαιούχοι περίθαλψης του Ε.Ο.Π.Υ.Υ. καταβάλλουν από την 1η.5.2024 στα συμβεβλημένα ιδιωτικά διαγνωστικά κέντρα και στους κλινικοεργαστηριακούς ιατρούς ένα (1) ευρώ ανά παραπεμπτικό για την εκτέλεση διαγνωστικών εξετάσεων βιολογικών υλικών και τρία (3) ευρώ ανά παραπεμπτικό για την εκτέλεση απεικονιστικών ελέγχων. Εξαιρούνται από την εφαρμογή του δεύτερου εδαφίου, οι κάτωθι:
Πάσχοντες από μεσογειακή αναιμία, δρεπανοκυτταρική νόσο, χρόνια νεφρική ανεπάρκεια τελικού σταδίου που είναι σε θεραπεία υποκατάστασης νεφρικής λειτουργίας ή περιτοναϊκή κάθαρση ή έχουν υποβληθεί σε μεταμόσχευση, οι πάσχοντες από κυστική ίνωση, οι πάσχοντες από σακχαρώδη διαβήτη τύπου 1, οι ακρωτηριασμένοι που λαμβάνουν το εξωϊδρυματικό επίδομα με ποσοστό αναπηρίας εξήντα επτά τοις εκατό (67%) και άνω, όπως και όσοι έχουν πιστοποιημένη αναπηρία από Κέντρο Πιστοποίησης Αναπηρίας ογδόντα τοις εκατό (80%) και άνω, για οποιαδήποτε πάθηση.
2. Στο άρθρο 25 του ν. 4549/2018 (Α΄105), περί των ρυθμίσεων για τον μηχανισμό αυτόματης επιστροφής, προστίθεται παρ. 6 ως εξής:
«6. Τα έσοδα που εισπράττονται σύμφωνα με το δεύτερο εδάφιο της περ. 12 της υποπαρ. 2 της παρ. ΙΒ του ν. 4093/2012 (Α΄222) από τα συμβεβλημένα διαγνωστικά κέντρα και τους κλινικοεργαστηριακούς ιατρούς, απομειώνουν ισόποσα τη δαπάνη εκάστοτε παρόχου που υποβάλλεται προς αποζημίωση από τον Ε.Ο.Π.Υ.Υ.. Με απόφαση του Υπουργού Υγείας δύναται να ρυθμίζεται ιδίως η διαδικασία υποβολής της δαπάνης, καθώς κάθε τεχνικό ή λεπτομερειακό ζήτημα για την εφαρμογή της παρούσας.»
Άρθρο 26
Προσθήκη του Εθνικού Οργανισμού
Δημόσιας Υγείας και του Οργανισμού Διασφάλισης της Ποιότητας στην
Υγεία στους φορείς για τους
οποίους καταρτίζεται ηλεκτρονικός
κατάλογος λοιπού, πλην ιατρών, επικουρικού προσωπικού - Τροποποίηση περ. α) παρ. 2 άρθρου 10 ν. 3329/2005
Το πρώτο εδάφιο της περ. α) της παρ. 2 του άρθρου 10 του ν. 3329/2005 (Α΄ 81), περί της διαδικασίας πρόσληψης μέσω ηλεκτρονικού καταλόγου καταρτισθέντος σε κάθε Δ.Υ.Πε. λοιπού, πλην ιατρών, επικουρικού προσωπικού για τους δημόσιους φορείς παροχής υπηρεσιών υγείας και τους λοιπούς φορείς αρμοδιότητας του Υπουργείου Υγείας, τροποποιείται, ώστε στο πεδίο εφαρμογής να εντάσσονται ο Εθνικός Οργανισμός Δημόσιας Υγείας και ο Οργανισμός Διασφάλισης της Ποιότητας στην Υγεία και η περ. α) της παρ. 2 διαμορφώνεται ως εξής:
«2. α) Για την κάλυψη επιτακτικών αναγκών των δημόσιων Φορέων Παροχής Υπηρεσιών Υγείας, των Δ.Υ.ΠΕ., του Ε.Κ.Α.Β., του Ε.Ο.Π.Υ.Υ., του Ε.Κ.Ε.Α., του Ε.Ο.Φ., του Ε.Ο.Δ.Υ., του Γ.Ν. Θεσσαλονίκης «Γ. Παπαγεωργίου», του Ο.Κ.Α.Ν.Α., του Κ.Ε.Θ.Ε.Α., της Ε.Κ.Α.Π.Υ., του Ο.ΔΙ.Π.Υ., των στρατιωτικών νοσοκομείων, του Νοσηλευτικού Ιδρύματος Μετοχικού Ταμείου Στρατού (Ν.Ι.Μ.Τ.Σ.) και της Α.Ε.Μ.Υ. Α.Ε. καταρτίζονται, σε κάθε Διοίκηση Υγειονομικής Περιφέρειας (Δ.Υ.ΠΕ.) της Χώρας, ηλεκτρονικοί κατάλογοι λοιπού, πλην ιατρών, επικουρικού προσωπικού, ανά κατηγορία, κλάδο και ειδικότητα, ανεξάρτητα από την ύπαρξη κενών οργανικών θέσεων, στους οποίους εγγράφονται οι προς πρόσληψη υποψήφιοι που κατέχουν τα απαιτούμενα προσόντα, όπως αυτά καθορίζονται στο π.δ. 85/2022 (Α΄ 232), περί του καθορισμού των προσόντων διορισμού σε φορείς του δημόσιου τομέα. Με κοινή απόφαση των Υπουργών Υγείας και Εσωτερικών, η οποία εκδίδεται μετά από αιτιολογημένο αίτημα των φορέων του πρώτου εδαφίου, δύναται να ενεργοποιείται η ηλεκτρονική εφαρμογή για την εγγραφή στους ηλεκτρονικούς καταλόγους υποψηφίων συγκεκριμένων κατηγοριών, κλάδων και ειδικοτήτων επικουρικού, πλην ιατρών, προσωπικού, καθώς και να περιορίζονται τα καθοριζόμενα στο
π.δ. 85/2022 επικουρικά προσόντα.»
Άρθρο 27
Προσθήκη του Εθνικού Οργανισμού Φαρμάκων και του Ινστιτούτου Φαρμακευτικής Έρευνας και Τεχνολογίας στους φορείς αρμοδιότητας του Υπουργείου Υγείας με δυνατότητα παροχής υπηρεσιών με απόδειξη παροχής υπηρεσιών - Προσθήκη ειδικοτήτων στον Εθνικό Οργανισμό Φαρμάκων και στον Εθνικό Οργανισμό Δημόσιας Υγείας για παροχή υπηρεσιών με δελτίο παροχής υπηρεσιών - Τροποποίηση παρ. 1, προσθήκη παρ. 1Α στο άρθρο 41 του ν. 4058/2012
1. Στο πρώτο εδάφιο της παρ. 1 του άρθρου 41 του ν. 4058/2012 (Α΄ 63), περί της δυνατότητας παροχής υπηρεσιών προς τα νοσοκομεία του Εθνικού Συστήματος Υγείας και άλλους φορείς αρμοδιότητας του Υπουργείου Υγείας από επαγγελματίες διαφόρων ειδικοτήτων με καθεστώς έκδοσης δελτίου απόδειξης παροχής υπηρεσιών, προστίθενται ο Εθνικός Οργανισμός Φαρμάκων και η μονοπρόσωπη ανώνυμη εταιρεία με την επωνυμία Ινστιτούτο Φαρμακευτικής Έρευνας και Τεχνολογίας Α.Ε. και η παρ. 1 διαμορφώνεται ως εξής:
«1. Τα νοσοκομεία του Ε.Σ.Υ., το Ν.Ι.Μ.Τ.Σ., ο Ε.Ο.Δ.Υ., ο Ο.ΚΑ.ΝΑ., το Κ.Ε.Θ.Ε.Α., η Α.Ε.Μ.Υ. Α.Ε., το Ε.ΚΕ.Ψ.Υ.Ε., η Ε.Κ.Α.Π.Τ.Υ. Α.Ε. ο Ε.Ο.Φ., η Ι.Φ.Ε.Τ. ΜΑΕ και ο Ε.Ο.Π.Υ.Υ., με απόφαση του Διοικητικού Συμβουλίου τους, και τα στρατιωτικά νοσοκομεία, με απόφαση του Διοικητή τους, καθώς και τα Κέντρα Υγείας νησιωτικών, ορεινών και απομακρυσμένων περιοχών ή των περιοχών όπου έχουν εξαντληθεί οι υποψήφιοι επικουρικοί ιατροί από τους αντίστοιχους ηλεκτρονικούς καταλόγους των Υ.ΠΕ., με απόφαση του Διοικητή της αρμόδιας Υ.ΠΕ., δύνανται για την κάλυψη των αναγκών τους σε προσωπικό και για την προσήκουσα λειτουργία τους, εφόσον δεν επαρκεί το προσωπικό τους, να συνεργάζονται με ιατρούς κάθε ειδικότητας, οδοντιάτρους, ακτινοφυσικούς, ψυχολόγους, κοινωνικούς λειτουργούς, κοινωνιολόγους, νοσηλευτές, ΤΕ Ραδιολογίας - Ακτινολογίας, ΔΕ Χειριστών - Εμφανιστών, ΤΕ Ιατρικών Εργαστηρίων, ΔΕ Βοηθών Ιατρικών και Βιολογικών εργαστηρίων, ΔΕ Τεχνικών (Ηλεκτρολόγων, Υδραυλικών - Θερμοϋδραυλικών), ΤΕ Διοίκησης Μονάδων Υγείας, ΤΕ Διοικητικού - Λογιστικού, ΠΕ φαρμακοποιών, ΔΕ βοηθών φαρμακοποιών, ΔΕ Πληρωμάτων Ασθενοφόρων, ΔΕ Οδηγών, ΠΕ Θετικών Επιστημών, ΠΕ Μηχανικών και ΠΕ Βιολόγων και ειδικούς θεραπευτές πρώην εξαρτημένους, οι οποίοι έχουν ολοκληρώσει με επιτυχία θεραπευτικό πρόγραμμα των εγκεκριμένων Οργανισμών ή Φορέων του ν. 4139/2013 (Α΄ 74), με καθεστώς έκδοσης από αυτούς δελτίου απόδειξης παροχής υπηρεσιών για τις παρεχόμενες υπηρεσίες τους. Η συνεργασία με τους ανωτέρω πραγματοποιείται κατά παρέκκλιση του άρθρου 6 του ν. 2527/1997 (Α΄ 206), καθώς και της περ. α΄ της παρ. 20 του ένατου άρθρου του ν. 4057/2012 (Α΄ 54), μετά από πλήρως αιτιολογημένη έκθεση του φορέα και απόφαση του Υπουργού Υγείας ή του Υπουργού Εθνικής Άμυνας, αντίστοιχα.
2. Στο άρθρο 41 του ν. 4058/2012, μετά την παρ. 1, προστίθεται παρ. 1Α ως εξής:
«1.Α Ειδικά για την κάλυψη των αναγκών του Ε.Ο.Δ.Υ. και του Ε.Ο.Φ. σε προσωπικό και για την προσήκουσα λειτουργία τους, στις ειδικότητες της παρ. 1 προστίθενται και οι ακόλουθες ειδικότητες: ΠΕ Εποπτών Δημόσιας Υγείας, ΤΕ Εποπτών Δημόσιας Υγείας, ΠΕ Επισκεπτών Δημόσιας Υγείας, ΤΕ Επισκεπτών Δημόσιας Υγείας, ΠΕ Πληροφορικής και ΤΕ Πληροφορικής, ΠE Χημικών, ΠΕ Κτηνιάτρων και ΠΕ Ιατρών.»
Άρθρο 28
Επιβολή κυρώσεων από την Αυτοτελή Διεύθυνση Ελέγχου Συμβάσεων και Παρόχων και έκδοση σχετικών καταλογιστικών και κυρωτικών πράξεων - Τροποποίηση παρ. 1, 3 και 5 άρθρου 30 ν. 4931/2022
1. Στην παρ. 1 του άρθρου 30 του ν. 4931/2022 (Α΄94), περί της κατάργησης οργανικών μονάδων της Υπηρεσίας Ελέγχου Δαπανών Υγείας Φορέων Κοινωνικής Ασφάλισης, καθώς και της θέσης του Γενικού Επιθεωρητή αυτής, προστίθεται δεύτερο εδάφιο και η παρ. 1 διαμορφώνεται ως εξής:
«1. Οι οργανικές μονάδες που αποτελούν την Υπηρεσία Ελέγχου Δαπανών Υγείας Φορέων Κοινωνικής Ασφάλισης (ΥΠ.Ε.Δ.Υ.Φ.Κ.Α.) του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.), η οποία συστήθηκε και λειτουργεί δυνάμει του άρθρου 32 του ν. 2676/1999 (Α΄ 1) και του π.δ. 275/2001 (Α΄ 196), καθώς και η θέση του Γενικού Επιθεωρητή ΥΠ.Ε.Δ.Υ.Φ.Κ.Α., καταργούνται. Όπου στις κείμενες διατάξεις γίνεται αναφορά στον Γενικό Επιθεωρητή ΥΠ.Ε.Δ.Υ.Φ.Κ.Α., νοείται ο Προϊστάμενος της Αυτοτελούς Διεύθυνσης Ελέγχου Συμβάσεων και Παρόχων.»
2. Στην παρ. 3 του άρθρου 30 του ν. 4931/2022, περί της σύστασης της Αυτοτελούς Διεύθυνσης Ελέγχου Συμβάσεων και Παρόχων στον Εθνικό Οργανισμό Παροχής Υπηρεσιών Υγείας, προστίθενται εδάφια δεύτερο και τρίτο και η παρ. 3 διαμορφώνεται ως εξής:
«3. Συστήνεται στον Ε.Ο.Π.Υ.Υ. Αυτοτελής Διεύθυνση Ελέγχου Συμβάσεων και Παρόχων, η οποία υπάγεται απευθείας στον Διοικητή και στην οποία μεταφέρονται οι αρμοδιότητες και οι εκκρεμείς υποθέσεις της ΥΠ.Ε.Δ.Υ.Φ.Κ.Α.. Στην Αυτοτελή Διεύθυνση Ελέγχου Συμβάσεων και Παρόχων ανήκει η αρμοδιότητα επιβολής κυρώσεων των παρ. 2 και 3 του άρθρου 32 του ν. 2676/1999 (Α΄ 1), των χρηματικών, διοικητικών και πάσης φύσεως κυρώσεων του π.δ. 121/2008 (Α΄ 183), καθώς και της έκδοσης των σχετικών πράξεων, της έκδοσης της απόφασης της περ. Ε΄ της παρ. 1 του άρθρου 32 του ν. 3846/2010 (Α΄ 66) και της καταλογιστικής πράξης του άρθρου 58 του Ενιαίου Κανονισμού Παροχών Υγείας (Β΄ 4898). Αρμόδιος για την έκδοση των πράξεων καταλογισμού και των πάσης φύσεως κυρωτικών αποφάσεων είναι ο Προϊστάμενος της Αυτοτελούς Διεύθυνσης Ελέγχου Συμβάσεων και Παρόχων.»
3. Στην παρ. 5 του άρθρου 30 του ν. 4931/2022, περί της συγκρότησης της Επιτροπής Ενστάσεων και του αντικειμένου επί του οποίου επιλαμβάνεται, επέρχονται οι εξής τροποποιήσεις: α) στο δεύτερο εδάφιο ο Προϊστάμενος της Αυτοτελούς Διεύθυνσης Ελέγχου Συμβάσεων και Παρόχων του Ε.Ο.Π.Υ.Υ. αντικαθίσταται από τον Προϊστάμενο της Διεύθυνσης Στρατηγικού Σχεδιασμού του Ε.Ο.Π.Υ.Υ., β) το τρίτο εδάφιο τροποποιείται, ώστε η Επιτροπή να επιλαμβάνεται και επί των ενστάσεων που ασκούνται κατά των καταλογιστικών πράξεων και κυρωτικών αποφάσεων της Αυτοτελούς Διεύθυνσης Ελέγχου Συμβάσεων και Παρόχων και η παρ. 5 διαμορφώνεται ως εξής:
«5. Η Επιτροπή Ενστάσεων της παρ. 4 του άρθρου 18 του ν. 3846/2010 (Α΄ 66) καταργείται. Επί των εκκρεμών υποθέσεων και διαδικασιών ενώπιον της Επιτροπής Ενστάσεων αποφασίζει οριστικά τριμελής επιτροπή, η οποία συστήνεται στον Ε.Ο.Π.Υ.Υ., συγκροτείται με απόφαση του Δ.Σ. του Ε.Ο.Π.Υ.Υ., και αποτελείται από: α) ένα (1) μέλος του Νομικού Συμβουλίου του Κράτους, με βαθμό τουλάχιστον Δικαστικού Πληρεξούσιου Α΄ τάξεως, που ορίζεται από τον Πρόεδρο του Νομικού Συμβουλίου του Κράτους, β) ένα (1) μέλος του Δ.Σ. του Ε.Ο.Π.Υ.Υ. και γ) τον Προϊστάμενο της Διεύθυνσης Στρατηγικού Σχεδιασμού του Ε.Ο.Π.Υ.Υ. και τους αναπληρωτές αυτών. Η ίδια επιτροπή επιλαμβάνεται και επί των ενστάσεων που ασκούνται κατά των πορισμάτων των ελέγχων και των καταλογιστικών πράξεων και κυρωτικών αποφάσεων της Αυτοτελούς Διεύθυνσης Ελέγχου Συμβάσεων και Παρόχων. Η τριμελής επιτροπή επικουρείται στις εργασίες της από έναν (1) υπάλληλο του Ε.Ο.Π.Υ.Υ., κατηγορίας ΠΕ κλάδου Διοικητικού με βαθμό τουλάχιστον Β΄, ο οποίος ασκεί τα καθήκοντα του γραμματέα.»
Άρθρο 29
Συμβάσεις εργασίας ορισμένου χρόνου προσωπικού των Κινητών Ομάδων Υγείας Ειδικού Σκοπού του Εθνικού Οργανισμού Δημόσιας Υγείας - Παράταση ισχύος της παρ. 1Α του άρθρου τεσσαρακοστού τέταρτου της από 20.3.2020 Πράξης Νομοθετικού Περιεχομένου που κυρώθηκε με το άρθρο 1 του ν. 4683/2020
1. Η ισχύς της παρ. 1Α του άρθρου τεσσαρακοστού τέταρτου της από 20.3.2020 Πράξης Νομοθετικού Περιεχομένου που κυρώθηκε με το άρθρο 1 του ν. 4683/2020 (Α΄ 83), περί της παράτασης ισχύος των συμβάσεων εργασίας ορισμένου χρόνου προσωπικού των Κινητών Ομάδων Υγείας (Κ.ΟΜ.Υ.) Ειδικού Σκοπού του Εθνικού Οργανισμού Δημόσιας Υγείας, παρατείνεται από τη λήξη της μέχρι την 30ή.6.2024.
2. Για λόγους προστασίας της δημόσιας υγείας, με απόφαση του Υπουργού Υγείας, οι Κ.ΟΜ.Υ. Ειδικού Σκοπού της παρ. 1 δύνανται να παρέχουν υπηρεσίες πρωτοβάθμιας φροντίδας υγείας.
Με την απόφαση του πρώτου εδαφίου καθορίζεται κάθε τεχνικό και λεπτομερειακό ζήτημα για την παροχή των υπηρεσιών πρωτοβάθμιας φροντίδας υγείας από τις Κ.ΟΜ.Υ. Ειδικού Σκοπού.
Άρθρο 30
Θέσεις δικηγόρων με έμμισθη εντολή στον Εθνικό Οργανισμό Παροχής Υπηρεσιών
Υγείας - Τροποποίηση περ. α) παρ. 4
άρθρου 12 ν. 4238/2014
Στην περ α) της παρ. 4 του άρθρου 12 του ν. 4238/2014 (Α΄ 38), περί διοικητικής οργάνωσης του Εθνικού Οργανισμού Παροχής Υπηρεσιών Υγείας, προστίθενται νέα δεύτερο, τρίτο, τέταρτο, πέμπτο και έκτο εδάφια και η περ α) διαμορφώνεται ως εξής:
«α) Το Τμήμα Νομικών Υποθέσεων του Ε.Ο.Π.Υ.Υ.. Το Τμήμα Νομικών Υποθέσεων τελεί υπό την εποπτεία του Γραφείου Νομικού Συμβούλου του ΝΣΚ του Ε.Ο.Π.Υ.Υ. και έχει προϊστάμενο τον εκάστοτε προϊστάμενο του Γραφείου Νομικού Συμβούλου. Οι οργανικές θέσεις των δικηγόρων με έμμισθη εντολή ανέρχονται στις είκοσι (20). Στο Τμήμα υπάγονται οι δικηγόροι με έμμισθη εντολή που υπηρετούν στο Αυτοτελές Τμήμα Νομικών Υποθέσεων του Ε.Ο.Π.Υ.Υ. κατά τη δημοσίευση του παρόντος νόμου. Στις συνιστώμενες με το δεύτερο εδάφιο είκοσι (20) οργανικές θέσεις δικηγόρων με έμμισθη εντολή συμπεριλαμβάνονται οι δικηγόροι που ήδη, κατά τη δημοσίευση του παρόντος, απασχολούνται στον Οργανισμό με έμμισθη εντολή. Με την προκήρυξη της πλήρωσης των κενών θέσεων εμμίσθων δικηγόρων, ήτοι αυτών που δεν καταλαμβάνονται από τους ήδη υπηρετούντες με το καθεστώς αυτό, σύμφωνα με το πέμπτο εδάφιο, καθορίζεται η ιδιότητα των νέων, προς πρόσληψη δικηγόρων. Οι προς πλήρωση θέσεις εντάσσονται στον ετήσιο προγραμματισμό προσλήψεων του άρθρου 51 του ν. 4622/2019 (Α΄ 133). Το Τμήμα Νομικών Υποθέσεων του Ε.Ο.Π.Υ.Υ. έχει ως αρμοδιότητα τη νομική υποστήριξη των δικαστικών και εξώδικων υποθέσεων του Ε.Ο.Π.Υ.Υ. που του ανατίθενται από τον προϊστάμενο του Γραφείου Νομικού Συμβούλου του ΝΣΚ του Ε.Ο.Π.Υ.Υ.. Με απόφαση του Διοικητή του Ε.Ο.Π.Υ.Υ., που εκδίδεται ύστερα από εισήγηση του Προϊσταμένου του Γραφείου Νομικού Συμβούλου του ΝΣΚ του Ε.Ο.Π.Υ.Υ., δύναται να ανατίθεται, κατά περίπτωση, ο χειρισμός νομικών υποθέσεων σύμφωνα με τις υποπερ. αα) και ββ) της περ. δ) του άρθρου 10 του ν. 4412/2016 (Α΄ 147), του Γραφείου Νομικού Συμβούλου σε δικηγόρους, στη βάση αντικειμενικών κριτηρίων εμπειρίας και εξειδίκευσης, με αμοιβή για κάθε υπόθεση ξεχωριστά. Ο αριθμός των δικηγόρων αυτών δεν μπορεί να υπερβεί τον αριθμό που ορίζεται με απόφαση του Διοικητή του Ε.Ο.Π.Υ.Υ., η οποία εκδίδεται μετά από πρόταση του Δ.Σ. του Ε.Ο.Π.Υ.Υ. και αναρτάται μέχρι την 31η Μαρτίου κάθε έτους στην ιστοσελίδα του Ε.Ο.Π.Υ.Υ.. Η αμοιβή των δικηγόρων καθορίζεται με απόφαση του Δ.Σ. του Ε.Ο.Π.Υ.Υ. και υπάγεται στο πεδίο εφαρμογής της παρ. 4 του άρθρου 9 του π.δ. 80/2016 (Α΄ 145). Μέχρι την έκδοση της απόφασης για τον καθορισμό του ανώτατου αριθμού δικηγόρων, συνεχίζεται η ανάθεση υποθέσεων του Ε.Ο.Π.Υ.Υ. στους υφιστάμενους κατά περίπτωση δικηγόρους. Δικαστικές υποθέσεις που είχαν ανατεθεί, έως τη δημοσίευση του παρόντος, με απόφαση του Δ.Σ. ή του Διοικητή του Ε.Ο.Π.Υ.Υ. σε συνεργαζόμενους ιδιώτες δικηγόρους, διεκπεραιώνονται από αυτούς και οι αμοιβές εκκαθαρίζονται κατά τα οριζόμενα στην απόφαση ανάθεσης.»
Άρθρο 31
Συμπλήρωση σκοπών, τροποποίηση της διοικητικής οργάνωσης και ρύθμιση ζητημάτων του προσωπικού της Εθνικής Κεντρικής Αρχής Προμηθειών Υγείας - Τροποποίηση παρ. 3 άρθρου 4, άρθρου 13, άρθρου 19 ν. 4865/2021
1. Στην παρ. 3 του άρθρου 4 του ν. 4865/2021 (Α΄ 238), περί των σκοπών και αρμοδιοτήτων της Ε.Κ.Α.Π.Υ., επέρχονται οι εξής αλλαγές: α) στο εισαγωγικό εδάφιο προστίθενται οι λέξεις «και την άσκηση των αρμοδιοτήτων», β) στην περ. β) προστίθενται οι λέξεις «ή υπηρεσίες» και η παρ. 3 διαμορφώνεται ως εξής:
«3. Για την εξυπηρέτηση των σκοπών και την άσκηση των αρμοδιοτήτων της Ε.Κ.Α.Π.Υ.:
α) παραδίδονται στην Ε.Κ.Α.Π.Υ. όλα τα αρχεία ενιαίας κωδικοποίησης προϊόντων και υπηρεσιών υγείας, που έχουν καταρτίσει οι φορείς του άρθρου 7 και το Παρατηρητήριο Τιμών της Επιτροπής Προμηθειών Υγείας,
β) δύνανται να υλοποιούνται έργα ή υπηρεσίες σύμπραξης δημόσιου και ιδιωτικού τομέα.»
2. Στο άρθρο 13 του ν. 4865/2021, περί αρμοδιοτήτων του Διοικητικού Συμβουλίου, προστίθενται νέες περ. ιστ) και ιζ) ως εξής:
«ιστ. Δύναται να μεταβιβάζει μέρος των αρμοδιοτήτων του για οργανωτικά και λειτουργικά ζητήματα της Αρχής στον Πρόεδρο του Διοικητικού Συμβουλίου.
ιζ. Δύναται να μεταβιβάζει αρμοδιότητές του στους Προϊσταμένους των οργανικών μονάδων της Ε.Κ.Α.Π.Υ..»
3. Στο άρθρο 19 του ν. 4865/2021, περί των Επιτροπών για την υποβοήθηση της επίτευξης των σκοπών και της άσκησης των αρμοδιοτήτων της Ε.Κ.Α.Π.Υ., επέρχονται οι εξής τροποποιήσεις: α) στο εισαγωγικό εδάφιο της παρ. 1 αντικαθίσταται ο φορέας που εισηγείται στο Διοικητικό Συμβούλιο, β) οι παρ. 2 και 3 αντικαθίστανται και το άρθρο 19 διαμορφώνεται ως εξής:
«Άρθρο 19
Επιτροπές
1. Το Διοικητικό Συμβούλιο (Δ.Σ.) της Εθνικής Κεντρικής Αρχής Προμηθειών Υγείας (Ε.Κ.Α.Π.Υ.) δύναται να συγκροτεί, μετά από εισήγηση των αρμόδιων Διευθύνσεων, επιτροπές για την υποβοήθηση της επίτευξης των σκοπών και της άσκησης των αρμοδιοτήτων της Ε.Κ.Α.Π.Υ. ως εξής:
α) Επιτροπή Αξιολόγησης Διαγωνισμού, β) Επιτροπή Παραλαβής, γ) Επιτροπή Σύνταξης Τεχνικών Προδιαγραφών, δ) Επιτροπή Ένταξης Νέων Υλικών στο Αρχείο Εύρους Αποδεκτών Τιμών και ε) Επιτροπή Αποδεκτών Τιμών Παρατηρητηρίου.
2. Οι Επιτροπές είναι τουλάχιστον τριμελείς και συγκροτούνται από μέλη του ιατρικού προσωπικού όλων των ειδικοτήτων, του νοσηλευτικού και λοιπού προσωπικού που υπηρετούν στους φορείς του άρθρου 7, καθώς και από εργαζόμενους της Ε.Κ.Α.Π.Υ.. Ειδικά για τις Επιτροπές Σύνταξης Τεχνικών Προδιαγραφών δύνανται να ορίζονται ως μέλη και ιδιώτες με αποδεδειγμένη σχετική με το αντικείμενο εξειδίκευση.
3. Στα μέλη των Επιτροπών α) Αξιολόγησης Διαγωνισμών που συνεδριάζουν εκτός κανονικού ωραρίου, δύναται να καταβάλλεται αποζημίωση σύμφωνα με την παρ. 12 του άρθρου 221 του ν. 4412/2016 (Α΄147) και β) Σύνταξης Τεχνικών Προδιαγραφών που συνεδριάζουν εκτός κανονικού ωραρίου, δύναται να καταβάλλεται αποζημίωση σύμφωνα με το άρθρο 21 του ν. 4354/2015 (Α΄176), περί αμοιβών συλλογικών οργάνων.»
Άρθρο 32
Ρύθμιση για την επέκταση της προθεσμίας των εξήντα ημερολογιακών ημερών πληρωμής και για τις οφειλές της Εθνικής Κεντρικής Αρχής Προμηθειών Υγείας - Τροποποίηση υποπερ. β) περ. 4 υποπαρ. Ζ.5 παρ. Ζ άρθρου πρώτου
ν. 4152/2013
Η υποπερ. β) της περ. 4 της υποπαρ. Ζ.5 της παρ. Ζ του άρθρου πρώτου του ν. 4152/2013 (Α΄ 107), περί του καθορισμού προθεσμίας πληρωμής εξήντα (60) ημερολογιακών ημερών για τα νομικά πρόσωπα του δημόσιου τομέα που παρέχουν υγειονομική μέριμνα και είναι κατάλληλα αναγνωρισμένα για τον σκοπό αυτόν, καθώς και για τον Εθνικό Οργανισμό Παροχής Υπηρεσιών Υγείας, τροποποιείται, ώστε να προστεθεί και η Εθνική Κεντρική Αρχή Προμηθειών Υγείας στα νομικά πρόσωπα για τα οποία ισχύει η προθεσμία πληρωμής των εξήντα (60) ημερολογιακών ημερών και η υποπερ. β) διαμορφώνεται ως εξής:
«β) Νομικά πρόσωπα του δημόσιου τομέα, υπό την έννοια της περ. α) της παρ. 1 του άρθρου 14 του ν. 4270/2014 (Α΄ 143), που παρέχουν υγειονομική μέριμνα και είναι κατάλληλα αναγνωρισμένα για τον σκοπό αυτόν, καθώς και ο Ε.Ο.Π.Υ.Υ. (άρθρο 18 του ν. 3918/2011) και η Εθνική Κεντρική Αρχή Προμηθειών Υγείας (Ε.Κ.Α.Π.Υ.).»
Άρθρο 33
Εξαίρεση της κάλυψης των αναγκών σε προϊόντα και υπηρεσίες της ανώνυμης εταιρείας με την επωνυμία «ΕΥΓΕΝΙΔΕΙΟ ΘΕΡΑΠΕΥΤΗΡΙΟ ΑΓΙΑ ΤΡΙΑΣ Α.Ε.» από την Εθνική Κεντρική Αρχή Προμηθειών Υγείας - Τροποποίηση περ. δ) άρθρου 7 ν. 4865/2021
Στην περ. δ) του άρθρου 7 του ν. 4865/2021 (Α΄ 238), περί του πεδίου εφαρμογής, προστίθενται οι λέξεις «μη συμπεριλαμβανομένης πάντως της ανώνυμης εταιρείας με την επωνυμία «ΕΥΓΕΝΙΔΕΙΟ ΘΕΡΑΠΕΥΤΗΡΙΟ Η ΑΓΙΑ ΤΡΙΑΣ ΑΝΩΝΥΜΗ ΕΤΑΙΡΕΙΑ» και η παρ. 7 διαμορφώνεται ως εξής:
«Άρθρο 7
Υποκειμενικό πεδίο εφαρμογής
Η Εθνική Κεντρική Αρχή Προμηθειών Υγείας (Ε.Κ.Α.Π.Υ.), στο πλαίσιο των αρμοδιοτήτων της, υποστηρίζει, για την κάλυψη των αναγκών τους σε προϊόντα και υπηρεσίες, τους ακόλουθους φορείς:
α) όλες τις Υγειονομικές Περιφέρειες (Υ.ΠΕ.) της χώρας,
β) όλα τα νοσοκομεία του Εθνικού Συστήματος Υγείας (Ε.Σ.Υ.), και τις αποκεντρωμένες μονάδες τους, τα διασυνδεδεμένα νοσοκομεία, το Γενικό Νοσοκομείο Θήρας, καθώς και τις Μονάδες Κοινωνικής Φροντίδας και τα νομικά πρόσωπα δημοσίου δικαίου (Ν.Π.Δ.Δ.), που ασκούν δραστηριότητες στον τομέα της υγείας και είτε εποπτεύονται και ελέγχονται από τις οικείες Υ.ΠΕ., σύμφωνα με το άρθρο 2 του ν. 3329/2005 (Α΄ 81), είτε εποπτεύονται απευθείας από τον Υπουργό Υγείας,
γ) όλα τα στρατιωτικά νοσοκομεία και άλλες σχετικές μονάδες, που δραστηριοποιούνται στον τομέα της υγείας και εποπτεύονται και ελέγχονται από το Υπουργείο Εθνικής Άμυνας, καθώς και το Νοσηλευτικό Ίδρυμα Μετοχικού Ταμείου Στρατού (Ν.Ι.Μ.Τ.Σ.),
δ) όλα τα νοσοκομεία και άλλες σχετικές μονάδες, που δραστηριοποιούνται στον τομέα της υγείας, και εποπτεύονται από το Υπουργείο Παιδείας, Θρησκευμάτων και Αθλητισμού, μη συμπεριλαμβανομένης πάντως της ανώνυμης εταιρείας με την επωνυμία «ΕΥΓΕΝΙΔΕΙΟ ΘΕΡΑΠΕΥΤΗΡΙΟ Η ΑΓΙΑ ΤΡΙΑΣ - ΑΝΩΝΥΜH ΕΤΑΙΡΕΙΑ»,
ε) όλες τις δημόσιες δομές παροχής υπηρεσιών πρωτοβάθμιας φροντίδας υγείας είτε αυτές εντάσσονται στην οργανωτική δομή των Υ.ΠΕ. και αποτελούν αποκεντρωμένες οργανικές μονάδες τους είτε είναι αυτόνομες, και
στ) όλα τα νομικά πρόσωπα ιδιωτικού δικαίου (Ν.Π.Ι.Δ.), που δραστηριοποιούνται στον τομέα της υγείας, και εποπτεύονται από τον Υπουργό Υγείας.»
Άρθρο 34
Εκσυγχρονισμός του τρόπου λειτουργίας του Διοικητικού Συμβουλίου του Πανελλήνιου Ιατρικού Συλλόγου - Τροποποίηση παρ. 1, 3, 5 και 6 άρθρου 283 ν. 4512/2018
1. Στην παρ. 1 του άρθρου 283 του ν. 4512/2018 (Α΄ 5), περί της σύγκλησης του Διοικητικού Συμβουλίου του Πανελλήνιου Ιατρικού Συλλόγου και του τρόπου πρόσκλησης των μελών του στις συνεδριάσεις του, επέρχονται οι ακόλουθες τροποποιήσεις: α) το πρώτο εδάφιο τροποποιείται, ώστε να προβλέπεται ότι ο Πρόεδρος του Δ.Σ. ορίζει τα θέματα της ημερήσιας διάταξης, β) το δεύτερο εδάφιο τροποποιείται: βα) με την πρόβλεψη συντομότερης προθεσμίας αποστολής των ατομικών προσκλήσεων προς τα μέλη του Δ.Σ. πριν από τη συνεδρίαση και ββ) με τον καθορισμό ότι οι εν λόγω προσκλήσεις αποστέλλονται μόνο μέσω ηλεκτρονικού μηνύματος στην ηλεκτρονική διεύθυνση που έχουν δηλώσει τα μέλη, γ) προστίθενται νέα εδάφια τρίτο και πέμπτο, και η παρ. 1 διαμορφώνεται ως εξής:
«1. Το Διοικητικό Συμβούλιο συγκαλείται από τον Πρόεδρο αυτού, ο οποίος ορίζει και τα θέματα ημερήσιας διάταξης.
Τα μέλη του Διοικητικού Συμβουλίου καλούνται από τον Πρόεδρο με ατομικές προσκλήσεις, οι οποίες αποστέλλονται πριν από τουλάχιστον πέντε (5) ημερολογιακές ημέρες μέσω μηνύματος ηλεκτρονικού ταχυδρομείου στην ηλεκτρονική διεύθυνση που έχουν δηλώσει τα μέλη. Εναλλακτικά η πρόσκληση μπορεί να αποστέλλεται ταχυδρομικά με απόδειξη αποστολής ή τηλεομοιοτυπικά (fax).
Στις προσκλήσεις ορίζεται ο τόπος και ο χρόνος της συνεδρίασης και τα προς συζήτηση θέματα.
Με επιμέλεια της γραμματείας του Διοικητικού Συμβουλίου αρχειοθετούνται οι ηλεκτρονικές ατομικές προσκλήσεις που εστάλησαν και βεβαιώνονται η ημέρα και χρονολογία αυτής, καθώς και η υπογραφή του προσώπου που απέστειλε το μήνυμα ηλεκτρονικού ταχυδρομείου.
Πέραν των αναγραφόμενων στην πρόσκληση θεμάτων, μπορεί να συζητηθεί και άλλο θέμα, εφόσον προταθεί αυτό και γίνει δεκτό προς συζήτηση από την πλειοψηφία των παρισταμένων μελών.»
2. Στην παρ. 3 του άρθρου 283 του ν. 4512/2018, περί της απαρτίας του Διοικητικού Συμβουλίου προστίθεται τέταρτο εδάφιο, και η παρ. 3 διαμορφώνεται ως εξής:
«3. Το Διοικητικό Συμβούλιο βρίσκεται σε απαρτία, όταν παρίστανται οκτώ (8) τουλάχιστον μέλη αυτού, λαμβάνει δε αποφάσεις με την πλειοψηφία των παρόντων. Σε περίπτωση μη επίτευξης απαρτίας, το Διοικητικό Συμβούλιο αναβάλλεται και συγκαλείται με νέα πρόσκληση. Σε περίπτωση ισοψηφίας υπερισχύει η ψήφος του Προέδρου. Στις συνεδριάσεις του Διοικητικού Συμβουλίου τα μέλη του μπορεί να μετέχουν και μέσω τηλεδιάσκεψης.»
3. Στην παρ. 5 του άρθρου 283 του ν. 4512/2018, περί της διεξαγωγής της ψηφοφορίας προστίθεται δεύτερο εδάφιο και η παρ. 5 διαμορφώνεται ως εξής:
«5. Η ψηφοφορία είναι φανερή, εκτός αν ζητηθεί να γίνει μυστική ψηφοφορία μέσω ψηφοδελτίων από την πλειοψηφία των παρισταμένων μελών. Επιτρέπεται η διεξαγωγή ψηφοφορίας για τη λήψη αποφάσεων του Διοικητικού Συμβουλίου με τη χρήση ηλεκτρονικών μέσων.»
4. Στην παρ. 6 του άρθρου 283 του ν. 4512/2018, περί της τήρησης και υπογραφής των πρακτικών των συνεδριάσεων του Διοικητικού Συμβουλίου (Δ.Σ.) του Πανελλήνιου Ιατρικού Συλλόγου, επέρχονται οι ακόλουθες τροποποιήσεις: α) στο πρώτο εδάφιο οι λέξεις «από όλους τους παριστάμενους» αντικαθίστανται από τις λέξεις «από τον πρόεδρο και τον γραμματέα του Διοικητικού Συμβουλίου» και β) προστίθενται τρίτο, τέταρτο και πέμπτο εδάφιο και η παρ. 6 διαμορφώνεται ως εξής:
«6. Κατά τη συνεδρίαση του Διοικητικού Συμβουλίου τηρούνται πρακτικά, που υπογράφονται από τον πρόεδρο και τον γραμματέα του Διοικητικού Συμβουλίου και στα οποία μνημονεύονται, ιδίως, τα ονόματα και η ιδιότητα των παρισταμένων μελών και αυτών που έλαβαν το λόγο, ο τόπος και ο χρόνος της συνεδρίασης, τα θέματα που συζητήθηκαν, με συνοπτική αλλά περιεκτική αναφορά στο περιεχόμενό τους, η μορφή και τα αποτελέσματα της ψηφοφορίας και οι αποφάσεις που λήφθηκαν, οι εκατέρωθεν απόψεις και η διαλογική συζήτηση που έλαβε χώρα.
Στο πρακτικό καταχωρίζονται οι γνώμες των μελών που μειοψήφησαν, σε περίπτωση δε φανερής ψηφοφορίας και τα ονόματα αυτών.
Αντίγραφα των πρακτικών αποστέλλονται με ηλεκτρονικό ταχυδρομείο στις δηλωθείσες ηλεκτρονικές διευθύνσεις όλων των παριστάμενων κατά τη συνεδρίαση μελών του Διοικητικού Συμβουλίου.»
ΚΕΦΑΛΑΙΟ Ζ΄
ΡΥΘΜΙΣΕΙΣ ΓΙΑ ΤΑ ΝΟΣΟΚΟΜΕΙΑ ΤΟΥ ΕΘΝΙΚΟΥ ΣΥΣΤΗΜΑΤΟΣ ΥΓΕΙΑΣ, ΤΙΣ ΥΓΕΙΟΝΟΜΙΚΕΣ ΠΕΡΙΦΕΡΕΙΕΣ ΚΑΙ ΤΑ ΚΕΝΤΡΑ ΥΓΕΙΑΣ
Άρθρο 35
Ρυθμίσεις για το προσωπικό των Νοσοκομείων αρμοδιότητας του Υπουργείου Υγείας και των Διοικήσεων Υγειονομικών Περιφερειών που απασχολείται σε έργα του Ταμείου Ανάκαμψης και Ανθεκτικότητας
Οι ημέρες μετακίνησης εκτός έδρας των υπαλλήλων των Nοσοκομείων αρμοδιότητας του Υπουργείου Υγείας και των Διοικήσεων Υγειονομικών Περιφερειών (Δ.Υ.ΠΕ.), οι οποίοι έχουν ορισθεί να επιβλέπουν έργα που έχουν υπαχθεί στο Ταμείο Ανάκαμψης και Ανθεκτικότητας, δεν συνυπολογίζονται στον κατ’ έτος περιορισμό ημερών μετακίνησης εκτός έδρας της παρ. 1 του άρθρου 3 του Κεφαλαίου Α΄ της υποπαρ. Δ9 της παρ. Δ΄ του άρθρου 2 του ν. 4336/2015 (Α΄ 94), περί του καθορισμού του αριθμού των επιτρεπόμενων κατ’ έτος ημερών εκτός έδρας των μετακινούμενων προσώπων, και πάντως δεν μπορούν να υπερβούν τις εκατόν είκοσι (120) ημερολογιακές ημέρες. Η δαπάνη που προκαλείται από τη μετακίνηση των υπαλλήλων, οι οποίοι επιβλέπουν τα έργα του πρώτου εδαφίου, βαρύνει τις πιστώσεις του εθνικού σκέλους προγράμματος δημοσίων επενδύσεων (ΣΑΤΑ 091).
Άρθρο 36
Έσοδα από την ολοήμερη λειτουργία νοσοκομείων - Τροποποίηση παρ. 7 άρθρου 9 ν. 2889/2001
Στην παρ. 7 του άρθρου 9 του ν. 2889/2001 (Α΄ 37), περί των εσόδων που προκύπτουν από την ολοήμερη λειτουργία των νοσοκομείων, επέρχονται οι ακόλουθες τροποποιήσεις: α) διαγράφονται οι λέξεις «σε μοναδιαίο λογαριασμό» και αντικαθίστανται από τις λέξεις «στον οικείο λογαριασμό», β) διαγράφεται τo δεύτερο εδάφιο και η παρ. 7 διαμορφώνεται ως εξής:
«7. Τα έσοδα από την ολοήμερη πέραν του τακτικού ωραρίου λειτουργία κατατίθενται στο ταμείο του νοσοκομείου και εγγράφονται στον οικείο λογαριασμό. Ποσοστό των ανωτέρω εσόδων αποδίδεται στην οικεία Υγειονομική Περιφέρεια για την αμοιβή επικουρικού προσωπικού των υγειονομικών μονάδων του Ε.Σ.Υ., για αμοιβή υπερωριακής απασχόλησης του προσωπικού και για αμοιβή των επιπλέον, πέρα των αρχικά προβλεπόμενων, εφημεριών. Με απόφαση του Υπουργού Υγείας καθορίζονται το ποσοστό, οι όροι και οι προϋποθέσεις διάθεσης των ανωτέρω εσόδων. Με όμοια απόφαση καθορίζονται επιπλέον οι όροι, με βάση τους οποίους, μπορεί να αποδίδεται μέρος των εσόδων της ολοήμερης λειτουργίας του νοσοκομείου πέραν του τακτικού ωραρίου από την οικεία υγειονομική περιφέρεια σε άλλη, για την κάλυψη επιτακτικών αναγκών.»
Άρθρο 37
Μη αναζήτηση του ποσοστού ένα τοις εκατό (1%) επί των βεβαιωθέντων εσόδων των νοσοκομείων - Τροποποίηση περ. στ) του άρθρου 145 του ν. 4600/2019
Στην περ. στ) του άρθρου 145 του ν. 4600/2019 (Α΄ 43), περί της κατάργησης του ποσοστού ένα τοις εκατό (1%) επί των βεβαιωθέντων εσόδων των νοσοκομείων του Εθνικού Συστήματος Υγείας και Κοινωνικής Αλληλεγγύης (Ε.Σ.Υ.Κ.Α.) της οικείας Υγειονομικής Περιφέρειας, προστίθεται δεύτερο εδάφιο και η περ. στ) διαμορφώνεται ως εξής:
«στ) Η περίπτωση γ΄ του άρθρου 5 του ν. 3329/2005 (Α΄ 81). Ποσά προηγούμενων χρήσεων που δεν έχουν καταβληθεί δεν αναζητούνται.»
Άρθρο 38
Ρύθμιση για το Γενικό Νοσοκομείο Ρόδου
Το Γενικό Νοσοκομείο Ρόδου που βρίσκεται στην κτηματολογική μερίδα 366 γαιών Ρόδου, η οποία περιήλθε στο Υπουργείο Κοινωνικών Υπηρεσιών, παραχωρείται κατά πλήρη κυριότητα, νομή και κατοχή στο νομικό πρόσωπο δημοσίου δικαίου (Ν.Π.Δ.Δ.) με την επωνυμία ΓΕΝΙΚΟ ΝΟΣΟΚΟΜΕΙΟ ΡΟΔΟΥ «ΑΝΔΡΕΑΣ ΠΑΠΑΝΔΡΕΟΥ», αυτοδικαίως, χωρίς την τήρηση οποιουδήποτε τύπου, πράξης ή συμβολαίου και χωρίς αντάλλαγμα. Έκθεση απογραφής που περιγράφει το ως άνω ακίνητο συντάσσεται με επιμέλεια του ανωτέρω Ν.Π.Δ.Δ., εγκρίνεται από το Υπουργείο Υγείας και καταχωρίζεται ατελώς στα οικεία κτηματολογικά βιβλία.
Άρθρο 39
Ειδικοί όροι δόμησης για την ανέγερση εγκαταστάσεων Κέντρου Αποκατάστασης και Αποθεραπείας Νεαπόλεως στον Δήμο Αγίου Νικολάου της Περιφερειακής Ενότητας Λασιθίου
Στην έκταση ιδιοκτησίας του Γενικού Νοσοκομείου -
Κέντρου Υγείας Νεαπόλεως «Διαλυνάκειο» της Περιφερειακής Ενότητας Λασιθίου της Περιφέρειας Κρήτης, που βρίσκεται εντός σχεδίου, εμβαδού 5.214,92 τ.μ., όπως αυτή φαίνεται με τα στοιχεία 1, 2, 3,..., 12, 13, 1, ως προς την ιδιοκτησία 1 και με τα στοιχεία 20, 21, 22, 11, 10, 23, 24, 20 ως προς την ιδιοκτησία 2 στο συνημμένο από Μάρτιο 2021 τοπογραφικό διάγραμμα κλίμακας 1:200 του τοπογράφου αγρονόμου μηχανικού Αδάμ Δαμιανάκη, το οποίο προσαρτάται ως Παράρτημα Α, επιτρέπεται η εγκατάσταση του Κέντρου Αποκατάστασης και Αποθεραπείας με τους ακόλουθους όρους δόμησης:
α. Μέγιστη επιτρεπόμενη κάλυψη: πενήντα τοις εκατό (50%)
β. Συντελεστής δόμησης: 1,10
γ. Μέγιστο επιτρεπόμενο ύψος: 17 μ.
δ. Mέγιστος όγκος: 29.648,85 κ.μ.
Άρθρο 40
Ειδικοί όροι δόμησης για την αδειοδότηση και επέκταση του Γενικού Νοσοκομείου Καστοριάς
Η έκταση εμβαδού 26.025,05 τ.μ., που βρίσκεται εκτός σχεδίου με ΚΑΕΚ 23 025 42 01001/0/0, φερόμενη ως ιδιοκτησία του Δήμου Καστοριάς της Περιφερειακής Ενότητας Καστοριάς της Περιφέρειας Δυτικής Μακεδονίας, όπως αυτή φαίνεται με τα στοιχεία Α-Β-Γ-Δ-Ε-Ζ-Η-Θ-Ι-Κ-Λ-Μ-Ν-Ξ-Α στο συνημμένο από Οκτωβρίου 2022 τοπογραφικό διάγραμμα της μηχανικού Κατερίνας Μπουτσιάδου, κλίμακας 1:500, το οποίο προσαρτάται ως Παράρτημα Β παραχωρείται, άνευ ανταλλάγματος, κατά χρήση για πενήντα (50) έτη, μετά του υφιστάμενου κτιρίου, στο Γενικό Νοσοκομείο Καστοριάς με σκοπό τη λειτουργία και επέκταση του Γενικού Νοσοκομείου Καστοριάς με τους ακόλουθους όρους δόμησης επί της ανωτέρω αναφερόμενης έκτασης:
α. Οι αποστάσεις των κτιρίων από τα όρια του γηπέδου δεν επιτρέπεται να μειώνονται περισσότερο από πέντε (5) μέτρα.
β. Συντελεστής δόμησης: 0,60.
γ. Μέγιστη επιτρεπόμενη κάλυψη: τριάντα τοις εκατό (30%).
δ. Συντελεστής κατ’ όγκον εκμετάλλευσης: 3,3.
ε. Το ύψος των κτιρίων δεν μπορεί να υπερβαίνει τα δέκα (10) μέτρα συν στέγη με μέγιστη κλίση τριάντα τοις εκατό (30%).
στ. Επιτρέπεται η ανέγερση έως τριών (3) ορόφων.
ζ. Συντελεστής φύτευσης ένα τέταρτο (?) του υποχρεωτικού ακάλυπτου χώρου του γηπέδου.
Άρθρο 41
Ρυθμίσεις ζητημάτων δαπανών των νοσοκομείων του Εθνικού Συστήματος Υγείας, των Υγειονομικών Περιφερειών και των Κέντρων Υγείας
1. Η ισχύς της παρ. 2 του άρθρου 17 του ν. 4332/2015 (Α΄ 76), ως προς τη νομιμοποίηση δαπανών για την εξόφληση υποχρεώσεων των νοσοκομείων του Εθνικού Συστήματος Υγείας (Ε.Σ.Υ.) και των Υγειονομικών Περιφερειών, παρατείνεται από τη λήξη της, έως τη δημοσίευση του παρόντος.
2. Η ισχύς του άρθρου δέκατου του ν. 4737/2020 (Α΄204), ως προς τη νομιμοποίηση δαπανών των Κέντρων Υγείας για την εξέταση δειγμάτων βιολογικού υλικού ύποπτων κρουσμάτων κορωνοϊού COVID-19, παρατείνεται από τη λήξη της, έως τη δημοσίευση του παρόντος.
3. Η ισχύς της παρ. 2 του άρθρου 39 του ν. 4715/2020 (Α΄ 149), ως προς την εκκαθάριση και πληρωμή δαπανών νοσοκομείων για την εξέταση δειγμάτων βιολογικού υλικού ύποπτων κρουσμάτων κορωνοϊού COVID-19, παρατείνεται από τη λήξη της, έως τη δημοσίευση του παρόντος.
4. Η ισχύς της παρ. 28 του άρθρου 66 του ν. 3984/2011 (Α΄ 150), ως προς τη νομιμοποίηση δαπανών που απορρέουν από προμήθειες των νοσοκομείων του Ε.Σ.Υ. συμπεριλαμβανομένων των Ψυχιατρικών και των Πανεπιστημιακών Κλινικών, των Νοσοκομείων Αρεταίειο και Αιγινήτειο, του Ωνασείου Καρδιοχειρουργικού Κέντρου και του Νοσοκομείου Παπαγεωργίου της Θεσσαλονίκης, παρατείνεται από τη λήξη της, έως τη δημοσίευση του παρόντος.
ΚΕΦΑΛΑΙΟ Η΄
ΡΥΘΜΙΣΕΙΣ ΓΙΑ ΤΙΣ ΙΔΙΩΤΙΚΕΣ ΚΛΙΝΙΚΕΣ
Άρθρο 42
Διάρκεια προσωρινής διακοπής λειτουργίας ιδιωτικών κλινικών λόγω μεταστέγασης, κτιριακής μετατροπής, γενικής ανακαίνισης ή άλλων εξαιρετικών λόγων - Παράταση υποβολής αίτησης επαναλειτουργίας ιδιωτικών κλινικών και παράταση ισχύος αδειών ίδρυσης ιδιωτικών κλινικών - Τροποποίηση παρ. 1 και 2 άρθρου 45 ν. 4999/2022
1. Στο άρθρο 45 του ν. 4999/2022 (Α΄ 225), περί της διάρκειας προσωρινής διακοπής λειτουργίας ιδιωτικών κλινικών λόγω μεταστέγασης, κτιριακής μετατροπής, γενικής ανακαίνισης ή άλλων εξαιρετικών λόγων, επέρχονται οι ακόλουθες τροποποιήσεις: α) στην παρ. 1 οι λέξεις «με σκοπό την τροποποίηση της άδειας ίδρυσης και λειτουργίας τους» διαγράφονται β) στην παρ. 2 οι λέξεις «31.12.2023» αντικαθίσταται με τις λέξεις «από τη λήξη της έως και την 31η.12.2024» και το άρθρο 45 διαμορφώνεται ως εξής:
«1. Για όλες τις ιδιωτικές κλινικές, ανεξαρτήτως νομικού καθεστώτος, οι οποίες διακόπτουν ή έχουν διακόψει προσωρινά τη λειτουργία τους λόγω μεταστέγασης, κτιριακής μετατροπής, γενικής ανακαίνισης ή άλλων εξαιρετικών λόγων, το χρονικό διάστημα προσωρινής διακοπής της λειτουργίας τους δεν δύναται να υπερβαίνει τα έξι (6) έτη.
2. Παρατείνεται από τη λήξη της και έως την 31η.12.2024 η προθεσμία υποβολής αίτησης επαναλειτουργίας ιδιωτικών κλινικών μετά από προσωρινή διακοπή λειτουργίας, της οποίας η λήξη έχει επέλθει έως την έναρξη ισχύος του παρόντος.»
2. Η ισχύς των αδειών ίδρυσης ιδιωτικών κλινικών του άρθρου 7 του π.δ. 247/1991 (Α΄ 93), που είχε παραταθεί δυνάμει του άρθρου 44 του ν. 4999/2022 μέχρι την 31η.12.2023, παρατείνεται από τη λήξη της μέχρι την 31η.12.2024.
ΚΕΦΑΛΑΙΟ Θ΄
ΡΥΘΜΙΣΕΙΣ ΓΙΑ ΤΟ ΠΡΟΣΩΠΙΚΟ ΤΗΣ ΚΕΝΤΡΙΚΗΣ ΥΠΗΡΕΣΙΑΣ ΤΟΥ ΥΠΟΥΡΓΕΙΟΥ ΥΓΕΙΑΣ ΚΑΙ ΤΟΥΣ ΕΠΟΠΤΕΥΟΜΕΝΟΥΣ ΦΟΡΕΙΣ
Άρθρο 43
Δυνατότητα παράτασης της διάρκειας απόσπασης υπαλλήλων στην Κεντρική Υπηρεσία του Υπουργείου Υγείας
Η διάρκεια της απόσπασης των υπαλλήλων, μόνιμων και με σχέση ιδιωτικού δικαίου αορίστου χρόνου, οι οποίοι υπηρετούν στην Κεντρική Υπηρεσία του Υπουργείου Υγείας, κατ’ εφαρμογή του άρθρου 9 του ν. 4440/2016 (Α΄ 224), δύναται, με απόφαση του αρμόδιου οργάνου του Υπουργείου Υγείας, που εκδίδεται μετά από αίτηση των ενδιαφερόμενων υπαλλήλων, να παραταθεί από τη λήξη της έως την 30ή.9.2024, κατά παρέκκλιση των ισχυουσών διατάξεων περί αποσπάσεων.
Άρθρο 44
Μεταφορά στο έτος 2024 των ημερών κανονικής άδειας του έτους 2022 που δεν χορηγήθηκαν στο προσωπικό της Κεντρικής Υπηρεσίας του Υπουργείου Υγείας και των εποπτευόμενων φορέων
Οι ημέρες της κανονικής άδειας του έτους 2022, οι οποίες δεν ελήφθησαν από το προσωπικό της Κεντρικής Υπηρεσίας του Υπουργείου Υγείας και των εποπτευόμενων φορέων, κατ’ εφαρμογή του άρθρου 11 του
ν. 4876/2021 (Α΄ 251) και του άρθρου 66 του ν. 4999/2022 (Α΄ 225), μεταφέρονται αυτοδικαίως και χορηγούνται κατά το έτος 2024.
Άρθρο 45
Αποσπάσεις προσωπικού στο Κέντρο Τεκμηρίωσης και Κοστολόγησης Νοσοκομειακών Υπηρεσιών
Με απόφαση του αρμόδιου οργάνου του Υπουργείου Υγείας που εκδίδεται έως τις 31.12.2024 δύναται να αποσπάται στην ανώνυμη εταιρεία με την επωνυμία «Κέντρο Τεκμηρίωσης και Κοστολόγησης Νοσοκομειακών Υπηρεσιών Ανώνυμη Εταιρεία» (ΚΕ.ΤΕ.Κ.Ν.Υ.), διοικητικό προσωπικό που υπηρετεί σε φορείς που εποπτεύονται από το Υπουργείο Υγείας ή στις Υγειονομικές Περιφέρειες, για χρονικό διάστημα ενός (1) έτους, με δυνατότητα ανανέωσης μία φορά για άλλο ένα (1) έτος. Οι αποσπάσεις διενεργούνται χωρίς να απαιτείται απόφαση ή σύμφωνη γνώμη των αρμόδιων υπηρεσιακών συμβουλίων ή του οργάνου διοίκησης του φορέα προέλευσης. Για τη διενέργεια των αποσπάσεων εκδίδεται σχετική πρόσκληση εκδήλωσης ενδιαφέροντος από το Διοικητικό Συμβούλιο του ΚΕ.ΤΕ.Κ.Ν.Υ., με την οποία καθορίζονται τα απαιτούμενα προσόντα, η προθεσμία για την υποβολή των αιτήσεων, η διαδικασία επιλογής, ο τρόπος δημοσίευσης ή δημοσιοποίησης των αποτελεσμάτων της διαδικασίας επιλογής, καθώς και κάθε άλλο σχετικό θέμα για την εφαρμογή της παρούσας. Η δαπάνη μισθοδοσίας του προσωπικού βαρύνει τον φορέα υποδοχής του αποσπώμενου υπαλλήλου. Η απόσπαση διενεργείται για την κάλυψη των έκτακτων υπηρεσιακών αναγκών του ΚΕ.ΤΕ.Κ.Ν.Υ. Α.Ε..
ΚΕΦΑΛΑΙΟ Ι΄
ΡΥΘΜΙΣΕΙΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΠΑΝΔΗΜΙΑΣ ΤΟΥ ΚΟΡΩΝΟΪΟΥ COVID-19, ΤΗΝ ΠΡΟΣΤΑΣΙΑ ΤΗΣ ΔΗΜΟΣΙΑΣ ΥΓΕΙΑΣ ΚΑΙ ΤΗΝ ΕΝΙΣΧΥΣΗ ΤΗΣ ΚΟΙΝΩΝΙΚΗΣ ΣΥΝΟΧΗΣ
Άρθρο 46
Διενέργεια εμβολιασμών σε δομές και κατ’ οίκον κατά του κορωνοϊού COVID-19 από τον Εθνικό Οργανισμό Δημόσιας Υγείας - Τροποποίηση παρ. 1 άρθρου 58 ν. 4764/2020
Στην παρ. 1 του άρθρου 58 του ν. 4764/2020 (Α΄ 256), περί των δομών στις οποίες ο Εθνικός Οργανισμός Δημόσιας Υγείας δύναται να διενεργεί εμβολιασμούς, επέρχονται οι ακόλουθες τροποποιήσεις: α) στο πρώτο εδάφιο: αα) οι λέξεις «Για χρονικό διάστημα έως την 30ή.6.2021» αντικαθίσταται από τη φράση «Για χρονικό διάστημα έως την 31η.3.2024, όπως αυτό έχει παραταθεί με την περ. α) της παρ. 1 του άρθρου 66 του ν. 5079/2023 (Α΄215)» και αβ) στο τέλος προστίθεται η φράση «καθώς και κατ’ οίκον, στους πολίτες, οι οποίοι αδυνατούν να προσέλθουν στα εμβολιαστικά κέντρα, λόγω αδυναμίας», β) προστίθεται νέο δεύτερο εδάφιο και η παρ. 1 του άρθρου 58 διαμορφώνεται ως εξής:
«Άρθρο 58
Διενέργεια εμβολιασμών
κατά του κορωνοϊού COVID-19 από τον Ε.Ο.Δ.Υ.
1. Για χρονικό διάστημα έως την 31η.3.2024, όπως αυτό έχει παραταθεί με την περ. α) της παρ.1 του άρθρου 66 του ν. 5079/2023 (Α΄ 215), προς τον σκοπό του περιορισμού της διάδοσης του κορωνοϊού COVID-19 και εφόσον εξακολουθεί να υπάρχει κίνδυνος δημόσιας υγείας από τη διάδοση του κορωνοϊού COVID-19, ο Ε.Ο.Δ.Υ. δύναται να διενεργεί εμβολιασμούς κατά του κορωνοϊού COVID-19, με το ιατρονοσηλευτικό προσωπικό του στους πολίτες που διαμένουν στις δομές αρμοδιότητας των Υπουργείων Κοινωνικής Συνοχής και Οικογένειας και Εσωτερικών, και ειδικότερα σε Μονάδες Φροντίδας Ηλικιωμένων (ΜΦΗ), σε Κέντρα Κοινωνικής Πρόνοιας (ΚΚΠ) του άρθρου 9 του ν. 4109/2013 (Α΄ 16) και σε Κέντρα Διημέρευσης και Ημερήσιας Φροντίδας, καθώς και σε δομές και θεραπευτήρια χρονίως πασχόντων αρμοδιότητας του Υπουργείου Υγείας, ιδίως στις Μονάδες Ψυχικής Υγείας (ΜΨΥ) των άρθρων 4 και 11 του ν. 2716/1999 (Α΄ 96), καθώς και κατ’ οίκον, στους πολίτες, οι οποίοι αδυνατούν να προσέλθουν στα εμβολιαστικά κέντρα, λόγω αδυναμίας. Οι εμβολιασμοί του προηγούμενου εδαφίου δύναται να διενεργούνται και στα Σωφρονιστικά Καταστήματα και στο Ίδρυμα Αγωγής Ανηλίκων Αρρένων Βόλου του Υπουργείου Προστασίας του Πολίτη. Όσον αφορά στις Μονάδες Ψυχικής Υγείας, ο εμβολιασμός γίνεται είτε από το ιατρονοσηλευτικό προσωπικό του Ε.Ο.Δ.Υ., είτε από το ιατρονοσηλευτικό προσωπικό της εκάστοτε Μονάδας υπό την εποπτεία του Ε.Ο.Δ.Υ. και καλύπτει τόσο τους διαμένοντες στις Μονάδες αυτές όσο και το προσωπικό τους.»
Άρθρο 47
Διενέργεια εμβολίων του Εθνικού Προγράμματος Εμβολιασμών και του Εθνικού Προγράμματος Εμβολιασμών κατά του κορωνοϊού COVID-19 από τους φαρμακοποιούς
1. Επιτρέπεται στα ιδιωτικά φαρμακεία, στο πλαίσιο της λειτουργίας τους ως Μονάδων Πρωτοβάθμιας Φροντίδας Υγείας, ο αδειούχος φαρμακοποιός που έχει πιστοποιηθεί σύμφωνα με την παρ. 1 του άρθρου 160 του ν. 4600/2019 (Α΄ 43) και την υπό στοιχεία Γ5α/Γ.Π.οικ.49734/2.7.2019 απόφαση του Υπουργού Υγείας, περί του καθορισμού όρων, προϋποθέσεων και διαδικασίας πιστοποίησης φαρμακοποιών για τη διενέργεια στα φαρμακεία εποχιακού εμβολιασμού και χορήγησης αντιτετανικού ορού στους πολίτες (Β΄ 2811), να προβαίνει στη διενέργεια του συνόλου των εμβολίων σε ενηλίκους που αναφέρονται στο Εθνικό Πρόγραμμα Εμβολιασμών Ενηλίκων, καθώς και στη διενέργεια του εμβολίου κατά του κορωνοϊού SARS - CoV - 2, το οποίο συνταγογραφείται από ιατρούς, εξαιρουμένων των ανοσοκατασταλμένων ασθενών για τα εμβόλια ζώντων εξασθενημένων ιών και των εγκύων για όλα τα εμβόλια πλην του εμβολίου της γρίπης.
2. Για κάθε διενεργούμενο στο φαρμακείο εμβολιασμό κατά του κορωνοϊού SARS - CoV - 2, ανεξαρτήτως τύπου εμβολίου, καθορίζεται αποζημίωση του αδειούχου φαρμακοποιού ποσού πέντε (5) ευρώ, πλέον του αναλογούντος ΦΠΑ. Η αποζημίωση καταβάλλεται από το φυσικό πρόσωπο που εμβολιάζεται.
Άρθρο 48
Διενέργεια ελέγχων φορίας του κορωνοϊού COVID-19 για επιδημιολογικούς λόγους
1. Για χρονικό διάστημα έως την 30ή.9.2024 και εφόσον εξακολουθεί να υπάρχει κίνδυνος δημόσιας υγείας από τη διάδοση του κορωνοϊού COVID-19 στους φορείς που δικαιούνται να διενεργούν ελέγχους φορίας του κορωνοϊού COVID-19 με προϊόντα ταχέων ελέγχων ανίχνευσης αντιγόνων COVID-19 (rapid test), εντάσσονται και τα Κέντρα Κοινωνικής Πρόνοιας (ΚΚΠ) του άρθρου 9 του ν. 4109/2013 (Α΄ 16), το Θεραπευτήριο Χρονιών Παθήσεων Ευρυτανίας της παρ. 5 του άρθρου 18 του ν. 4302/2014 (Α΄ 225), οι αδειοδοτημένες Μονάδες Φροντίδας Ηλικιωμένων (ΜΦΗ) της υπό στοιχεία Π1γ/οικ.81551/2007 απόφασης του Υφυπουργού Υγείας και Κοινωνικής Αλληλεγγύης (Β΄ 1136) ή λειτουργούσες ΜΦΗ, τα Κέντρα Δημιουργικής Απασχόλησης Παιδιών με Αναπηρία (ΚΔΑΠ-ΜΕΑ), τα Κέντρα Διημέρευσης και Ημερήσιας Φροντίδας ατόμων με αναπηρίες (ΚΔΗΦ), τα σωφρονιστικά καταστήματα, οι Ένοπλες Δυνάμεις, η Ελληνική Αστυνομία, το Λιμενικό Σώμα - Ελληνική Ακτοφυλακή, τα Κέντρα Υποδοχής και Ταυτοποίησης (Κ.Υ.Τ.), οι ανοιχτές δομές φιλοξενίας και κάθε είδους δομή και χώρος υποδοχής και φιλοξενίας πολιτών τρίτων χωρών, καθώς και λοιπές υπηρεσίες πρώτης γραμμής. Ως υπηρεσίες πρώτης γραμμής για την εφαρμογή του παρόντος νοούνται δημόσιες υπηρεσίες με υψηλό βαθμό έκθεσης σε λοιμογόνους παράγοντες λόγω της φύσης και του σκοπού λειτουργίας τους.
2. Οι έλεγχοι στους φορείς της παρ. 1 διενεργούνται από μόνιμο ή συμβεβλημένο ιατρικό προσωπικό και για τις Ένοπλες Δυνάμεις από προσωπικό του Υγειονομικού Σώματος, το οποίο καταχωρεί αμελλητί τα αποτελέσματα των διενεργούμενων ελέγχων, ανά ημέρα, μέσω της ειδικής ηλεκτρονικής εφαρμογής της παρ. 3 του άρθρου 31 του ν. 4737/2020 (Α΄ 204) στο Εθνικό Μητρώο Ασθενών από τον κορωνοϊό C0VID-19.
3. Το Υπουργείο Υγείας για το χρονικό διάστημα έως την 30ή.9.2024 δύναται να διαθέτει προϊόντα ταχέων ελέγχων αντιγόνων COVID-19 για τη διενέργεια των επιδημιολογικών ελέγχων της παρ. 1 και μέσω διάθεσης των αποθεμάτων του στα Υπουργεία που εποπτεύουν τους φορείς της παρ. 1 κατόπιν εισήγησης της Γενικής Γραμματείας Δημόσιας Υγείας. Τα Υπουργεία που εποπτεύουν τους φορείς της παρ. 1 υποβάλλουν αίτημα στον Υπουργό Υγείας για τη διάθεση των ανωτέρω προϊόντων το οποίο γίνεται αποδεκτό με έγγραφη δήλωση αποδοχής από τον Υπουργό Υγείας, στην οποία καθορίζεται η ποσότητα που διατίθεται ανά υπουργείο, υπό τον όρο της επάρκειας των υπολειπόμενων αποθεμάτων για τη διασφάλιση των σκοπών προστασίας δημόσιας υγείας.
4. Η διαδικασία διάθεσης των προϊόντων ταχέων ελέγχων αντιγόνων COVID-19 προς τους φορείς της παρ. 1 καθορίζεται με την υπό στοιχεία Δ1α/ΓΠ.οικ. 10002/2021 κοινή απόφαση των Υπουργών Οικονομικών, Προστασίας του Πολίτη, Εθνικής Άμυνας, Εργασίας και Κοινωνικών Υποθέσεων, Υγείας, Δικαιοσύνης, Εσωτερικών, Ναυτιλίας και Νησιωτικής Πολιτικής και Μετανάστευσης και Ασύλου (Β΄ 768), όπως εκάστοτε ισχύει.
Άρθρο 49
Διαγραφή μη εισπραχθέντων
προστίμων ανεμβολίαστων - Προσθήκη
παρ. Δ στο άρθρο 4, τροποποίηση παρ. 5 και 7 άρθρου 24 ν. 4865/2021
1. Στο άρθρο 24 του ν. 4865/2021 (Α΄ 238), περί της υποχρεωτικότητας του εμβολιασμού, προστίθενται παρ. Δ ως εξής:
«Δ. Διαγράφονται τα διοικητικά πρόστιμα της παρ. 4 που επιβλήθηκαν σε φυσικά πρόσωπα της παρ. 1 από την αρμόδια αρχή μετά των αναλογούντων τόκων εκπρόθεσμης καταβολής, εφόσον δεν έχουν εισπραχθεί έως την έναρξη ισχύος της παρούσας.»
2. Στην παρ. 5 του άρθρου 24 του ν. 4865/2021, περί επιβολής και ανάκλησης του διοικητικού προστίμου, στο πέμπτο εδάφιο οι λέξεις «βεβαίωσης και είσπραξης» αντικαθίστανται με τις λέξεις «βεβαίωσης, είσπραξης και διαγραφής» και η παρ. 5 διαμορφώνεται ως εξής:
«5. Για την επιβολή και την ανάκληση του διοικητικού προστίμου της παρ. 4 διαβιβάζονται περιοδικά τα αναγκαία προσωπικά δεδομένα, όπως ονοματεπώνυμο, πατρώνυμο, μητρώνυμο, ημερομηνία γέννησης και Αριθμός Μητρώου Κοινωνικής Ασφάλισης, με τήρηση όλων των σχετικών εγγυήσεων και εφαρμοζομένου του άρθρου 22 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της Οδηγίας 95/46/ΕΚ για την Προστασία Δεδομένων [ΓΚΠΔ] (L 119), από την εταιρεία με την επωνυμία «Ηλεκτρονική Διακυβέρνηση Κοινωνικής Ασφάλισης» (ΗΔΙΚΑ Α.Ε.) στη Γενική Γραμματεία Πληροφοριακών Συστημάτων Δημόσιας Διοίκησης (ΓΓΠΣΔΔ) του Υπουργείου Ψηφιακής Διακυβέρνησης, προκειμένου να προσδιορισθεί ο Αριθμός Φορολογικού Μητρώου των υπόχρεων φυσικών προσώπων. Στη συνέχεια, η ΓΓΠΣΔΔ διαβιβάζει τα στοιχεία του πρώτου εδαφίου στην ΑΑΔΕ. Το Υπουργείο Υγείας και η ΗΔΙΚΑ Α.Ε. έχουν την ιδιότητα του Υπευθύνου Επεξεργασίας και της Εκτελούσας την Επεξεργασία, σύμφωνα με τις περ. 7 και 8 του άρθρου 1 του ΓΚΠΔ αντίστοιχα, όπως ορίζεται στα άρθρα 55 και 55Α του ν. 4764/2020 (Α΄ 256) και στο άρθρο 29 της από 30.3.2020 Πράξης Νομοθετικού Περιεχομένου (Α΄ 75), η οποία κυρώθηκε με το άρθρο 1 του ν. 4684/2020 (Α΄ 86). Η ΑΑΔΕ ορίζεται ως ανεξάρτητος Υπεύθυνος Επεξεργασίας αποκλειστικά για τους σκοπούς της βεβαίωσης, είσπραξης και διαγραφής των δημοσίων εσόδων κατά τον ΚΕΔΕ (ν. 4978/2022, Α΄ 190) και της αυτοδίκαιης αναδρομικής ανάκλησης των προστίμων, μετά των αναλογούντων τόκων εκπρόθεσμης καταβολής, και υπό αυτήν την ιδιότητα διασφαλίζει την προστασία των δικαιωμάτων των προσώπων, της ιδιωτικής ζωής και των δεδομένων προσωπικού χαρακτήρα, σύμφωνα με το ενωσιακό και εθνικό δίκαιο και, ιδίως, σύμφωνα με τις διατάξεις του ΓΚΠΔ και του ν. 4624/2019 (Α΄ 137). Η ΓΓΠΣΔΔ ορίζεται ως ανεξάρτητος Υπεύθυνος Επεξεργασίας για τον σκοπό της ταυτοποίησης των υπόχρεων φυσικών προσώπων.»
3. Στην περ. αβ) της περ. α) της παρ. 7 του άρθρου 24 του ν. 4865/2021, προστίθενται οι φράσεις «η διαδικασία διαγραφής μη εισπραχθέντων προστίμων», «η πράξη διαγραφής» και «και διαγραφής» και η περ. αβ) διαμορφώνεται ως εξής:
«αβ) η διαδικασία ελέγχου, η διαδικασία διαπίστωσης των παραβάσεων, η διαδικασία και ο τρόπος επιβολής και αυτοδίκαιης ανάκλησης του προστίμου, η διαδικασία διαγραφής μη εισπραχθέντων προστίμων, η διαδικασία ηλεκτρονικής έκδοσης Ατομικών Φύλλων Έκπτωσης (Α.Φ.ΕΚ.) ήδη βεβαιωθέντων εσόδων, η αρμοδιότητα του οργάνου επιβολής, το περιεχόμενο της πράξης επιβολής, της πράξης ειδοποίησης και της πράξης ανάκλησης, η πράξη διαγραφής, ο τρόπος και η διαδικασία κοινοποίησης της επιβολής του προστίμου, σύμφωνα με τον Κώδικα Φορολογικής Διαδικασίας (ν. 4987/2022, Α΄ 206), η προθεσμία καταβολής, ο τρόπος και χρόνος βεβαίωσης του προστίμου, η διαδικασία είσπραξης, επιστροφής και διαγραφής, οι προϋποθέσεις, η διαδικασία, η προθεσμία, οι ειδικοί λόγοι και οι συνέπειες της αίτησης ανάκλησης της πράξης επιβολής προστίμου, και».
Άρθρο 50
Παράταση ισχύος ρυθμίσεων για την αντιμετώπιση της πανδημίας του κορωνοϊού COVID-19 και την προστασία της δημόσιας υγείας
1. α) Η ισχύς των ρυθμίσεων για την αντιμετώπιση της πανδημίας του κορωνοϊού COVID-19 και την προστασία της δημόσιας υγείας, η οποία παρατάθηκε με την περ. (α) της παρ. 1 του άρθρου 66 του ν. 5079/2023 (Α΄ 215) έως την 31η.3.2024, παρατείνεται από τη λήξη της έως την 30ή.6.2024.
β) Η ισχύς των ρυθμίσεων του άρθρου 169 του ν. 4876/2021 (Α΄ 51), η οποία παρατάθηκε έως και την 31η.3.2024 με την περ. α΄ της παρ. 1 του άρθρου 66 του ν. 5079/2023 (Α΄ 215), παρατείνεται από τη λήξη της έως και την 30ή.6.2024.
γ) Η ισχύς του άρθρου 205 του ν. 4820/2021 (Α΄ 130), περί της υποχρέωσης επίδειξης πιστοποιητικού ή βεβαίωσης εμβολιασμού ή νόσησης από τους εργαζόμενους στον δημόσιο ή ιδιωτικό τομέα, η οποία παρατάθηκε, δυνάμει της περ. β) της παρ. 1 του άρθρου 66 του ν. 5079/2023 (Α΄ 215) έως την 31η.3.2024, παρατείνεται, από τη λήξη της, έως την 30ή.6.2024, και για τους εργαζόμενους σε κλειστές δομές κοινωνικής φροντίδας για ηλικιωμένους, χρονίως πάσχοντες και άτομα με αναπηρία.
δ) Η ισχύς του άρθρου 46 του ν. 4790/2021 (Α΄ 48), ως προς τον υποχρεωτικό διαγνωστικό έλεγχο για τον κορωνοϊό COVID-19, η οποία παρατάθηκε δυνάμει της περ. γ) της παρ. 1 του άρθρου 66 του ν. 5079/2023 (Α΄ 215) έως την 31η.3.2024, παρατείνεται, από τη λήξη της, έως την 30ή.6.2024, και για τους εργαζόμενους σε κλειστές δομές κοινωνικής φροντίδας για ηλικιωμένους, χρονίως πάσχοντες και άτομα με αναπηρία.
ε) Οι αποφάσεις που εκδίδονται κατ’ εξουσιοδότηση της παρ. 1 του άρθρου τρίτου του ν. 4889/2022 (Α΄ 21), η ισχύς της οποίας παρατείνεται με την περ. α) της παρούσας, περί της δυνατότητας διάθεσης άνευ αντιτίμου στο Δημόσιο, εγκαταστάσεων, θαλάμων, κλινών νοσηλείας, κλινών αυξημένης φροντίδας και εντατικής θεραπείας των στρατιωτικών νοσοκομείων και του Νοσηλευτικού Ιδρύματος Μετοχικού Ταμείου Στρατού (Ν.Ι.Μ.Τ.Σ.), δύνανται να ισχύουν από την 1η.4.2024, εφόσον εκδίδονται εντός αποκλειστικής προθεσμίας πέντε εργάσιμων (5) ημερών από την έναρξη ισχύος του παρόντος.
2. Το τρίτο εδάφιο του άρθρου 91 του ν. 4850/2021 (Α΄ 208), περί της δαπάνης που προκύπτει από την εφαρμογή των άρθρων 88, 89 και 90 του ιδίου νόμου, τροποποιείται ως προς την καταληκτική ημερομηνία και το άρθρο 91 διαμορφώνεται ως εξής:
«Άρθρο 91
Εξουσιοδοτική διάταξη για την εφαρμογή
των άρθρων 88, 89 και 90
Η δαπάνη που προκύπτει από την εφαρμογή των άρθρων 88, περί τροποποίησης των παρ. 1 και 4 του άρθρου 29 του ν. 4816/2021 (Α΄ 118), 89, περί τροποποίησης της παρ. 1 του άρθρου πεντηκοστού πρώτου του ν. 4839/2021 (Α΄ 181), και 90 του παρόντος, περί αποζημίωσης των πρόσθετων ενεργών εφημεριών για τους μήνες Νοέμβριο και Δεκέμβριο του 2021, δεν δύναται να υπερβαίνει το ποσό των δύο εκατομμυρίων (2.000.000) ευρώ. Η κατανομή του ποσού του πρώτου εδαφίου για τις ανάγκες εφαρμογής των επιμέρους άρθρων κατά το ανωτέρω χρονικό διάστημα, ο ειδικότερος προσδιορισμός των δικαιούχων, η διαδικασία και ο έλεγχος της διάθεσής του, καθώς και κάθε άλλη αναγκαία λεπτομέρεια ρυθμίζονται με κοινή απόφαση των Υπουργών Υγείας και Εθνικής Οικονομίας και Οικονομικών. Με όμοια απόφαση προσδιορίζεται το ύψος της δαπάνης και ρυθμίζονται τα ζητήματα του προηγούμενου εδαφίου για το χρονικό διάστημα από 1ης.1.2022 έως τις 30.6.2024.»
3. Η ισχύς της περ. γ) της παρ. 4 του άρθρου 3 του ν. 4498/2017 (Α΄ 172), περί της δυνατότητας υπέρβασης της σαρανταοκτάωρης εβδομαδιαίας διάρκειας εργασίας των ιατρών των νοσοκομείων και μονάδων Πρωτοβάθμιας Φροντίδας Υγείας του Εθνικού Συστήματος Υγείας, η οποία παρατάθηκε έως και την 31η.3.2024 με την παρ. 3 του άρθρου 66 του ν. 5079/2023 (Α΄ 215), παρατείνεται από τη λήξη της έως την 30ή.6.2024.
4. Στην παρ. 4 του άρθρου 4 του ν. 5046/2023 (Α΄ 137), περί ισχύος των ηλεκτρονικών καταλόγων επικουρικού, πλην ιατρών, προσωπικού για την κάλυψη επιτακτικών αναγκών των δημόσιων φορέων παροχής υπηρεσιών υγείας, τροποποιείται η καταληκτική ημερομηνία και η παρ. 4 διαμορφώνεται ως εξής:
«4. Οι υφιστάμενοι κατά τη δημοσίευση του παρόντος ηλεκτρονικοί κατάλογοι διατηρούνται σε ισχύ έως την ανάρτηση των νέων ηλεκτρονικών καταλόγων και πάντως όχι πέραν της 30ής Ιουνίου 2024.»
Άρθρο 51
Παράταση συμβάσεων εργασίας επικουρικού προσωπικού προνοιακών φορέων - Τροποποίηση παρ. 2 άρθρου 35 ν. 4578/2018
Στην παρ. 2 του άρθρου 35 του ν. 4578/2018 (Α΄ 200), περί κάλυψης θέσεων εποπτευόμενων φορέων, η προθεσμία της 31ης.3.2024 παρατείνεται έως την 31η.12.2024, και η παρ. 2 διαμορφώνεται ως εξής:
«2. Οι συμβάσεις εργασίας Ιδιωτικού Δικαίου Ορισμένου Χρόνου του έκτακτου προσωπικού των φορέων του άρθρου 34, που παρέχουν τις υπηρεσίες τους, κατά την έναρξη ισχύος του παρόντος, παρατείνονται από τη λήξη τους μέχρι τη δημοσίευση του διορισμού των επιτυχόντων των οριστικών πινάκων διοριστέων της υπ’ αρ. 7Κ/2019 Προκήρυξης του Ανώτατου Συμβουλίου Επιλογής Προσωπικού (ΑΣΕΠ 42) και σε κάθε περίπτωση όχι πέραν της 31ης.12.2024. Αν οι οικείοι προσωρινοί πίνακες διοριστέων για τις προσλήψεις της παρ. 1 έχουν καταρτιστεί πριν από τη δημοσίευση του παρόντος, οι συμβάσεις εργασίας του έκτακτου προσωπικού του προηγούμενου εδαφίου διατηρούνται σε ισχύ κατά το διάστημα μεταξύ της κατάρτισης των ανωτέρω πινάκων και της ανάληψης υπηρεσίας από τους υπαλλήλους που περιλαμβάνονται σε αυτούς και σε κάθε περίπτωση όχι πέραν της 31ης.12.2024.»
Άρθρο 52
Χορήγηση πρωτοξειδίου του αζώτου σε οδοντιατρεία και πολυοδοντιατρεία - Τροποποίηση παρ. 1 άρθρου 99 ν. 5041/2023
Στην παρ. 1 του άρθρου 99 του ν. 5041/2023 (Α΄ 87), περί της χορήγησης του αζώτου σε οδοντιατρεία και πολυοδοντιατρεία, διαγράφεται το δεύτερο εδάφιο και η παρ. 1 διαμορφώνεται ως εξής:
«1. Επιτρέπεται η χορήγηση πρωτοξειδίου του αζώτου σε οδοντιατρεία και πολυοδοντιατρεία.»
ΚΕΦΑΛΑΙΟ ΙΑ΄
ΡΥΘΜΙΣΕΙΣ ΓΙΑ ΤΗΝ ΥΠΟΒΟΗΘΟΥΜΕΝΗ ΑΝΑΠΑΡΑΓΩΓΗ
Άρθρο 53
Ανώτατο όριο δώδεκα (12) τέκνων από γαμέτες του ίδιου τρίτου δότη όταν οι λήπτες έχουν την κατοικία τους στην Ελλάδα - Αντικατάσταση παρ. 2 και 6 και προσθήκη παρ. 2Α στο άρθρο 9 του ν. 3305/2005
1. Στο άρθρο 9 του ν. 3305/2005 (Α΄ 17), περί ειδικών περιορισμών στην χρήση γαμετών επέρχονται οι ακόλουθες τροποποιήσεις: α) οι παρ. 2 και 6 αντικαθίστανται, β) προστίθεται παρ. 2A και το άρθρο 9 διαμορφώνεται ως εξής:
«Άρθρο 9
Ειδικοί περιορισμοί
1. Η χρήση γαμετών που προέρχονται από περισσότερους του ενός δότες, κατά τη διάρκεια του ίδιου κύκλου θεραπείας, απαγορεύεται.
2. Τα τέκνα που προέρχονται από γαμέτες του ίδιου τρίτου δότη, δεν επιτρέπεται να υπερβαίνουν τα δώδεκα (12), στα οποία δεν συνυπολογίζεται η γέννηση νέου τέκνου από οικογένεια, η οποία έχει ήδη αποκτήσει τέκνο από γαμέτες του εν λόγω δότη. Οι Μ.Ι.Υ.Α. και οι Τράπεζες Κρυοσυντήρησης έχουν υποχρέωση να καταχωρούν στο Ηλεκτρονικό Μητρώο Κωδικοποιημένης Καταγραφής Δοτών/Δοτριών της περ. γ΄ της παρ. 2 του άρθρου 20:
α) κάθε εμβρυομεταφορά εντός επτά (7) ημερών από την πραγματοποίησή της,
β) το αποτέλεσμα της εμβρυομεταφοράς (επίτευξη ή μη επίτευξη κύησης) εντός είκοσι (20) ημερών από την πραγματοποίησή της και
γ) το αποτέλεσμα της κύησης (γέννηση τέκνου ή διακοπή κύησης) εντός δέκα (10) ημερών από την επέλευσή του και σε κάθε περίπτωση εντός σαράντα (40) εβδομάδων από την εμβρυομεταφορά.
Όταν ο συνολικός αριθμός των οικογενειών των εν εξελίξει κυήσεων και γεννήσεων με γεννητικό υλικό του ίδιου δότη ή δότριας είναι δώδεκα (12), σύμφωνα με το Ηλεκτρονικό Μητρώο Κωδικοποιημένης Καταγραφής Δοτών/Δοτριών της περ. γ΄ της παρ. 2 του άρθρου 20, οι Μ.Ι.Υ.Α. και οι Τράπεζες Κρυοσυντήρησης οφείλουν να απέχουν από περαιτέρω χρήση του υλικού αυτού. Οι Μ.Ι.Υ.Α. και οι Τράπεζες Κρυοσυντήρησης επισημαίνουν, κατά τη λήψη της συναίνεσης στην υποβοήθηση της αναπαραγωγής, στα πρόσωπα που επιθυμούν να τεκνοποιήσουν, τον αναφερόμενο στην παρούσα περιορισμό, καθώς και την υποχρέωσή τους να παρέχουν τις αναγκαίες για την εφαρμογή του πληροφορίες.
2A. Ο ανωτέρω περιορισμός δεν ισχύει για τους λήπτες που είναι κάτοικοι εξωτερικού, η κατοικία των οποίων στο εξωτερικό αποδεικνύεται με δημόσιο ή άλλο επίσημο έγγραφο, αντίγραφο του οποίου παραμένει στον ιατρικό φάκελο των ληπτών, που τηρείται στις Μ.Ι.Υ.Α. και στις Τράπεζες Κρυοσυντήρησης.
3. Η επιλογή του τρίτου δότη, του οποίου οι γαμέτες θα χρησιμοποιηθούν σε κάθε κύκλο θεραπείας, γίνεται από τη Μ.Ι.Υ.Α.. Κατά την επιλογή των γαμετών λαμβάνονται ιδίως υπόψη η ομάδα αίματος στο σύστημα ΑΒΟ και Rhesus, καθώς και τα φαινοτυπικά χαρακτηριστικά των ληπτών με τους οποίους θα δημιουργηθούν δεσμοί συγγενείας. Τα παραπάνω ισχύουν και στη διάθεση γονιμοποιημένων ωαρίων χωρίς αντάλλαγμα.
4. Δεν επιτρέπεται η λήψη γαμετών από κλινικώς νεκρά άτομα, εκτός αν συντρέχουν οι προϋποθέσεις του άρθρου 1457 Α.Κ..
5. Οι ζυγώτες και τα γονιμοποιημένα ωάρια καταστρέφονται υποχρεωτικά μετά τη συμπλήρωση δεκατεσσάρων (14) ημερών από τη γονιμοποίηση, χωρίς να υπολογίζεται ο ενδιάμεσος χρόνος κρυοσυντήρησής τους.
6. Κατά την επιλογή των δοτών ή δοτριών οι ιατροί ή οι νόμιμοι εκπρόσωποι των Μονάδων Ι.Υ.Α. απευθύνονται στο Ηλεκτρονικό Μητρώο Κωδικοποιημένης Καταγραφής Δοτών/Δοτριών της περ. γ΄ της παρ. 2 του άρθρου 20, προκειμένου να ελέγχουν ενδεχόμενη υπέρβαση του αριθμού των γαμετών που προσφέρονται προς διάθεση. Με απόφαση της Αρχής μπορεί να ανασταλεί η χρήση γεννητικού υλικού του ίδιου δότη ή δότριας και για μικρότερο αριθμό κυήσεων, εφόσον προκύπτει ότι έλαβαν χώρα σε γεωγραφική περιοχή της Ελλάδας με πληθυσμό κάτω των διακοσίων χιλιάδων (200.000) κατοίκων και να τεθεί στην ίδια περιοχή μικρότερο όριο γεννήσεων από τον ίδιο δότη ή δότρια.»
2. Οι παρ. 2 και 2Α του άρθρου 9 του ν. 3305/2005, εφαρμόζονται σε διαδικασίες υποβοηθούμενης αναπαραγωγής, για τις οποίες η δωρεά γεννητικού υλικού πραγματοποιήθηκε μετά την 14η Οκτωβρίου 2022.
Άρθρο 54
Εθνικά μητρώα και αρχεία της Εθνικής Αρχής Ιατρικώς Υποβοηθούμενης Αναπαραγωγής - Αντικατάσταση περ. γ΄ και τροποποίηση περ. δ΄ παρ. 2, αντικατάσταση παρ. 3 και προσθήκη παρ. 4 στο άρθρο 20 του ν. 3305/2005
Στο άρθρο 20 του ν. 3305/2005 (Α΄17), περί αρμοδιοτήτων της Αρχής Ιατρικώς Υποβοηθούμενης Αναπαραγωγής, επέρχονται οι ακόλουθες τροποποιήσεις:
α) στην παρ. 2 αα) η περ. γ΄ αντικαθίσταται, αβ) στην περ. δ) προστίθενται οι λέξεις «ιατρικές πληροφορίες σύμφωνα με την παρ. 6 του άρθρου 8» και η αναφορά σε δότριες και οι λέξεις «και γονιμοποιημένων ωαρίων» διαγράφονται, β) η παρ. 3 αντικαθίσταται, γ) προστίθεται παρ. 4 και το άρθρο 20 διαμορφώνεται ως εξής:
«Άρθρο 20
Αρμοδιότητες της Αρχής
1. Η Αρχή έχει τις εξής αρμοδιότητες:
α. Ελέγχει αν πληρούνται οι προβλεπόμενες από τον παρόντα νόμο προϋποθέσεις για τη σύσταση και λειτουργία των Μ.Ι.Υ.Α. και των Τραπεζών Κρυοσυντήρησης, για να τους χορηγηθεί άδεια λειτουργίας ή να ανανεωθεί η υπάρχουσα. Επιπλέον,
διενεργεί εκτάκτους ελέγχους αυτεπαγγέλτως ή κατόπιν καταγγελίας.
β. Εκδίδει τις προβλεπόμενες από τις διατάξεις του παρόντος νόμου άδειες, υπό τις προϋποθέσεις που η ίδια ορίζει.
γ. Καταρτίζει τον ειδικό κώδικα δεοντολογίας για τα θέματα που σχετίζονται με την Ι.Υ.Α. και ελέγχει την τήρησή του.
δ. Εγκρίνει τα πρωτόκολλα για τη διενέργεια έρευνας σε γαμέτες και γονιμοποιημένα ωάρια είτε αυτά χρησιμοποιηθούν για την επίτευξη εγκυμοσύνης είτε όχι, σύμφωνα με τα άρθρα 11 και 12.
ε. Συλλέγει και αρχειοθετεί τα κλινικά και ερευνητικά αποτελέσματα της δραστηριότητας των Μ.Ι.Υ.Α. και των Τραπεζών Κρυοσυντήρησης.
στ. Ενημερώνει και διαφωτίζει το κοινό σχετικά με τα θέματα της Ι.Υ.Α. μέσω της περιοδικής δημοσίευσης των αποτελεσμάτων της δραστηριότητας των Μ.Ι.Υ.Α. σε εθνικό επίπεδο και με κάθε άλλο πρόσφορο μέσο. Επίσης παρακολουθεί και καταγράφει τις επιστημονικές και τις κοινωνικές εξελίξεις στον τομέα της Ι.Υ.Α..
ζ. Αναθέτει σε μέλος ή μέλη της τη διενέργεια διοικητικών εξετάσεων και επιβάλλει τις κατά το άρθρο 27 Διοικητικές κυρώσεις.
η. Καταγγέλλει τις παραβάσεις των διατάξεων του παρόντος νόμου στις αρμόδιες δικαστικές αρχές.
θ. Συντάσσει κάθε χρόνο έκθεση για την εκτέλεση της αποστολής της κατά το προηγούμενο ημερολογιακό έτος. Η έκθεση υποβάλλεται από τον Πρόεδρο της 
Αρχής στον Πρόεδρο της Βουλής και στον Υπουργό Υγείας και Κοινωνικής Αλληλεγγύης, κοινοποιείται στην Εθνική Επιτροπή Βιοηθικής, δημοσιεύεται στην Εφημερίδα της Κυβερνήσεως και εν γένει δημοσιοποιείται με ευθύνη της Αρχής.
ι. Εξετάζει αναφορές ή καταγγελίες σχετικά με την εφαρμογή του νόμου και την προστασία των δικαιωμάτων των αιτούντων, όταν αυτά θίγονται από τον τρόπο εφαρμογής των μεθόδων Ι.Υ.Α., καθώς και σχετικά με εξαιρετικά συμβάντα, και ενημερώνει τους ενδιαφερόμενους για τις σχετικές ενέργειές της.
ια. Γνωμοδοτεί και υποβάλλει προτάσεις προς τον Υπουργό Υγείας και Κοινωνικής Αλληλεγγύης για απαιτούμενες νέες ρυθμίσεις ή τροποποιήσεις του υπάρχοντος νομοθετικού πλαισίου.
ιβ. Συνεργάζεται με αντίστοιχες Αρχές άλλων Κρατών, καθώς και με Ευρωπαϊκούς και Διεθνείς Οργανισμούς και φορείς σε ζητήματα σχετικά με την άσκηση των αρμοδιοτήτων της.
ιγ. Εκδίδει κανονιστικές πράξεις για τη ρύθμιση ειδικών τεχνικών και λεπτομερειακών θεμάτων, στα οποία αναφέρεται ο παρών νόμος. Οι κανονιστικές πράξεις της Αρχής δημοσιεύονται στην Εφημερίδα της Κυβερνήσεως. Οι λοιπές αποφάσεις ισχύουν από την έκδοση ή την κοινοποίησή τους.
ιδ. Αποφασίζει για την τύχη των γαμετών, του γεννητικού υλικού και των γονιμοποιημένων ωαρίων που βρίσκονται ή φυλάσσονται σε νωπή ή κρυοσυντηρημένη κατάσταση σε μια Μ.Ι.Υ.Α. ή Τράπεζα Κρυοσυντήρησης, η λειτουργία της οποίας έχει ανασταλεί ή διακοπεί για οποιονδήποτε λόγο.
ιε. Ασχολείται και με κάθε άλλο, μη ρητώς αναφερόμενο στον παρόντα νόμο θέμα, το οποίο κατά την κρίση της εντάσσεται στο πεδίο της Ι.Υ.Α..
2. Η Αρχή τηρεί τα ακόλουθα εθνικά μητρώα και αρχεία:
α. Μητρώο αδειών λειτουργίας Μ.Ι.Υ.Α. και Τραπεζών Κρυοσυντήρησης.
β. Αρχείο των αποτελεσμάτων της εφαρμογής των μεθόδων Ι.Υ.Α..
γ. Ηλεκτρονικό Μητρώο Κωδικοποιημένης Καταγραφής των Δοτών/Δοτριών και των ληπτών γεννητικού υλικού, που περιέχει, μεταξύ άλλων, τα στοιχεία ταυτότητάς τους, ιατρικές πληροφορίες, χρήσεις γεννητικού υλικού και αποτελέσματα των χρήσεων αυτών.
δ. Αρχείο των αδειών που χορηγούνται από την Αρχή, σύμφωνα με τον παρόντα, καθώς και των αποτελεσμάτων των προεμφυτευτικών γενετικών ελέγχων που διενεργούνται από τις Μ.Ι.Υ.Α. που διαθέτουν την αναγκαία τεχνογνωσία και τον απαιτούμενο εξοπλισμό ή συνεργάζονται με αντίστοιχη μονάδα ή εργαστήριο, το οποίο πληροί τις προϋποθέσεις αυτές.
3. Τα μητρώα και αρχεία της παρ. 2 περιέχουν ειδικών κατηγοριών δεδομένα προσωπικού χαρακτήρα, κατά την έννοια της παρ. 1 του άρθρου 9 του Γενικού Κανονισμού για την Προστασία Δεδομένων (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (L 119, Γενικός Κανονισμός για την Προστασία Δεδομένων). Η πρόσβαση στα υπό στοιχεία α΄, β΄, γ΄ και ε΄ μητρώα και αρχεία της παρ. 2 επιτρέπεται τηρουμένων των προϋποθέσεων της παρ. 2 του άρθρου 9 του Γενικού Κανονισμού για την Προστασία Δεδομένων (ΕΕ) 2016/679 και του άρθρου 22 του ν. 4624/2019 (Α΄ 137). Η πρόσβαση στο υπό στοιχείο γ΄ αρχείο της παρ. 2 επιτρέπεται: α) μόνο στο τέκνο, όταν πρόκειται για ανώνυμο δότη, ως προς τις ιατρικές πληροφορίες για λόγους σχετικούς με την υγεία του τέκνου, σύμφωνα με το δεύτερο εδάφιο του άρθρου 1460 του Αστικού Κώδικα, β) μόνο στο ενήλικο τέκνο, ως προς τα στοιχεία ταυτότητας, όταν πρόκειται για δότη που η ταυτότητά του γνωστοποιείται στο τέκνο μετά την ενηλικίωσή του σύμφωνα με το πρώτο εδάφιο του άρθρου 1460 του Αστικού Κώδικα και γ) στα υποβοηθούμενα πρόσωπα και στο τέκνο, ως προς τα στοιχεία ταυτότητας, όταν πρόκειται για επώνυμο δότη σύμφωνα με το πρώτο εδάφιο του άρθρου 1460 του Αστικού Κώδικα.
4. Με απόφαση του Υπουργού Υγείας, μετά από πρόταση της Αρχής, δύναται να εξειδικεύονται οι όροι και προϋποθέσεις δημιουργίας, εκσυγχρονισμού, αναβάθμισης, τήρησης, λειτουργίας και συντήρησης των μητρώων και αρχείων της παρ. 2, καθώς και κάθε σχετικό με τα μητρώα και αρχεία θέμα. Με όμοια απόφαση μετά από πρόταση της Αρχής δύνανται οι εργασίες του πρώτου εδαφίου να ανατίθενται κατ’ εφαρμογή του ν. 4412/2016 (Α΄ 147).»
Άρθρο 55
Χρήση γενετικού υλικού χωρίς τον περιορισμό της παρ. 2 του άρθρου 9 του ν. 3305/2005 πριν από την έναρξη της λειτουργίας του Ηλεκτρονικού Μητρώου Κωδικοποιημένης Καταγραφής των Δοτών/Δοτριών και των ληπτών γεννητικού υλικού - Προσθήκη άρθρου 30Α στον ν. 3305/2005
Στον ν. 3305/2005 (Α΄ 17), μετά το άρθρο 30, προστίθεται άρθρο 30Α ως εξής:
«Άρθρο 30Α
Χρήση γενετικού υλικού χωρίς τον περιορισμό της παρ. 2 του άρθρου 9 του ν. 3305/2005 πριν από την έναρξη της λειτουργίας του Μητρώου Ηλεκτρονικού Μητρώου Κωδικοποιημένης Καταγραφής των Δοτών/Δοτριών και των ληπτών γεννητικού
1. Κρυοσυντηρημένα γονιμοποιημένα ωάρια που προήλθαν από το γεννητικό υλικό δότη ή δότριας, το οποίο γονιμοποιήθηκε μέχρι και τη 13η Οκτωβρίου 2022, καθώς και οι ταυτοποιημένοι γαμέτες που περιήλθαν σε λήπτες/λήπτριες έως την ανωτέρω ημερομηνία, χρησιμοποιούνται από τους λήπτες χωρίς περιορισμό αριθμού οικογενειών, γεννήσεων και κυήσεων ανά δότη/δότρια, έως την 31η Δεκεμβρίου 2030, εφαρμοζομένου και σε αυτήν την περίπτωση του δεύτερου εδαφίου της παρ. 2 του άρθρου 9.
2. Ατομικές αποφάσεις της Ε.Α.Ι.Υ.Α., απορριπτικές ως προς τη χρήση γεννητικού υλικού που εκδόθηκαν δυνάμει της παρ. 2 του άρθρου 9, όπως ίσχυε έως την έναρξη ισχύος του παρόντος, δεν παράγουν έννομα αποτελέσματα, εφόσον το υλικό δεν έχει καταστραφεί πριν από την έναρξη ισχύος του παρόντος. Ατομικές αποφάσεις της Ε.Α.Ι.Υ.Α., θετικές ως προς τη χρήση γεννητικού υλικού, που εκδόθηκαν δυνάμει της παρ. 2 του άρθρου 9, όπως ίσχυε έως την έναρξη ισχύος του παρόντος, ισχύουν για όσο χρόνο ορίζεται σε αυτές.»
ΚΕΦΑΛΑΙΟ ΙΒ΄
ΡΥΘΜΙΣΕΙΣ ΓΙΑ ΤΗ ΦΑΡΜΑΚΕΥΤΙΚΗ ΚΑΝΝΑΒΗ
Άρθρο 56
Καταβολή ανταποδοτικού τέλους υπέρ
Εθνικού Οργανισμού Φαρμάκων στην περίπτωση μεταβολής ή τροποποίησης της ειδικής έγκρισης κυκλοφορίας ή ανανέωσής της - Προσθήκη παρ. 3 στο άρθρο 2ΙΕ του
ν. 4139/2013
Στο άρθρο 2ΙΕ του ν. 4139/2013 (Α΄ 74), περί της έγκρισης του Εθνικού Οργανισμού Φαρμάκων για την παραγωγή και κυκλοφορία τελικών προϊόντων φαρμακευτικής κάνναβης στην Ελλάδα, προστίθεται παρ. 3 και το άρθρο 2ΙΕ διαμορφώνεται ως εξής:
«Άρθρο 2ΙΕ
Έγκριση Ε.Ο.Φ. για την παραγωγή και κυκλοφορία τελικών προϊόντων φαρμακευτικής κάνναβης στην Ελλάδα
1. Ο Πρόεδρος του Ε.Ο.Φ. εγκρίνει την παραγωγή και την κυκλοφορία των τελικών προϊόντων φαρμακευτικής κάνναβης του είδους Cannabis Sativa L περιεκτικότητας σε τετραϋδροκανναβινόλη (THC) άνω του 0,2% για ιατρικούς σκοπούς που προορίζονται για εγχώρια κατανάλωση, σύμφωνα με τους όρους και τις προϋποθέσεις που προβλέπονται στην περ. δ΄ της παρ. 1 του άρθρου 3 του ν. 1316/1983 (Α΄ 3), τα άρθρα 57 έως και 76 και 133 έως και 159 της υπό στοιχεία Δ.ΥΓ3α/Γ.Π. 32221/23.4.2013 κοινής απόφασης του Υπουργού Ανάπτυξης, Ανταγωνιστικότητας, Υποδομών, Μεταφορών και Δικτύων και του Αναπληρωτή Υπουργού Υγείας (Β΄ 1049), και της υπό στοιχεία Δ3(γ)52588/13.7.2018 (Β΄ 2840) απόφασης του Υπουργού Υγείας.
1α. Με τη διαδικασία της παρ. 1, ο Πρόεδρος του Ε.Ο.Φ. εγκρίνει την παραγωγή και την κυκλοφορία των τελικών προϊόντων φαρμακευτικής κάνναβης του είδους «Cannabis Sativa L» περιεκτικότητας σε τετραϋδροκανναβινόλη (THC) άνω του μηδέν κόμμα δύο τοις εκατό (0,2%) για ιατρικούς σκοπούς που προορίζονται για εγχώρια κατανάλωση με τη μορφή του ξηρού ανθού, για χορήγηση είτε από του στόματος ή μέσω εισπνοής, εξαιρουμένου του καπνίσματος.
1β. Η αίτηση του φορέα προς τον Ε.Ο.Φ. συνοδεύεται από το ανταποδοτικό τέλος υπέρ του Ε.Ο.Φ., ποσού πέντε χιλιάδων (5.000) ευρώ, το οποίο προσαυξάνεται κατά πεντακόσια (500) ευρώ, ανά επιπλέον μορφή ή ανά διαφορετική περιεκτικότητα, προϊόντος φαρμακευτικής κάνναβης.
1γ. Η έγκριση της παραγωγής και κυκλοφορίας τελικών προϊόντων φαρμακευτικής κάνναβης με τη μορφή του τελικού προϊόντος του ξηρού ανθού για εγχώρια χρήση χορηγείται κατά την παρ. 1, εφόσον η μονάδα έχει λάβει άδεια δυνατότητας παραγωγής και για τελικό προϊόν μορφής διαφορετικής από αυτή του αποξηραμένου ανθού.
2. Τα τελικά προϊόντα φαρμακευτικής κάνναβης εντάσσονται στον πίνακα Δ΄ της παρ. 2 του άρθρου 1 του ν. 3459/2006 (Α΄ 103), χωρίς να απαιτείται η γνώμη της Επιτροπής Ναρκωτικών.
3. Οποιαδήποτε αίτηση μεταβολής ή τροποποίησης της ειδικής έγκρισης κυκλοφορίας ή ανανέωσης αυτής υποβάλλεται για αξιολόγηση στην Ειδική Επιστημονική Επιτροπή Τελικών Προϊόντων Φαρμακευτικής Κάνναβης του Ε.Ο.Φ. και συνοδεύεται από ανταποδοτικό τέλος υπέρ του Ε.Ο.Φ. ποσού δύο χιλιάδων πεντακοσίων ευρώ (2.500) ευρώ, το οποίο προσαυξάνεται κατά διακόσια πενήντα (250) ευρώ, ανά επιπλέον μορφή ή ανά διαφορετική περιεκτικότητα, προϊόντος φαρμακευτικής κάνναβης, και εγκρίνεται με απόφαση του Προέδρου του Ε.Ο.Φ..
ΜΕΡΟΣ Β΄
ΕΠΕΙΓΟΥΣΕΣ ΔΙΑΤΑΞΕΙΣ ΥΠΟΥΡΓΕΙΩΝ ΥΓΕΙΑΣ, ΑΓΡΟΤΙΚΗΣ ΑΝΑΠΤΥΞΗΣ ΚΑΙ ΤΡΟΦΙΜΩΝ, ΕΡΓΑΣΙΑΣ ΚΑΙ ΚΟΙΝΩΝΙΚΗΣ ΑΣΦΑΛΙΣΗΣ, ΚΛΙΜΑΤΙΚΗΣ ΚΡΙΣΗΣ ΚΑΙ ΠΟΛΙΤΙΚΗΣ ΠΡΟΣΤΑΣΙΑΣ ΚΑΙ ΕΣΩΤΕΡΙΚΩΝ
Άρθρο 57
Παράταση συμβάσεων καθαριότητας
των Περιφερειακών Υπηρεσιών Συντονισμού
και Υποστήριξης του Ηλεκτρονικού
Εθνικού Φορέα Κοινωνικής Ασφάλισης
Συμβάσεις παροχής υπηρεσιών καθαριότητας με αναδόχους που έχουν συνάψει οι Περιφερειακές Υπηρεσίες Συντονισμού και Υποστήριξης (Π.Υ.Σ.Υ.) του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.), και μόνο για τις Υπηρεσίες, των οποίων οι διαγωνιστικές διαδικασίες για το έτος 2024 δεν έχουν ολοκληρωθεί, παρατείνονται, από τη λήξη τους, μέχρι την 31η.5.2024, οπότε και λύονται αυτοδίκαια.
Άρθρο 58
Προσδιορισμός ύψους οφειλής για χορήγηση ασφαλιστικής ικανότητας από τον Ηλεκτρονικό Εθνικό Φορέα Κοινωνικής Ασφάλισης - Προσθήκη παρ. 8Α στο άρθρο 41 του
ν. 4387/2016
Στο άρθρο 41 του ν. 4387/2016 (Α΄ 85), περί ασφαλιστικών εισφορών υγειονομικής περίθαλψης, προστίθεται παρ. 8Α ως εξής:
«8Α. Για τη χορήγηση ασφαλιστικής ικανότητας από τον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.) δεν λαμβάνονται υπόψη καθυστερούμενες, ληξιπρόθεσμες ή βεβαιωμένες βασικές οφειλές του ασφαλισμένου στον e-Ε.Φ.Κ.Α μέχρι του ποσού των εκατό (100) ευρώ. Οφειλές που υπερβαίνουν το ποσό του πρώτου εδαφίου τακτοποιούνται με εξόφληση ή ρύθμιση τμηματικής καταβολής, προκειμένου να χορηγηθεί ασφαλιστική ικανότητα.»
Άρθρο 59
Μεταβατική διάταξη για τη Γενική Γραμματεία Αποκατάστασης Φυσικών Καταστροφών και Κρατικής Αρωγής - Τροποποίηση παρ. 3α άρθρου 14 π.δ. 77/2023
Στην παρ. 3α του άρθρου 14 του π.δ. 77/2023 (Α΄130), περί μεταβατικών διατάξεων: α) διαγράφεται η φράση «η διοικητική υποστήριξη και η» και β) μετά τη φράση «έως την 31η Μαρτίου 2024» προστίθεται η φράση «και η διοικητική υποστήριξη έως την 31η Ιουλίου 2024», και η παρ. 3α διαμορφώνεται ως εξής:
«3α. Για τις υπηρεσίες που μεταφέρονται από το Υπουργείο Εθνικής Οικονομίας και Οικονομικών στη Γενική Γραμματεία Αποκατάστασης Φυσικών Καταστροφών και Κρατικής Αρωγής του Υπουργείου Κλιματικής Κρίσης και Πολιτικής Προστασίας, η οποία συστήνεται με το άρθρο 7, συμπεριλαμβανομένης της Υπηρεσίας Διαχείρισης στο Ειδικό Πρόγραμμα Φυσικών Καταστροφών για έργα αρμοδιότητας της Διεύθυνσης Κρατικής Αρωγής, έως την 31η Δεκεμβρίου 2024 α) η διοικητική και οικονομική υποστήριξη εξακολουθεί να ασκείται από τις υπηρεσίες του Υπουργείου Εθνικής Οικονομίας και Οικονομικών και β) οι δαπάνες των μεταφερόμενων υπηρεσιών βαρύνουν τις πιστώσεις του προϋπολογισμού του Υπουργείου Εθνικής Οικονομίας και Οικονομικών. Αντιστοίχως, για τις υπηρεσίες που μεταφέρονται από το Υπουργείο Υποδομών και Μεταφορών στη Γενική Γραμματεία Αποκατάστασης Φυσικών Καταστροφών και Κρατικής Αρωγής του Υπουργείου Κλιματικής Κρίσης και Πολιτικής Προστασίας, η τακτοποίηση - απένταξη των έργων του Τομεακού Προγράμματος Ανάπτυξης που δεν μεταφέρονται στο Ειδικό Πρόγραμμα Φυσικών Καταστροφών, ασκείται έως την 31η Μαρτίου 2024 και η διοικητική υποστήριξη έως την 31η Ιουλίου 2024 από τις υπηρεσίες του Υπουργείου Υποδομών και Μεταφορών.»
Άρθρο 60
Δυνατότητα των πολιτών της Ευρωπαϊκής Ένωσης που κατοικούν στην Ελλάδα να ασκήσουν το εκλογικό τους δικαίωμα στις ευρωεκλογές με επιστολική ψήφο - Προσθήκη παρ. 1Α στο άρθρο 6 του ν. 5083/2024
Στο άρθρο 6 του ν. 5083/2024 (Α΄ 12), περί του πεδίου εφαρμογής του Κεφαλαίου Γ΄ του Μέρους Α΄ του ν. 5083/
2024, προστίθεται παρ. 1Α ως εξής:
«1Α. Στις διατάξεις του παρόντος Κεφαλαίου υπάγονται και οι εγγεγραμμένοι στους εκλογικούς καταλόγους πολιτών της Ευρωπαϊκής Ένωσης, σύμφωνα με το άρθρο τρίτο του ν. 2196/1994 (Α΄ 41), περί του δικαιώματος εκλέγειν και εκλέγεσθαι των πολιτών της Ευρωπαϊκής Ένωσης, αποκλειστικά και μόνο για την άσκηση του εκλογικού τους δικαιώματος στην Ελλάδα κατά τις εκλογές του Ευρωπαϊκού Κοινοβουλίου. Η εγγραφή των ανωτέρω στους ειδικούς εκλογικούς καταλόγους εκλογέων επιστολικής ψήφου του άρθρου 7 του παρόντος πραγματοποιείται αποκλειστικά μέσω των Κέντρων Εξυπηρέτησης Πολιτών (Κ.Ε.Π.), σύμφωνα με την παρ. 3 του άρθρου 8 του παρόντος και την υπ’ αρ. 12284/11.2.2024 κοινή απόφαση των Υπουργών Εσωτερικών και Ψηφιακής Διακυβέρνησης (Β΄ 1037).»
Άρθρο 61
Προσθήκη μοναδικού Προσωπικού Αριθμού Ταυτοποίησης (PIN) για την παραλαβή ειδικών φακέλων ψηφοφορίας και για την επιστροφή της επιστολικής ψήφου - Μη αποστολή εκλογικού υλικού σε εμπόλεμες περιοχές - Τροποποίηση άρθρου 11 και παρ. 5 άρθρου 13 ν. 5083/2024
1. Στο άρθρο 11 του ν. 5083/2024 (Α΄ 12), περί της αποστολής ειδικών φακέλων ψηφοφορίας, επέρχονται οι ακόλουθες τροποποιήσεις: α) στην παρ. 2, προστίθεται τρίτο εδάφιο, β) στην παρ. 3, οι λέξεις «δέκα χιλιάδων (10.000) ευρώ» αντικαθίστανται από τις λέξεις «ίση με τη διπλάσια της προβλεπόμενης στους Γενικούς Όρους Ανάληψης Μεταφοράς του αναδόχου αποζημίωσης για απώλεια φακέλου», γ) προστίθεται παρ. 5 και το άρθρο 11 διαμορφώνεται ως εξής:
«Άρθρο 11
Αποστολή ειδικών φακέλων ψηφοφορίας
1. Το αργότερο δεκαπέντε (15) ημέρες πριν από την ημέρα των εκλογών, το Υπουργείο Εσωτερικών ταχυδρομεί, με συστημένη κατεπείγουσα επιστολή στη διεύθυνση παραλαβής της επιστολικής ψήφου που έχει δηλώσει κάθε εκλογέας, τον ειδικό εκλογικό φάκελο.
2. Με ευθύνη του αναδόχου ή των αναδόχων παροχής ταχυδρομικών ή ταχυμεταφορικών υπηρεσιών, ο φάκελος μπορεί να παραληφθεί μόνο από τον εκλογέα ή από ρητά εξουσιοδοτημένο για τον σκοπό αυτόν πρόσωπο με εξακρίβωση της ταυτότητάς του από τον διανομέα. Για την εξουσιοδότηση του πρώτου εδαφίου απαιτείται θεώρηση γνησίου υπογραφής από δημόσια αρχή ή μέσω της ηλεκτρονικής πύλης «gov.gr». Εναλλακτικά, ο ανάδοχος παροχής ταχυδρομικών ή ταχυμεταφορικών υπηρεσιών αποστέλλει με μήνυμα στο κινητό τηλέφωνο του εκλογέα, το οποίο έχει δηλωθεί στην ηλεκτρονική εφαρμογή του άρθρου 8, μοναδικό Προσωπικό Αριθμό Ταυτοποίησης (PIN), τον οποίο ο εκλογέας ή το εξουσιοδοτημένο από αυτόν πρόσωπο γνωστοποιεί στον υπάλληλο του αναδόχου.
3. Σε περίπτωση παραβίασης της παρ. 2 επιβάλλεται στον ανάδοχο ή στους ανάδοχους παροχής ταχυδρομικών ή ταχυμεταφορικών υπηρεσιών ποινική ρήτρα ίση με τη διπλάσια της προβλεπόμενης στους Γενικούς Όρους Ανάληψης Μεταφοράς του αναδόχου αποζημίωσης για απώλεια φακέλου, ανά φάκελο για τον οποίο διαπιστώθηκε η παραβίαση.
4. Ο εκλογέας ενημερώνεται με κάθε πρόσφορο μέσο και ιδίως με μήνυμα ηλεκτρονικού ταχυδρομείου για την αποστολή του φακέλου, στο οποίο μπορεί να συμπεριλαμβάνεται σύνδεσμος για την παρακολούθηση της εξέλιξης της αποστολής (tracking).
5. Αποστολή ειδικών φακέλων ψηφοφορίας δύναται να μην πραγματοποιείται σε χώρες που βρίσκονται σε εμπόλεμη κατάσταση. Με κοινή απόφαση των Υπουργών Εξωτερικών και Εσωτερικών, η οποία δημοσιεύεται το αργότερο σαράντα (40) ημέρες πριν από την ημέρα των εκλογών, δύναται να καταρτίζεται κατάλογος χωρών στις οποίες δεν αποστέλλονται ειδικοί φάκελοι ψηφοφορίας.»
2. Στην περ. α) της παρ. 5 του άρθρου 13 του ν. 5083/ 2024, περί της διαδικασίας ψηφοφορίας, προστίθεται δεύτερο εδάφιο και η παρ. 5 διαμορφώνεται ως εξής:
«5. Ο φάκελος επιστροφής επιστολικής ψήφου αποστέλλεται με μέριμνα του εκλογέα μέσω ταχυδρομείου, σύμφωνα με τις οδηγίες που αναγράφονται στα σχετικά έντυπα. Απαγορεύεται η αποστολή του φακέλου από τρίτο πρόσωπο, εκτός αν υπάρχει ρητή εξουσιοδότηση για τον σκοπό αυτόν από τον εκλογέα, αποκλειστικά σε περίπτωση αδυναμίας του να αποστείλει ο ίδιος τον φάκελο. Ειδικά για τις αποστολές εκλογικών φακέλων εντός της Επικράτειας:
α) Ο ανάδοχος ή οι ανάδοχοι των ταχυδρομικών ή ταχυμεταφορικών υπηρεσιών εξακριβώνουν την ταυτότητα του εκλογέα ή την ύπαρξη ρητής εξουσιοδότησης πριν από την παραλαβή του φακέλου επιστροφής επιστολικής ψήφου. Εναλλακτικά, ο ανάδοχος παροχής ταχυδρομικών ή ταχυμεταφορικών υπηρεσιών αποστέλλει με μήνυμα στο κινητό τηλέφωνο του εκλογέα, το οποίο έχει δηλωθεί στην ηλεκτρονική εφαρμογή του άρθρου 8, μοναδικό Προσωπικό Αριθμό Ταυτοποίησης (PIN), τον οποίο ο εκλογέας ή το εξουσιοδοτημένο από αυτόν πρόσωπο γνωστοποιεί στον υπάλληλο του αναδόχου.
β) Δεν είναι επιτρεπτή η αποστολή του φακέλου μέσω μη συμβεβλημένων με το Υπουργείο Εσωτερικών παρόχων ταχυδρομικών ή ταχυμεταφορικών υπηρεσιών.»
Άρθρο 62
Ειδοποίηση διορισμού μελών Επιτροπών Συλλογής Επιστολικής Ψήφου και μελών Εφορευτικών Επιτροπών Διαλογής Επιστολικής Ψήφου - Προσθήκη παρ. 10 στο άρθρο 15 και παρ. 7 στο άρθρο 16 του ν. 5083/2024
1. Στο άρθρο 15 του ν. 5083/2024 (Α΄ 12), περί των Επιτροπών Συλλογής Επιστολικής Ψήφου, προστίθεται παρ. 10 ως εξής:
«10. Ο Πρόεδρος και τα μέλη των Επιτροπών Συλλογής Επιστολικής Ψήφου, καθώς και τα αναπληρωματικά μέλη αυτών, ειδοποιούνται για τον διορισμό τους από τον Εισαγγελέα του Αρείου Πάγου. Οι ανωτέρω ειδοποιήσεις δύνανται να διενεργηθούν και με ηλεκτρονικό τρόπο.»
2. Στο άρθρο 16 του ν. 5083/2024, περί των Εφορευτικών Επιτροπών Διαλογής Επιστολικής Ψήφου, προστίθεται παρ. 7 ως εξής:
«7. Ο Πρόεδρος και τα μέλη των Εφορευτικών Επιτροπών Διαλογής Επιστολικής Ψήφου, καθώς και τα αναπληρωματικά μέλη αυτών, ειδοποιούνται για τον διορισμό τους από τον Εισαγγελέα του Αρείου Πάγου. Οι ανωτέρω ειδοποιήσεις δύνανται να διενεργηθούν και με ηλεκτρονικό τρόπο.»
Άρθρο 63
Ορισμός αναπληρωτή Γενικού Εφόρου - Τροποποίηση παρ. 1 άρθρου 18 ν. 5083/2024
Στην παρ. 1 του άρθρου 18 του ν. 5083/2024 (Α΄ 12), περί του Γενικού Εφόρου παρακολούθησης της διαδικασίας ψηφοφορίας με επιστολική ψήφο, προστίθεται δεύτερο εδάφιο και η παρ. 1 διαμορφώνεται ως εξής:
«1. Ο Πρόεδρος του Αρείου Πάγου ορίζει έναν εκ των Αντιπροέδρων ή μελών του Δικαστηρίου ως Γενικό Έφορο παρακολούθησης της διαδικασίας ψηφοφορίας με επιστολική ψήφο. Με την ίδια απόφαση ορίζεται και αναπληρωτής αυτού.»
Άρθρο 64
Ηλεκτρονική ενημέρωση αντιπροσώπων της δικαστικής αρχής και των εφόρων τους - Τροποποίηση παρ. 13 άρθρου 68 π.δ. 26/2012
Στην παρ. 13 του άρθρου 68 του π.δ. 26/2012 (Α΄ 57), περί του διορισμού των αντιπροσώπων της δικαστικής αρχής και των εφόρων τους, προστίθεται τρίτο εδάφιο και η παρ. 13 διαμορφώνεται ως εξής:
«13. Οι έφοροι και οι τακτικοί ή αναπληρωτές αντιπρόσωποι της δικαστικής αρχής ειδοποιούνται για τον διορισμό τους τουλάχιστον πέντε (5) ημέρες πριν από την ψηφοφορία, από τον Εισαγγελέα του Αρείου Πάγου και είναι υποχρεωμένοι να βρίσκονται στον τόπο του διορισμού τους δύο (2) ημέρες πριν από την ψηφοφορία. Μόλις φτάσουν ειδοποιούν για την άφιξή τους τον Εισαγγελέα της περιφέρειάς τους και τον οικείο Περιφερειάρχη. Οι ανωτέρω ειδοποιήσεις δύνανται να γίνουν και με ηλεκτρονικό τρόπο.»
Άρθρο 65
Προθεσμίες συμπλήρωσης ή τροποποίησης συνδυασμού σε περίπτωση θανάτου υποψηφίου, προσδιορισμού εκλογικών τμημάτων, διορισμού δικαστικών αντιπροσώπων και περιορισμού προεκλογικών εμφανίσεων - Τροποποίηση παρ. 5 και προσθήκη παρ. 11 στο άρθρο 3 του
ν. 4255/2014
1. Στην παρ. 5 του άρθρου 3 του ν. 4255/2014 (Α΄ 89), περί της πρότασης των υποψηφίων, της κατάρτισης και της ανακήρυξης των συνδυασμών, επέρχονται οι ακόλουθες τροποποιήσεις: α) στο δεύτερο εδάφιο, προστίθενται οι λέξεις «του πρώτου εδαφίου», β) προστίθεται τρίτο εδάφιο και η παρ. 5 διαμορφώνεται ως εξής:
«5. Δεν είναι επιτρεπτή η παραίτηση υποψηφίου μετά από την οριστική υποβολή της δήλωσης του συνδυασμού. Ο συνδυασμός δύναται να συμπληρωθεί ή να τροποποιηθεί έως την καταληκτική ημερομηνία του πρώτου εδαφίου της παρ. 8. Η παρ. 11 του άρθρου 34 του π.δ. 26/2012, περί της κατάρτισης των συνδυασμών, δεν εφαρμόζεται.»
2. Στο άρθρο 3 του ν. 4255/2014, προστίθεται παρ. 11 ως εξής:
«11. Για την εκλογή των μελών του Ευρωπαϊκού Κοινοβουλίου:
α) Η προθεσμία της παρ. 2 του άρθρου 55 του π.δ. 26/2012, περί του προσδιορισμού των εκλογικών τμημάτων και καταστημάτων ψηφοφορίας, και οι προθεσμίες των παρ. 6 και 8 του άρθρου 68 του π.δ. 26/2012, περί του διορισμού των αντιπροσώπων της δικαστικής αρχής και των εφόρων τους, ορίζονται σε είκοσι πέντε (25) ημέρες, το αργότερο, μετά από την ημέρα ανακήρυξης από το Α1 Τμήμα του Αρείου Πάγου των υποψηφίων που προτάθηκαν νόμιμα κατά συνδυασμούς σύμφωνα με την παρ. 8 του παρόντος.
β) Η προθεσμία της παρ. 3 του άρθρου 58 του π.δ. 26/2012, περί του διορισμού εφορευτικών επιτροπών, ορίζεται σε τριάντα (30) ημέρες, το αργότερο, μετά από την ημέρα ανακήρυξης από το Α1 Τμήμα του Αρείου Πάγου των υποψηφίων που προτάθηκαν νόμιμα κατά συνδυασμούς σύμφωνα με την παρ. 8 του παρόντος.
γ) Ως καταληκτική προθεσμία για την αποστολή του αντιγράφου της υπεύθυνης δήλωσης του πρώτου εδαφίου της παρ. 1 του άρθρου έκτου του ν. 2196/1994 (Α΄ 41), περί της ανταλλαγής πληροφοριών μεταξύ των κρατών μελών της Ευρωπαϊκής Ένωσης, ορίζεται η προηγουμένη της καταληκτικής προθεσμίας του πρώτου εδαφίου της παρ. 8 του παρόντος.
δ) Ως χρόνος έναρξης εφαρμογής των περιορισμών της παρ. 2 του άρθρου 18 του π.δ. 15/2022 (Α΄ 39), περί των απαγορεύσεων κατά την προεκλογική περίοδο, ορίζεται η επόμενη ημέρα από την ανακήρυξη από το Α1 τμήμα του Αρείου Πάγου των υποψηφίων που προτάθηκαν νόμιμα κατά συνδυασμούς σύμφωνα με την παρ. 8 του παρόντος.»
3. Η ισχύς της παρ. 2 αρχίζει την 6η.4.2024.
Άρθρο 66
Αποζημίωση αναπληρωτή Γενικού Εφόρου και αναπληρωματικών μελών των Εφορευτικών Επιτροπών Διαλογής Επιστολικής Ψήφου και της Επιτροπής Ψηφοδελτίων Επιστολικής Ψήφου - Εξουσιοδοτική διάταξη - 
Τροποποίηση παρ. 1 άρθρου 19 και παρ. 6 άρθρου 36 ν. 5083/2024
1. Στην παρ. 1 του άρθρου 19 του ν. 5083/2024 (Α΄ 12), περί των αποζημιώσεων των εφορευτικών επιτροπών διαλογής επιστολικής ψήφου, της επιτροπής ψηφοδελτίων επιστολικής ψήφου, του Γενικού Εφόρου και των Βοηθών Γενικού Εφόρου, επέρχονται οι ακόλουθες τροποποιήσεις: α) στο μόνο εδάφιο, προστίθενται οι λέξεις «, αναπληρωτές προέδρους», β) προστίθεται δεύτερο εδάφιο και η παρ. 1 διαμορφώνεται ως εξής:
«1. Στους προέδρους, αναπληρωτές προέδρους και τα μέλη των Επιτροπών των άρθρων 15 και 16, στον Γενικό Έφορο και τους Βοηθούς Γενικού Εφόρου του άρθρου 18, στους υπαλλήλους που συνεπικουρούν το έργο της Επιτροπής του άρθρου 15 και το έργο του Γενικού Εφόρου του άρθρου 18, καθώς και στον γραμματέα της Επιτροπής του άρθρου 16 καταβάλλεται αποζημίωση. Αποζημίωση καταβάλλεται και στα αναπληρωματικά μέλη των ανωτέρω επιτροπών, καθώς και στον αναπληρωτή Γενικό Έφορο.»
2. Η παρ. 6 του άρθρου 36 του ν. 5083/2014, περί των εξουσιοδοτικών διατάξεων του Μέρους Α΄ του ν. 5083/ 2024, αντικαθίσταται ως εξής:
«6. Με κοινή απόφαση των Υπουργών Εσωτερικών και Εθνικής Οικονομίας και Οικονομικών, καθορίζεται η αποζημίωση των αναφερόμενων στην παρ. 1 του άρθρου 19 προσώπων.»
Άρθρο 67
Εργαστηριακή παρακολούθηση
των HIV οροθετικών ασθενών
1. Στα Κέντρα Αναφοράς του ιού HIV (AIDS, HIV, Ρετροϊών) που αναγνωρίζονται ως τέτοια δυνάμει της υπουργικής απόφασης των παρ. 1 και 2 του άρθρου 11 του ν. 4633/2019 (Α΄ 161) κατόπιν δημόσιας πρόσκλησης και πληρούν τις ειδικότερες προϋποθέσεις και τη γεωγραφική κατανομή που καθορίζονται από το πρώτο Εθνικό Σχέδιο Δράσης HIV μετά την έναρξη ισχύος του παρόντος ανατίθεται η εργαστηριακή παρακολούθηση των HIV oοροθετικών ατόμων, όπως ορίζεται στο τρίτο εδάφιο της παρούσας. Μέχρι την έκδοση της υπουργικής απόφασης του πρώτου εδαφίου, και πάντως όχι πέραν της 31ης.12.2024, η εργαστηριακή παρακολούθηση των HIV οροθετικών ατόμων ανατίθεται στα Κέντρα Αναφοράς που πληρούν σωρευτικά τις παρακάτω προϋποθέσεις:
α) έχουν ιδρυθεί με απόφαση του Υπουργού Υγείας ως Κέντρα Αναφοράς με αντικείμενο τον ιό HIV,
β) έχουν σε ισχύ προγραμματικές συμβάσεις με τον Εθνικό Οργανισμό Δημόσιας Υγείας (ΕΟΔΥ) για την εκτέλεση εργαστηριακής παρακολούθησης του ιού HIV,
γ) έχουν επιστημονικά υπεύθυνο στην προγραμματική σύμβαση για τη διαχείριση του προγράμματος και την κλινική επίβλεψη του συνόλου του διαγνωστικού έργου του HIV ιατρό με ειδικότητα βιοπαθολογίας (μικροβιολογίας),
δ) έχουν σε ισχύ διαπίστευση από το Εθνικό Σύστημα Διαπίστευσης κατά ΕΛΟΤ EN ISO 15189:2012 σε τουλάχιστον τρεις (3) διαγνωστικές εξετάσεις για τον ιό HIV και
ε) έχουν εκτελέσει τουλάχιστον οκτώ χιλιάδες (8.000) διαγνωστικές εξετάσεις HIV κατά την τελευταία τετραετία στο πλαίσιο προγραμματικών συμβάσεων με τον ΕΟΔΥ.
Ειδικότερα, στα Κέντρα Αναφοράς του πρώτου και του δευτέρου εδαφίου, ανατίθενται:
α) H διεξαγωγή εξετάσεων διαγνωστικής δοκιμασίας αρχικού ορολογικού ελέγχου (HIV Ag/Ab),
β) η διεξαγωγή εξετάσεων επιβεβαιωτικής δοκιμασίας για τον HIV-1, για τον HIV-2 και για την ταυτοποίηση του τύπου της HIV λοίμωξης,
γ) η εργαστηριακή ποσοτική μέτρηση HIV-1 RNA (ιικό φορτίο για τον HIV-1) στο πλάσμα των ασθενών και
δ) ο εργαστηριακός μοριακός έλεγχος γονοτυπικής αντοχής HIV-1 σε αντιρετροϊκή αγωγή.
Για τη διαπίστωση της συνδρομής των προϋποθέσεων του δευτέρου εδαφίου εκδίδεται διαπιστωτική απόφαση του Υπουργού Υγείας, κατόπιν υποβολής αιτήματος από τον επιστημονικά υπεύθυνο του Κέντρου Αναφοράς, το οποίο συνοδεύεται από τα δικαιολογητικά που αποδεικνύουν τη συνδρομή των προϋποθέσεων του δευτέρου εδαφίου.
2. Οι εργαστηριακές εξετάσεις της παρ. 1 εκτελούνται από τα Κέντρα Αναφοράς υπό την ευθύνη επιστημονικά υπευθύνου, ο οποίος είναι ιατρός με ειδικότητα βιοπαθολογίας (μικροβιολογία), ενεργό μέλος Διδακτικού Ερευνητικού Προσωπικού του Εργαστηρίου όπου λειτουργεί το Κέντρο Αναφοράς και διαθέτει τη μεγαλύτερη εμπειρία στη θέση επιστημονικά υπευθύνου στο συγκεκριμένο Κέντρο Αναφοράς από το έτος 2020. Για τη διενέργεια των εξετάσεων και των ιατρικών πράξεων εφαρμόζονται οι όροι και η διαδικασία της απόφασης του άρθρου 83 του ν. 4600/2019 (Α΄ 43), περί σύστασης Εθνικού Μητρώου Ασθενών με HIV.
3. Η δαπάνη της αποζημίωσης για τη δράση της παρ. 1 βαρύνει τον προϋπολογισμό του ΕΟΔΥ. Εναλλακτικώς, δύναται να καλύπτεται από χρηματοδοτούμενα ή συγχρηματοδούμενα προγράμματα της Ευρωπαϊκής Ένωσης ή από το Ταμείο Ανάκαμψης και Ανθεκτικότητας.
4. Η διαδικασία αποζημίωσης διενεργείται μέσω του ΕΟΔΥ με τον ορισμό πενταμελών επιτροπών παρακολούθησης, μίας (1) για κάθε Κέντρο Αναφοράς της παρ. 1. Τρία (3) μέλη των επιτροπών του πρώτου εδαφίου με τα αναπληρωματικά τους ορίζονται με απόφαση του Διοικητικού Συμβουλίου του ΕΟΔΥ. Δύο (2) μέλη με τα αναπληρωματικά τους ορίζονται με απόφαση των Διευθύνσεων των αντίστοιχων εργαστηρίων. Η αρμοδιότητα των επιτροπών παρακολούθησης συνίσταται στον συντονισμό και την παρακολούθηση όλων των εργασιών που απαιτούνται για την εκτέλεση των καθηκόντων των περ. α) έως δ) του τρίτου εδαφίου της παρ. 1, την τήρηση των όρων, τη διαπίστωση της ολοκλήρωσης των εκατέρωθεν υποχρεώσεων, καθώς και την επίλυση κάθε διαφοράς μεταξύ των συνεργαζόμενων φορέων που προκύπτει σχετικά με την ερμηνεία του παρόντος και τον τρόπο εφαρμογής του.
Οι λεπτομέρειες της συνεργασίας μεταξύ του ΕΟΔΥ και των Κέντρων Αναφοράς της παρ. 1 καθορίζονται μέσω σύναψης μνημονίου συνεργασίας μεταξύ των αντίστοιχων φορέων (Κέντρα Αναφοράς και ΕΟΔΥ).
5. Με απόφαση του Υπουργού Υγείας, κατόπιν σύμφωνης γνώμης των Κέντρων Αναφοράς της παρ. 1 και του ΕΟΔΥ, καθορίζονται το ύψος της αποζημίωσης και ο αριθμός δειγμάτων ανά είδος εξέτασης, ανά εργαστήριο και ανά έτος. Ο αριθμός των δειγμάτων ανά είδος εξέτασης ανά εργαστήριο μπορεί να μεταβάλλεται εντός του έτους ανάλογα με τις ανάγκες είτε χωρίς νέα απόφαση του Υπουργού Υγείας, εφόσον ο συνολικός ανά εργαστήριο και έτος προϋπολογισμός δεν τροποποιείται, είτε με τροποποίηση της σχετικής απόφασης.
6. Οι προγραμματικές συμβάσεις μεταξύ του ΕΟΔΥ και των Κέντρων Αναφοράς που περιλαμβάνονται στη διαπιστωτική απόφαση του Υπουργού Υγείας της παρ. 1 που αποσκοπούν στην κάλυψη των εργαστηριακών εξετάσεων της παρ. 1 και είναι σε ισχύ, λήγουν αυτοδίκαια με την έκδοση της διαπιστωτικής απόφασης του Υπουργού Υγείας της παρ. 1.
Κατ’ εξαίρεση του πρώτου εδαφίου:
α) Οι δαπάνες που έχουν εκτελεστεί μέχρι την έκδοση της διαπιστωτικής απόφασης της παρ. 1, αποζημιώνονται όπως προβλέπεται στις σχετικές προγραμματικές συμβάσεις.
β) Οι διαγωνιστικές διαδικασίες για προμήθειες που βρίσκονται σε εξέλιξη ή έχουν ολοκληρωθεί για την κάλυψη των αναγκών των συγκεκριμένων προγραμματικών συμβάσεων παραμένουν σε ισχύ και καλύπτουν μέχρι εξαντλήσεώς τους τις εργαστηριακές ανάγκες της παρ. 1.
Μέχρι την έκδοση της απόφασης της παρ. 5, το ύψος της αποζημίωσης και ο αριθμός δειγμάτων ανά είδος εξέτασης ανά έτος ορίζονται ίσοι με το ύψος της αποζημίωσης και τον αριθμό δειγμάτων ανά είδος εξέτασης ανά έτος που έχει καθοριστεί στις προγραμματικές συμβάσεις μεταξύ ΕΟΔΥ και των αντίστοιχων με τα Κέντρα Αναφοράς της παρούσας φορέων που ήταν σε ισχύ έως την έκδοση της διαπιστωτικής απόφασης της παρ. 1.
7. Μέχρι την υπογραφή μνημονίου συνεργασίας του πέμπτου εδαφίου της παρ. 4, η συνεργασία του ΕΟΔΥ και αντίστοιχων με τα Κέντρα Αναφοράς της παρούσας φορέων για την εκτέλεση των εξετάσεων της παρ. 1 και για όσες λεπτομέρειες απαιτούνται για την ορθή λειτουργία και δεν καλύπτονται από το παρόν, διέπεται από τους όρους που είχαν οριστεί στις προγραμματικές συμβάσεις μεταξύ του ΕΟΔΥ και των αντίστοιχων με τα Κέντρα Αναφοράς φορέων που ήταν σε ισχύ έως την έκδοση της διαπιστωτικής απόφασης της παρ. 1.
8. Περαιτέρω ανάγκες κάλυψης εξετάσεων της παρ. 1 που δεν καλύπτονται αριθμητικά από τις αποφάσεις του πρώτου εδαφίου της παρ. 5, δύνανται να καλυφθούν είτε δυνάμει του τελευταίου εδαφίου της παρ. 5 είτε από προγραμματικές συμβάσεις μεταξύ του ΕΟΔΥ και αναγνωρισμένων Κέντρων Αναφοράς.
Άρθρο 68
Παράταση συμβάσεων για τον oρολογικό έλεγχο των ομάδων του εθελοντικά προσφερόμενου αίματος προς μετάγγιση
1. Παρατείνεται, κατά παρέκκλιση κάθε γενικής και ειδικής διάταξης, από τη λήξη τους και έως την 30ή.6.2024 η διάρκεια ισχύος των υπ’ αρ. 02/2018-1 και 02/2018-2 συμβάσεων του Εθνικού Κέντρου Αιμοδοσίας (Ε.ΚΕ.Α.), που έχουν συναφθεί σε συνέχεια της υπ’ αρ. 02/2018 διακήρυξης του Ε.ΚΕ.Α. για την προμήθεια αντιδραστηρίων ομάδων αίματος με συνοδό εξοπλισμό, τεχνικές στηλών και στερεάς φάσης, οι οποίες έληξαν την 31η.3.2024.
2. Αν ολοκληρωθεί, πριν από την παρέλευση της ανωτέρω προτεινόμενης ημερομηνίας, ήτοι την 30ή.6.2024, η εν εξελίξει διαγωνιστική διαδικασία για τη σύναψη συμβάσεων με το ίδιο αντικείμενο με τις προτεινόμενες συμβάσεις της παρ. 1, επέρχεται αυτοδίκαιη λήξη αυτών αζημίως για το Ε.ΚΕ.Α..
Άρθρο 69
Αυτοδίκαιη λύση συμβάσεων παρόχων υπηρεσιών με Ε.Ο.Π.Υ.Υ. σε περίπτωση εκ μέρους τους άρνησης παροχής υπηρεσιών ή εκτέλεσης των παραπεμπτικών σε δικαιούχους περίθαλψης του Ε.Ο.Π.Υ.Υ.
Συμβάσεις παρόχων με τον Ε.Ο.Π.Υ.Υ., οι οποίοι αρνούνται την παροχή υπηρεσιών ή την εκτέλεση των παραπεμπτικών σε δικαιούχους περίθαλψης του Ε.Ο.Π.Υ.Υ. κατά παράβαση των όρων των συναφθεισών συμβάσεων και της υπό στοιχεία ΓΠ 80157/31.10.2018 κοινής απόφασης των αναπληρωτών Υπουργών Οικονομικών και Υγείας με θέμα «Ενιαίος Κανονισμός Παροχών Υγείας (ΕΚΠΥ) του Ε.Ο.Π.Υ.Υ.» (Β΄4898) λύονται αυτοδικαίως και αζημίως για τον Ε.Ο.Π.Υ.Υ. και οι πάροχοι αποκλείονται της δυνατότητας σύναψης νέας σύμβασης για διάστημα δεκαοκτώ (18) μηνών από την ημερομηνία διαπίστωσης της παράβασης. Η λύση της σύμβασης διαπιστώνεται με απόφαση του Διοικητικού Συμβουλίου του Ε.Ο.Π.Υ.Υ. μετά από εισήγηση του Προϊσταμένου της Διεύθυνσης Συμβάσεων.
Άρθρο 70
Παράταση προθεσμίας διευκόλυνσης πρόσβασης σε χρηματοδότηση των κατά κύριο επάγγελμα αγροτών και παράταση δυνατότητας έγγραφης υποβολής των αιτήσεων υπαγωγής ακίνητης περιουσίας - Τροποποίηση του άρθρου εικοστού τρίτου της από 13 Απριλίου 2020 Πράξης Νομοθετικού Περιεχομένου και παρ. 6 άρθρου 2Α
ν. 4061/2012
1. Η προθεσμία του άρθρου εικοστού τρίτου της από 13 Απριλίου 2020 Πράξης Νομοθετικού Περιεχομένου (Α΄ 84), η οποία κυρώθηκε με το άρθρο 1 του ν. 4690/ 2020 (Α΄ 104), περί διευκόλυνσης πρόσβασης σε χρηματοδότηση των κατά κύριο επάγγελμα αγροτών, παρατείνεται από τη λήξη της, και το άρθρο εικοστό τρίτο διαμορφώνεται ως εξής:
«Άρθρο εικοστό τρίτο
Διευκόλυνση πρόσβασης σε χρηματοδότηση των κατά κύριο επάγγελμα αγροτών
Κατ’ εξαίρεση του πρώτου εδαφίου του άρθρου 27 του ν. 4611/2019 (Α΄ 73), επιτρέπεται μέχρι τις 31 Δεκεμβρίου 2024 η σύναψη και ανανέωση συμβάσεων δανείων, πιστώσεων και χρηματοδοτήσεων από τράπεζες και λοιπά πιστωτικά ιδρύματα με αντισυμβαλλόμενους κατά κύριο επάγγελμα αγρότες για ποσό μέχρι είκοσι πέντε χιλιάδες (25.000) ευρώ, καθώς και η εκταμίευση των σχετικών πιστώσεων, χωρίς την προσκόμιση αποδεικτικού ασφαλιστικής ενημερότητας από τον χρηματοδοτούμενο.»
2. Στο πρώτο εδάφιο της παρ. 6 του άρθρου 2Α του ν. 4061/2012 (Α΄ 66), περί δυνατότητας έγγραφης υποβολής των αιτήσεων υπαγωγής ακίνητης περιουσίας στον ν. 4061/2012, οι λέξεις «τριών (3) μηνών» αντικαθίστανται με τις λέξεις «έξι (6) μηνών», διορθώνεται η παραπομπή ως προς την έναρξη ισχύος, και η παρ. 6 διαμορφώνεται ως εξής:
«6. Για χρονικό διάστημα έξι (6) μηνών από την έναρξη ισχύος της παρ. 7, οι αιτήσεις της παρ. 1 μπορούν να υποβάλλονται και εγγράφως μέσω μηνύματος ηλεκτρονικού ταχυδρομείου ή ταχυδρομικής αποστολής ή κατάθεσης στην υπηρεσία. Μετά από την παρέλευση του χρονικού διαστήματος του πρώτου εδαφίου οι αιτήσεις υποβάλλονται αποκλειστικά στην ψηφιακή πλατφόρμα της παρ. 1.»
ΜΕΡΟΣ Γ΄
ΤΕΛΙΚΕΣ ΔΙΑΤΑΞΕΙΣ
ΚΕΦΑΛΑΙΟ Α΄
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 71
Εξουσιοδοτική διάταξη - Τροποποίηση περ. α) παρ. 4 άρθρου 71 ν. 4931/2022
Η περ. α) της παρ. 4 του άρθρου 71 του ν. 4931/2022 (Α΄ 94), περί καθορισμού της διάρθρωσης της Αυτοτελούς Διεύθυνσης Ελέγχου Συμβάσεων και Παρόχων του Εθνικού Οργανισμού Παροχής Υπηρεσιών Υγείας, τροποποιείται, ως προς την καταληκτική ημερομηνία ισχύος της απόφασης του Διοικητικού Συμβουλίου του Ε.Ο.Π.Υ.Υ., και διαμορφώνεται ως εξής:
«α) Με απόφαση του Δ.Σ. του Ε.Ο.Π.Υ.Υ., η οποία ισχύει έως την έκδοση του προεδρικού διατάγματος του Οργανισμού του Ε.Ο.Π.Υ.Υ., και πάντως όχι πέραν της 31ης.12.2024, καθορίζεται η διάρθρωση σε Τμήματα τα οποία δεν μπορούν να υπερβαίνουν τα πέντε (5) σε αριθμό της Αυτοτελούς Διεύθυνσης Ελέγχου Συμβάσεων και Παρόχων της παρ. 3 του άρθρου 30 και κατανέμονται οι αρμοδιότητες της εν λόγω Διεύθυνσης μεταξύ αυτών.»
Άρθρο 72
Εξουσιοδοτική διάταξη - Προσθήκη παρ. 11 στο άρθρο 105 του ν. 5041/2023
Στο άρθρο 105 του ν. 5041/2023 (Α΄ 87), περί εξουσιοδοτικών διατάξεων, προστίθεται παρ. 11 ως εξής:
«11. Με απόφαση του Υπουργού Υγείας, η οποία εκδίδεται εντός δώδεκα (12) μηνών από την έναρξη ισχύος του παρόντος, καθορίζονται οι όροι, οι προϋποθέσεις, οι προδιαγραφές και κάθε άλλη αναγκαία λεπτομέρεια για την εφαρμογή του άρθρου 99.»
Άρθρο 73
Εξουσιοδοτικές διατάξεις - Τροποποίηση παρ. 4 άρθρου 70 ν. 4999/2022
Στην παρ. 4 του άρθρου 70 του ν. 4999/2022 (Α΄ 225) περί εξουσιοδοτικών διατάξεων, επέρχονται οι ακόλουθες τροποποιήσεις: α) το περιεχόμενο της παραγράφου τίθεται ως περ. β) και στο τέλος αυτής οι λέξεις «για την εφαρμογή του άρθρου 15» αντικαθίστανται από τις λέξεις «για την εφαρμογή της παρ. 2 του άρθρου 15», 
β) προστίθεται περ. α) και η παρ. 4 διαμορφώνεται ως εξής:
«4.α) Με απόφαση του Υπουργού Υγείας καθορίζονται οι όροι, οι προϋποθέσεις, η διαδικασία τοποθέτησης των ειδικευόμενων ιατρών ή οδοντιάτρων, καθώς και των ιατρών της παρ. 3 του άρθρου 82 του ν. 2071/1992 (Α΄ 123), του άρθρου 22 του ν. 3209/2003 (Α΄ 304), του άρθρου 42 του ν. 4238/2014 (Α΄ 38) και της παρ. 1 του άρθρου 92 του ν. 4850/2021 (Α΄ 208), για άσκηση προς απόκτηση ιατρικής ή οδοντιατρικής ειδικότητας, σύμφωνα με την παρ. 1 του άρθρου 15, στα νοσοκομεία ή σε φορείς της χώρας που έχουν αναγνωριστεί ως κατάλληλα για χορήγηση ιατρικής ή οδοντιατρικής ειδικότητας, καθώς και κάθε άλλη σχετική λεπτομέρεια για την εφαρμογή της παρ. 1 του άρθρου 15.
β) Με κοινή απόφαση των Υπουργών Υγείας και Ψηφιακής Διακυβέρνησης και των κατά περίπτωση συναρμόδιων Υπουργών καθορίζονται η λειτουργία της ειδικής ηλεκτρονικής εφαρμογής της παρ. 2 του άρθρου 15 για την υποβολή αιτήσεων των ιατρών ή οδοντιάτρων προς απόκτηση ειδικότητας και την τήρηση καταλόγων αναμονής των ιατρών προς απόκτηση ειδικότητας, η διαδικασία υποβολής αιτήσεων μέσω αυτής, η επεξεργασία των δεδομένων προσωπικού χαρακτήρα των υποκειμένων των δεδομένων και, ιδίως, ο τρόπος ταυτοποίησής τους, οι αναγκαίες διαλειτουργικότητες με πληροφοριακά συστήματα φορέων του δημόσιου τομέα, καθώς και τα σχετικά τεχνικά και οργανωτικά μέτρα ασφαλείας, και ρυθμίζεται κάθε άλλη αναγκαία λεπτομέρεια για την εφαρμογή της παρ. 2 του άρθρου 15.»
ΚΕΦΑΛΑΙΟ Β΄
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 74
Καταργούμενες διατάξεις
1. Η περ. ζ) της παρ. 1 του άρθρου 12 του ν. 4865/2021 (Α΄ 238), περί των αρμοδιοτήτων του Προέδρου του Διοικητικού Συμβουλίου της Εθνικής Κεντρικής Αρχής Προμηθειών Υγείας, καταργείται.
2. Το άρθρο 30 του ν. 3846/2010 (Α΄ 66), περί υποχρέωσης των Ιδιωτικών Μονάδων Χρόνιας Αιμοκάθαρσης που λειτουργούν βάσει του π.δ. 225/2000 (Α΄ 194) καταβολής του πέντε τοις εκατό (5%) των νοσηλίων που εισπράττουν στο Δημόσιο, καταργείται από την 1η.7.2023. Καταβληθέντα, από 1ης.7.2023 μέχρι και την έναρξη ισχύος του παρόντος, ποσά δύνανται να επιστρέφονται ή να συμψηφίζονται με οφειλές προς το Δημόσιο, σύμφωνα με τον Κώδικα Είσπραξης Δημοσίων Εσόδων (ν. 4978/2022, Α΄ 190).
3. Η παρ. 13 του άρθρου 21 του ν. 4865/2021, περί εξουσιοδοτικής διάταξης για τον καθορισμό του ύψους των αμοιβών των μελών των επιτροπών της παρ. 3 του άρθρου 19 του ίδιου νόμου, καταργείται.
ΜΕΡΟΣ Δ΄
ΕΝΑΡΞΗ ΙΣΧΥΟΣ
Άρθρο 75
Έναρξη ισχύος
1. Με την επιφύλαξη της παρ. 2, η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
2. Ειδικώς:
α) Η ισχύς της παρ. 3 του άρθρου 29 του ν. 4958/2022 (Α΄ 142), όπως προστίθεται με το άρθρο 11 του παρόντος, ισχύει από 21.7.2022.
β) Η ισχύς του άρθρου 38 άρχεται από 9.3.2019.
γ) Η ισχύς του άρθρου 59 άρχεται από 1ης.4.2024. 
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 13 Απριλίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																						




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 13 Απριλίου 2024
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

