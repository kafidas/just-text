NOMOΣ ΥΠ’ ΑΡΙΘΜ. 5086	
Εθνική Αρχή Κυβερνοασφάλειας και λοιπές 
διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΟΡΓΑΝΩΣΗ ΣΥΣΤΗΜΑΤΟΣ ΔΙΑΚΥΒΕΡΝΗΣΗΣ ΣΧΕΤΙΚΑ ΜΕ ΤΗΝ ΚΥΒΕΡΝΟΑΣΦΑΛΕΙΑ
ΚΕΦΑΛΑΙΟ Α’: ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β’: ΣΥΣΤΑΣΗ ΚΑΙ ΟΡΓΑΝΩΣΗ ΝΟΜΙΚΟΥ ΠΡΟΣΩΠΟΥ ΔΗΜΟΣΙΟΥ ΔΙΚΑΙΟΥ ΜΕ ΤΗΝ ΕΠΩΝΥΜΙΑ «ΕΘΝΙΚΗ ΑΡΧΗ ΚΥΒΕΡΝΟΑΣΦΑΛΕΙΑΣ»
Άρθρο 3 Σύσταση Εθνικής Αρχής Κυβερνοασφάλειας
Άρθρο 4 Σκοπός και αρμοδιότητες
Άρθρο 5 Όργανα διοίκησης
Άρθρο 6 Προσόντα, κωλύματα και ασυμβίβαστα Διοικητή
Άρθρο 7 Αρμοδιότητες Διοικητή
Άρθρο 8 Προσόντα, κωλύματα και ασυμβίβαστα Υποδιοικητών
Άρθρο 9 Γραφείο Διοικητή και Υποδιοικητών
ΚΕΦΑΛΑΙΟ Γ’: ΟΡΓΑΝΩΤΙΚΑ ΘΕΜΑΤΑ ΤΗΣ ΕΘΝΙΚΗΣ ΑΡΧΗΣ ΚΥΒΕΡΝΟΑΣΦΑΛΕΙΑΣ
Άρθρο 10 Οργάνωση και διάρθρωση
Άρθρο 11 Εσωτερικός έλεγχος
Άρθρο 12 Γραφείο Νομικού Συμβουλίου του Κράτους
Άρθρο 13 Προσωπικό
Άρθρο 14 Καθήκον εχεμύθειας
Άρθρο 15 Πόροι
ΚΕΦΑΛΑΙΟ Δ’: ΠΑΡΕΜΒΑΣΕΙΣ ΣΤΟ ΝΟΜΟΘΕΤΙΚΟ ΠΛΑΙΣΙΟ ΤΩΝ Ν. 4310/2014, 4577/2018, 4070/2012, 5002/2022 ΠΡΟΣ ΕΝΑΡΜΟΝΙΣΗ ΜΕ ΤΗ ΣΥΣΤΑΣΗ ΕΘΝΙΚΗΣ ΑΡΧΗΣ ΚΥΒΕΡΝΟΑΣΦΑΛΕΙΑΣ
Άρθρο 16 Ένταξη της Εθνικής Αρχής Κυβερνοασφάλειας στους τεχνολογικούς φορείς του ν. 4310/2014 - Προσθήκη περ. 7 στην παρ. Β’ του άρθρου 13Α του ν. 4310/2014
Άρθρο 17 Αρμοδιότητα επιβολής κυρώσεων - Τροποποίηση παρ. 1 άρθρου 15 ν. 4577/2018
Άρθρο 18 Επιχορήγηση Εθνικής Αρχής Κυβερνοασφάλειας - Προσθήκη παρ. 12 στο άρθρο 75 του ν. 4070/2012
Άρθρο 19 Συγκρότηση και λειτουργία Επιτροπής Συντονισμού για θέματα Κυβερνοασφάλειας - Τροποποίηση παρ. 1 άρθρου 23 ν. 5002/2022
ΚΕΦΑΛΑΙΟ Ε’: ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 20 Εξουσιοδοτικές διατάξεις
Άρθρο 21 Μεταβατικές διατάξεις
Άρθρο 22 Καταργούμενες διατάξεις
ΜΕΡΟΣ Β’: ΛΟΙΠΕΣ ΡΥΘΜΙΣΕΙΣ ΓΙΑ ΤΗΝ ΨΗΦΙΑΚΗ ΔΙΑΚΥΒΕΡΝΗΣΗ
Άρθρο 23 Σκοπός
Άρθρο 24 Αντικείμενο
Άρθρο 25 Διαδικασία ηλεκτρονικής υποβολής φακέλων δορυφορικών δικτύων - Τροποποίηση παρ. 5 άρθρου 119 ν. 4727/2020
Άρθρο 26 Διεθνής ευθύνη για ζημίες - Τροποποίηση παρ. 1 άρθρου 11 ν. 4508/2017
Άρθρο 27 Καθορισμός όρων πρόσβασης σε υλική υποδομή φορέων εκμετάλλευσης δικτύου - Προσθήκη παρ. 13 στο άρθρο 3 του ν. 4463/2017
Άρθρο 28 Ταχύτερη διεκπεραίωση του έργου της ψηφιοποίησης αρχείων Υποθηκοφυλακείων
Άρθρο 29 Ρυθμίσεις για το νομικό πρόσωπο δημοσίου δικαίου με την επωνυμία «Ελληνικό Κτηματολόγιο» -Τροποποίηση παρ. 5 άρθρου 14 ν. 2664/1998, παρ. 3 άρθρου 20 ν. 4512/2018 και παρ. 4 άρθρου 29 ν. 4821/2021
Άρθρο 30 Ημερομηνία έναρξης παραγωγικής λειτουργίας της πλατφόρμας έκδοσης πιστοποιητικού οικονομικής ενημερότητας - Τροποποίηση παρ. 4 άρθρου 22 ν. 4934/2022
ΜΕΡΟΣ Γ’: ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
Άρθρο 31 Προθεσμία εγγραφής και ανανέωσης εγγραφής στο Μητρώο Ηλεκτρονικού Τύπου - Τροποποίηση παρ. 1 άρθρου 14 ν. 5005/2022 - Προσαρμογή των επιχειρήσεων ηλεκτρονικού τύπου στο Μητρώο Ηλεκτρονικού Τύπου - Μεταβατική διάταξη - Τροποποίηση παρ. 2 άρθρου 28 ν. 5005/2022
Άρθρο 32 Ρύθμιση για προσωπικό προερχόμενο από την Εθνική Υπηρεσία Πληροφοριών - Τροποποίηση άρθρου 74 ν. 4873/2021
Άρθρο 33 Ωράριο εργασίας του προσωπικού της Εθνικής Υπηρεσίας Πληροφοριών - Προσθήκη παρ. 5 στο άρθρο 11 του ν. 3469/2008
Άρθρο 34 Κλινικός και διοικητικός έλεγχος και εκκαθάριση δαπανών υγείας σε πραγματικό χρόνο - Αντικατάσταση περ. γ) παρ. 7 άρθρου 90 ν. 4368/2016
Άρθρο 35 Φορείς υλοποίησης και λοιπές τροποποιήσεις στη Δράση «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας» - Τροποποίηση παρ. 3, 10, 10Α και 11 άρθρου 36 ν. 4958/2022
Άρθρο 36 Χρονική εφαρμογή ειδικής εισφοράς ανά θερμική μεγαβατώρα υπέρ του Ταμείου Ενεργειακής Μετάβασης στις εταιρείες ηλεκτροπαραγωγής - Μεταβατική διάταξη - Κατάργηση άρθρου 62 ν. 4986/2022
Άρθρο 37 Ψηφιακή κάρτα για τη στήριξη περιοχών που πλήττονται από φυσικές καταστροφές - Προσθήκη άρθρου 6Β στον ν. 4797/2021
Άρθρο 38 Χορήγηση ενισχύσεων σε επιχειρήσεις και αγροτικές εκμεταλλεύσεις με οικονομικές απώλειες σε περιοχές που επλήγησαν από φυσικές καταστροφές - Προσθήκη άρθρου 6Γ στον ν. 4797/2021
Άρθρο 39 Παράταση της διάρκειας ισχύος των συμβάσεων ιατρών του Εθνικού Οργανισμού Δημόσιας Υγείας για κάλυψη των αναγκών των δομών της παρ. 4 του άρθρου 8 του ν. 4375/2016 και των συμβάσεων εργασίας του αναγκαίου προσωπικού προς υλοποίηση του προγράμματος με αντικείμενο τη διασφάλιση της δημόσιας υγείας και την κάλυψη των υγειονομικών αναγκών των προσφύγων και μεταναστών - Παράταση πράξεων παραχώρησης ακινήτων του Δημοσίου - Τροποποίηση άρθρου 136 ν. 5003/2022
ΜΕΡΟΣ Δ’: ΕΝΑΡΞΗ ΙΣΧΥΟΣ
Άρθρο 40 Έναρξη ισχύος
ΜΕΡΟΣ Α’
ΟΡΓΑΝΩΣΗ ΣΥΣΤΗΜΑΤΟΣ ΔΙΑΚΥΒΕΡΝΗΣΗΣ ΣΧΕΤΙΚΑ ΜΕ ΤΗΝ ΚΥΒΕΡΝΟΑΣΦΑΛΕΙΑ
ΚΕΦΑΛΑΙΟ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος Μέρους είναι:
α) Η οργάνωση ενός λειτουργικού συστήματος σχετικά με την κυβερνοασφάλεια, μέσω του εκσυγχρονισμού και της ενίσχυσης των δυνατοτήτων της αρμόδιας Εθνικής Αρχής Κυβερνοασφάλειας, η οποία καθίσταται νομικό πρόσωπο δημοσίου δικαίου (Ν.Π.Δ.Δ.), προκειμένου να καταστεί αποτελεσματικότερη η άσκηση των καθηκόντων της.
β) Η διατήρηση και ενίσχυση της εμπιστοσύνης των πολιτών στις ψηφιακές υπηρεσίες, μέσω του καθορισμού ενός διαφανούς πλαισίου ρόλων, ευθυνών και λογοδοσίας για την εμπιστευτικότητα, διαθεσιμότητα και ακεραιότητα των δεδομένων κρίσιμων ψηφιακών συστημάτων.
Άρθρο 2
Αντικείμενο
Αντικείμενο του παρόντος Μέρους είναι:
α) Η σύσταση του νομικού προσώπου δημοσίου δικαίου με την επωνυμία «Εθνική Αρχή Κυβερνοασφάλειας».
β) Η ρύθμιση βασικών οργανωτικών ζητημάτων σχετικά με το προσωπικό, τη διοίκηση και τη λειτουργία του.
ΚΕΦΑΛΑΙΟ Β’
ΣΥΣΤΑΣΗ ΚΑΙ ΟΡΓΑΝΩΣΗ ΝΟΜΙΚΟΥ ΠΡΟΣΩΠΟΥ ΔΗΜΟΣΙΟΥ ΔΙΚΑΙΟΥ 
ΜΕ ΤΗΝ ΕΠΩΝΥΜΙΑ 
«ΕΘΝΙΚΗ ΑΡΧΗ ΚΥΒΕΡΝΟΑΣΦΑΛΕΙΑΣ»
Άρθρο 3
Σύσταση Εθνικής Αρχής Κυβερνοασφάλειας
1. Συστήνεται νομικό πρόσωπο δημοσίου δικαίου (Ν.Π.Δ.Δ.) με την επωνυμία «Εθνική Αρχή Κυβερνοασφάλειας» (Αρχή). Για τις σχέσεις της με την αλλοδαπή, η Αρχή χρησιμοποιεί την επωνυμία «National Cybersecurity Authority (NCSA)». Η Αρχή εποπτεύεται από τον Υπουργό Ψηφιακής Διακυβέρνησης και εδρεύει στην Αθήνα.
2. Η Αρχή:
α) Ανήκει στον δημόσιο τομέα της περ. α’ και ειδικώς στον υποτομέα της Κεντρικής Κυβέρνησης της περ. γ’ της παρ. 1 του άρθρου 14 του ν. 4270/2014 (Α’ 143) και στους τεχνολογικούς φορείς της παρ. B’ του άρθρου 13Α του ν. 4310/2014 (Α’ 258), σύμφωνα με το άρθρο 16 του παρόντος.
β) Απολαμβάνει όλων των διοικητικών, οικονομικών και δικαστικών ατελειών, καθώς και των δικονομικών και ουσιαστικών προνομίων του δημοσίου.
3. Όπου στην κείμενη νομοθεσία γίνεται αναφορά στη Γενική Διεύθυνση Κυβερνοασφάλειας του Υπουργείου Ψηφιακής Διακυβέρνησης ή την Εθνική Αρχή Κυβερνοασφάλειας, νοείται η Αρχή του παρόντος.
Άρθρο 4
Σκοπός και αρμοδιότητες
1. Σκοπός της Αρχής είναι η οργάνωση, ο συντονισμός, η εφαρμογή και ο έλεγχος ενός ολοκληρωμένου πλαισίου στρατηγικών, μέτρων και δράσεων για την επίτευξη υψηλού επιπέδου κυβερνοασφάλειας στη χώρα, σε επίπεδο πρόληψης, προστασίας, αποτροπής, εντοπισμού, αντιμετώπισης, αποκατάστασης και ανάκαμψης από κυβερνοεπιθέσεις.
2. Για την εκπλήρωση του σκοπού της η Αρχή ιδίως:
α) Χαράσσει την ενιαία πολιτική κυβερνοασφάλειας στο πλαίσιο της Στρατηγικής Εθνικής Ασφάλειας που διαμορφώνεται από το Κυβερνητικό Συμβούλιο Εθνικής Ασφάλειας, σύμφωνα με την παρ. 5 του άρθρου 7 του ν. 4622/2019 (Α’ 133).
β) Διαμορφώνει, συντάσσει και επικαιροποιεί την Εθνική Στρατηγική Κυβερνοασφάλειας που προβλέπεται στο άρθρο 6 του ν. 4577/2018 (Α’ 199) και συντονίζει, επιβλέπει και αξιολογεί την εφαρμογή της, υποβάλλοντας αναφορές στην Επιτροπή Συντονισμού για θέματα Κυβερνοασφάλειας του άρθρου 22 του ν. 5002/2022 (Α’ 228) και στον Υπουργό Ψηφιακής Διακυβέρνησης.
γ) Εισηγείται στον Υπουργό Ψηφιακής Διακυβέρνησης την πρόταση νομοθετικών μέτρων και την έκδοση κανονιστικών πράξεων που αφορούν στον τομέα της κυβερνοασφάλειας, καθώς και στην Επιτροπή Συντονισμού του άρθρου 23 του ν. 5002/2022 οποιοδήποτε θέμα άπτεται της κυβερνοασφάλειας για τα θέματα των αρμοδιοτήτων της Eπιτροπής, όπως αυτές προβλέπονται στο άρθρο 22 του ν. 5002/2022.
δ) Αναπτύσσει και προτείνει στα κατά περίπτωση αρμόδια όργανα ολοκληρωμένο πλαίσιο κινήτρων για επενδύσεις στον τομέα της κυβερνοασφάλειας, σε συνεργασία με το Υπουργείο Εθνικής Οικονομίας και Οικονομικών, το Υπουργείο Ανάπτυξης και τους εποπτευόμενους φορείς τους και διαχειρίζεται την εθνική κοινότητα κυβερνοασφάλειας, όπως ορίζεται στο άρθρο 8 του Κανονισμού (ΕΕ) 2021/887 της 20ής Μαΐου 2021 για τη σύσταση του Ευρωπαϊκού Κέντρου Αρμοδιότητας για Βιομηχανικά, Τεχνολογικά και Ερευνητικά Θέματα Κυβερνοασφάλειας και του δικτύου εθνικών κέντρων συντονισμού (L 202).
ε) Προάγει την εκπαίδευση, την ενημέρωση και την ευαισθητοποίηση σε θέματα κυβερνοασφάλειας.
στ) Καθορίζει τις προτεραιότητες και ενισχύει την επιστημονική έρευνα και την ανάπτυξη δυνατοτήτων, καινοτόμων υπηρεσιών, λύσεων, εφαρμογών και εξοπλισμού στο πλαίσιο του σκοπού της.
ζ) Αναπτύσσει συνεργασίες με δημόσιους, ιδιωτικούς, ακαδημαϊκούς και ερευνητικούς φορείς.
η) Διαμορφώνει και παρακολουθεί το πλαίσιο τεχνικών μέτρων και απαιτήσεων ασφαλείας συστημάτων Τεχνολογιών Πληροφορικής και Επικοινωνιών.
θ) Λαμβάνει, ιδίως, τεχνικά μέτρα αποτροπής και αντιμετώπισης του κυβερνοεγκλήματος σε συνεργασία με άλλες αρμόδιες αρχές και υπηρεσίες, και ιδίως με την Ελληνική Αστυνομία.
ι) Ασκεί ελεγκτικές αρμοδιότητες, διενεργεί επιθεωρήσεις και επιβάλλει κυρώσεις στο πλαίσιο του ελέγχου συμμόρφωσης προς το νομικό πλαίσιο για την κυβερνοασφάλεια, σύμφωνα με τις διατάξεις του ν. 4577/2018 (Α’ 199) και του ν. 4961/2022 (Α’ 146).
ια) Διαμορφώνει και υλοποιεί πλαίσιο πιστοποίησης κυβερνοασφάλειας για τα προϊόντα, τις διαδικασίες και υπηρεσίες και τους αξιόπιστους παρόχους υπηρεσιών κυβερνοασφάλειας, καθώς και για τη συμμόρφωσή τους προς τις απαιτήσεις των ευρωπαϊκών πιστοποιητικών κυβερνοασφάλειας.
ιβ) Παρακολουθεί το συνολικό επίπεδο ασφάλειας του κυβερνοχώρου στη χώρα και προλαμβάνει, προστατεύει, συντονίζει και συμβάλλει στην αντιμετώπιση απειλών και κυβερνοεπιθέσεων, καθώς και στη διαχείριση περιστατικών ασφαλείας, μεταξύ άλλων, με τη λειτουργία του Ενοποιημένου SOC, του Εθνικού Δικτύου SOC και της Ομάδας Απόκρισης συμβάντων στον κυβερνοχώρο (CSIRT), σε συνεργασία με τις συναρμόδιες για την κυβερνοασφάλεια αρχές σε εθνικό, ενωσιακό και διεθνές επίπεδο για την επίτευξη των εθνικών στόχων για τη διασφάλιση υψηλού επιπέδου ασφαλείας, καθώς και για την προάσπιση των ατομικών δικαιωμάτων στον κυβερνοχώρο.
ιγ) Καταρτίζει το Εθνικό Σχέδιο Έκτακτης Ανάγκης, συμβάλλει στην εκπόνηση του Εθνικού Σχεδίου Αποτίμησης Κινδύνων Συστημάτων Τεχνολογίας Πληροφορικής και Επικοινωνιών, τα οποία προβλέπονται στην περ. γ) του άρθρου 22 και στο άρθρο 29 του ν. 5002/2022 (Α’ 228) αντίστοιχα, και καταρτίζει το Εθνικό Σχέδιο Αντιμετώπισης Περιστατικών και Κρίσεων στον Κυβερνοχώρο, τα οποία υποβάλλει προς έγκριση στην Επιτροπή Συντονισμού για θέματα Κυβερνοασφάλειας.
ιδ) Αποτελεί το ενιαίο σημείο αναφοράς σχετικά με απειλές και συμβάντα στον κυβερνοχώρο, συλλέγοντας και διαμοιράζοντας πληροφορίες προς άλλους δημόσιους και ιδιωτικούς φορείς, σε συνεργασία με άλλες αρχές, σε εθνικό, ευρωπαϊκό και διεθνές επίπεδο, για την ανίχνευση, συγκέντρωση και ανάλυση δεδομένων που σχετίζονται με απειλές και περιστατικά στον κυβερνοχώρο.
ιε) Παρέχει κατευθυντήριες γραμμές και δεσμευτικές οδηγίες για την αντιμετώπιση κυβερνοαπειλών σε δημόσιους και ιδιωτικούς φορείς, σε συνεργασία με τις κατά περίπτωση αρμόδιες αρχές και την Επιτροπή Συντονισμού για θέματα κυβερνοασφάλειας.
ιστ) Ενημερώνει, χωρίς καθυστέρηση, την Επιτροπή Συντονισμού για θέματα κυβερνοασφάλειας σε περίπτωση εξαιρετικού συμβάντος που ενέχει στρατηγικό κίνδυνο.
ιζ) Υποστηρίζει την ανάπτυξη εφαρμογών ηλεκτρονικής διακυβέρνησης από τη σκοπιά της κυβερνοασφάλειας.
ιη) Εκπροσωπεί τη χώρα για θέματα κυβερνοασφάλειας και συντονίζει τους εκπροσώπους συναρμόδιων φορέων σε όλους τους ευρωπαϊκούς και διεθνείς οργανισμούς, καθώς και στις διεθνείς και διακρατικές σχέσεις.
3. Για την εκπλήρωση του σκοπού της και την υλοποίηση των αρμοδιοτήτων της, η Αρχή μπορεί να συνάπτει κάθε είδους συμβάσεις, συμφωνίες, μνημόνια συνεργασίας και προγραμματικές συμβάσεις με φορείς του δημόσιου τομέα, με φυσικά και νομικά ημεδαπά και αλλοδαπά πρόσωπα.
4. Ο σκοπός και οι ως άνω αρμοδιότητες της Αρχής ασκούνται λαμβάνοντας υπόψη τα ουσιώδη συμφέροντα της εθνικής ασφάλειας, της άμυνας, της δημόσιας τάξης και ασφάλειας. Η Αρχή συνεργάζεται με το σύνολο των συναρμόδιων φορέων, και ιδίως τις υπηρεσίες του Υπουργείου Εθνικής Άμυνας, του Υπουργείου Προστασίας του Πολίτη και την Εθνική Υπηρεσία Πληροφοριών (Ε.Υ.Π.), στο πλαίσιο της αποστολής και των αρμοδιοτήτων τους. Στις αρμοδιότητες της Αρχής δεν περιλαμβάνονται συστήματα Τεχνολογιών Πληροφορικής και Επικοινωνιών και δίκτυα, τα οποία διέπονται από εθνικούς ή ενωσιακούς κανόνες για την προστασία διαβαθμισμένων πληροφοριών.
Άρθρο 5
Όργανα διοίκησης
Η Αρχή διοικείται από τον Διοικητή και τους Υποδιοικητές.
Άρθρο 6
Προσόντα, κωλύματα και ασυμβίβαστα Διοικητή
1. Στην Αρχή συνιστάται θέση Διοικητή, ο οποίος τελεί σε καθεστώς πλήρους και αποκλειστικής απασχόλησης και είναι ο επικεφαλής της Αρχής.
2. Ο Διοικητής είναι πρόσωπο εγνωσμένου κύρους, υψηλής επιστημονικής συγκρότησης και επαγγελματικής εμπειρίας στον τομέα της κυβερνοασφάλειας. Ο Διοικητής διαθέτει κατ’ ελάχιστον τα εξής προσόντα: α) πτυχίο Ανώτατου Εκπαιδευτικού Ιδρύματος (Α.Ε.Ι.) της ημεδαπής ή ακαδημαϊκά ισοδύναμο ή ισότιμο τίτλο της αλλοδαπής, β) μεταπτυχιακό τίτλο Α.Ε.Ι. της ημεδαπής ή ακαδημαϊκά ισοδύναμο ή ισότιμο τίτλο της αλλοδαπής που αποδεικνύει την επιστημονική εξειδίκευση στην κυβερνοασφάλεια ή την επιστήμη των υπολογιστών, γ) άριστη γνώση της αγγλικής γλώσσας, δ) επαγγελματική εμπειρία δέκα (10) τουλάχιστον ετών στον τομέα της κυβερνοασφάλειας και ε) σημαντική διοικητική εμπειρία σε θέσεις ευθύνης, σε διοίκηση ανθρώπινου δυναμικού, σε κατάρτιση στρατηγικών σχεδίων, σε διαχείριση έργων και δραστηριοτήτων και σε συντονισμό ομάδων.
3. Η θέση του Διοικητή μπορεί να καλύπτεται και από το πάσης φύσεως προσωπικό του δημόσιου τομέα, όπως ορίζεται στην περ. α’ της παρ. 1 του άρθρου 14 του ν. 4270/2014 (Α’ 143) ή από απόστρατο αξιωματικό των Ενόπλων Δυνάμεων ή των Σωμάτων Ασφαλείας. Η άσκηση των καθηκόντων των ανωτέρω προσώπων στην κύρια θέση τους αναστέλλεται κατά τη διάρκεια της θητείας τους στη θέση του Διοικητή. Τα πρόσωπα αυτά επανέρχονται αυτοδικαίως στην οργανική τους θέση μετά από τη λήξη της θητείας τους στη θέση του Διοικητή. Ο χρόνος της θητείας τους λογίζεται ως χρόνος που διανύθηκε στην οργανική τους θέση ως προς όλες τις βαθμολογικές, μισθοδοτικές και συνταξιοδοτικές συνέπειες.
4. Ο Διοικητής επιλέγεται και διορίζεται με Πράξη του Υπουργικού Συμβουλίου, η οποία εκδίδεται μετά από εισήγηση του Υπουργού Ψηφιακής Διακυβέρνησης.
5. Η θητεία του Διοικητή είναι πενταετής και μπορεί να ανανεώνεται μία (1) μόνο φορά.
6. Το Κεφάλαιο Α’ του Μέρους Δ’ του ν. 4622/2019 (Α’ 133) εφαρμόζεται για τον Διοικητή.
Άρθρο 7
Αρμοδιότητες Διοικητή
1. Ο Διοικητής της Αρχής ασκεί τη διοίκηση της Αρχής, αποφασίζει για τα ζητήματα οργάνωσης και διαχείρισής της και διασφαλίζει την αποτελεσματική επίτευξη των σκοπών της.
2. Ο Διοικητής έχει, ιδίως, τις εξής αρμοδιότητες:
α) Εκπροσωπεί δικαστικά και εξώδικα την Αρχή.
β) Μεριμνά για την εφαρμογή του νομοθετικού πλαισίου για την κυβερνοασφάλεια και εκδίδει δεσμευτικές οδηγίες προς τους φορείς εκμετάλλευσης βασικών υπηρεσιών και προς τους παρόχους ψηφιακών υπηρεσιών του άρθρου 3 του ν. 4577/2018 (Α’ 199).
γ) Προΐσταται όλων των υπηρεσιών και του προσωπικού της Αρχής, διευθύνει και ελέγχει το έργο τους, εγκρίνει τα ειδικά περιγράμματα θέσης εργασίας και ασκεί τις πειθαρχικές αρμοδιότητες, σύμφωνα με την περ. α) της παρ. 3 του άρθρου 117 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26).
δ) Αποφασίζει για την κατανομή των θέσεων προσωπικού ανά εργασιακή σχέση, κατηγορία, κλάδο και ειδικότητα σε οργανικές μονάδες, μετά από εισήγηση των προϊσταμένων Γενικής Διεύθυνσης.
ε) Συγκροτεί, με απόφασή του, μόνιμες και έκτακτες επιτροπές και ομάδες εργασίας για την εξέταση θεμάτων ειδικού ενδιαφέροντος στο πλαίσιο επίτευξης των σκοπών της Αρχής.
στ) Αναθέτει, σύμφωνα με τις διατάξεις της κείμενης νομοθεσίας, σε τρίτους, την εκπόνηση μελετών, την εκτέλεση έργων και την παροχή υπηρεσιών στο πλαίσιο των αρμοδιοτήτων της Αρχής και υπογράφει συμβάσεις κάθε είδους που συνάπτει η Αρχή.
ζ) Επιβάλλει κυρώσεις στο πλαίσιο του ελέγχου συμμόρφωσης προς το νομικό πλαίσιο για την κυβερνοασφάλεια.
η) Είναι διατάκτης των πιστώσεων του προϋπολογισμού και των δαπανών της Αρχής.
θ) Συντάσσει, εντός του πρώτου τριμήνου εκάστου έτους, ετήσια έκθεση για την εκτέλεση της αποστολής της Αρχής κατά το προηγούμενο ημερολογιακό έτος, την οποία υποβάλλει στον Υπουργό Ψηφιακής Διακυβέρνησης και η οποία δημοσιεύεται στην επίσημη ιστοσελίδα της Αρχής.
3. Οι αρμοδιότητες του Διοικητή, όταν αυτός ελλείπει, απουσιάζει ή κωλύεται, ασκούνται από τους Υποδιοικητές, σύμφωνα με τη σειρά αναπλήρωσης που ορίζεται στις αποφάσεις του δευτέρου εδαφίου της παρ. 2 του άρθρου 8.
4. Ο Διοικητής παύεται αζημίως για το δημόσιο με Πράξη του Υπουργικού Συμβουλίου, η οποία εκδίδεται κατόπιν αιτιολογημένης εισήγησης του Υπουργού Ψηφιακής Διακυβέρνησης.
Άρθρο 8
Προσόντα, κωλύματα 
και ασυμβίβαστα Υποδιοικητών
1. Στην Αρχή συνιστώνται δύο (2) θέσεις Υποδιοικητών, οι οποίοι τελούν σε καθεστώς πλήρους και αποκλειστικής απασχόλησης.
2. Οι δύο (2) Υποδιοικητές της Εθνικής Αρχής Κυβερνοασφάλειας επικουρούν τον Διοικητή στην άσκηση των καθηκόντων του και διορίζονται με απόφαση του Υπουργού Ψηφιακής Διακυβέρνησης για πενταετή θητεία, η οποία μπορεί να ανανεώνεται μία (1) μόνο φορά. Με τις αποφάσεις διορισμού του πρώτου εδαφίου ορίζεται και η σειρά αναπλήρωσης του Διοικητή, σε περίπτωση απουσίας ή κωλύματος. Οι Υποδιοικητές παύονται αζημίως για το Δημόσιο με αιτιολογημένη απόφαση του Υπουργού Ψηφιακής Διακυβέρνησης.
3. Οι θέσεις των Υποδιοικητών της Αρχής μπορούν να καλύπτονται και από το πάσης φύσεως προσωπικό του δημόσιου τομέα, όπως ορίζεται στην περ. α’ της παρ. 1 του άρθρου 14 του ν. 4270/2014 (Α’ 143), ή από απόστρατο αξιωματικό των Ενόπλων Δυνάμεων ή των Σωμάτων Ασφαλείας. Η άσκηση των καθηκόντων των ανωτέρω προσώπων στην κύρια θέση τους αναστέλλεται κατά τη διάρκεια της θητείας τους στη θέση του Υποδιοικητή. Τα πρόσωπα αυτά επανέρχονται αυτοδικαίως στην οργανική τους θέση μετά από τη λήξη της θητείας τους στη θέση του Υποδιοικητή. Ο χρόνος της θητείας τους λογίζεται ως χρόνος που διανύθηκε στην οργανική τους θέση ως προς όλες τις βαθμολογικές, μισθοδοτικές και συνταξιοδοτικές συνέπειες.
4. Οι Υποδιοικητές διαθέτουν κατ’ ελάχιστον τα εξής προσόντα: α) πτυχίο Α.Ε.Ι. της ημεδαπής ή ακαδημαϊκά ισοδύναμο ή ισότιμο τίτλο της αλλοδαπής, β) μεταπτυχιακό τίτλο Α.Ε.Ι. της ημεδαπής ή ακαδημαϊκά ισοδύναμο ή ισότιμο τίτλο της αλλοδαπής που αποδεικνύει την επιστημονική εξειδίκευση στην κυβερνοασφάλεια ή την επιστήμη των υπολογιστών ή το δίκαιο προστασίας δεδομένων ή το δίκαιο πληροφορικής και νέων τεχνολογιών ή το ευρωπαϊκό δίκαιο, γ) άριστη γνώση της αγγλικής γλώσσας και δ) επαγγελματική εμπειρία τεσσάρων (4) τουλάχιστον ετών στον τομέα της κυβερνοασφάλειας.
5. Το Κεφάλαιο Α’ του Μέρους Δ’ του ν. 4622/2019 (Α’ 133) εφαρμόζεται για τους Υποδιοικητές.
Άρθρο 9
Γραφείο Διοικητή και Υποδιοικητών
1. Το γραφείο του Διοικητή και το γραφείο του κάθε Υποδιοικητή επικουρούν τον Διοικητή και τους Υποδιοικητές της Αρχής, αντίστοιχα, στην εκτέλεση του έργου τους και συμβάλλουν στην αποτελεσματική άσκηση των καθηκόντων τους, καθώς και στη γραμματειακή υποστήριξή τους.
2. Στο γραφείο του Διοικητή συστήνονται τέσσερις (4) θέσεις συνεργατών εκ των οποίων έως δύο (2) δύνανται να είναι μετακλητοί και στο γραφείο του κάθε Υποδιοικητή συστήνονται δύο (2) θέσεις συνεργατών εκ των οποίων ένας (1) δύναται να είναι μετακλητός.
Οι θέσεις των συνεργατών δύνανται να καλύπτονται από: α) ιδιώτες μέσω πρόσληψης, οι οποίοι καταλαμβάνουν αποκλειστικά θέσεις μετακλητών, β) δημόσιους υπαλλήλους ή λειτουργούς με σχέση εργασίας δημοσίου δικαίου ή Ιδιωτικού Δικαίου Αορίστου Χρόνου που υπηρετούν σε φορείς του δημόσιου τομέα, όπως αυτός ορίζεται στην περ. α’ της παρ. 1 του άρθρου 14 του ν. 4270/2014 (Α’ 143) μέσω απόσπασης. Για τις αποσπάσεις της περ. β) του δεύτερου εδαφίου εκδίδεται κοινή απόφαση του Διοικητή της Αρχής και του κατά περίπτωση αρμόδιου Υπουργού. Κατά τα λοιπά εφαρμόζονται το άρθρο 47, περί στελέχωσης των ιδιαίτερων γραφείων, και το άρθρο 48, περί της διαδικασίας στελέχωσης, του ν. 4622/2019 (Α’ 133).
ΚΕΦΑΛΑΙΟ Γ’
ΟΡΓΑΝΩΤΙΚΑ ΘΕΜΑΤΑ ΤΗΣ ΕΘΝΙΚΗΣ ΑΡΧΗΣ ΚΥΒΕΡΝΟΑΣΦΑΛΕΙΑΣ
Άρθρο 10
Οργάνωση και διάρθρωση
1. Η Αρχή διαρθρώνεται σε οργανικές μονάδες, οι οποίες υπάγονται στον Διοικητή, ως εξής:
α) Γραφείο Διοικητή.
β) Γενική Διεύθυνση Επιτελικού Σχεδιασμού, στην οποία υπάγονται οι οργανικές μονάδες που ασκούν αρμοδιότητες επιτελικού, στρατηγικού και ρυθμιστικού χαρακτήρα, όπως ο σχεδιασμός και η εποπτεία της συμμόρφωσης προς το κανονιστικό πλαίσιο της κυβερνοασφάλειας, ο προγραμματισμός ελέγχων και επιθεωρήσεων, ο επενδυτικός σχεδιασμός στο πλαίσιο των αρμοδιοτήτων της Αρχής που αφορούν στο Εθνικό Κέντρο Συντονισμού, ο καθορισμός προτεραιοτήτων για την έρευνα και την καινοτομία στον τομέα της κυβερνοασφάλειας, η προαγωγή των διεθνών συνεργασιών στον χώρο της κυβερνοασφάλειας, καθώς και η ενημέρωση, η εκπαίδευση και η ευαισθητοποίηση.
γ) Γενική Διεύθυνση Επιχειρησιακού Σχεδιασμού, στην οποία υπάγονται οι οργανικές μονάδες που ασκούν επιχειρησιακές και τεχνικές αρμοδιότητες, όπως η εποπτεία του κυβερνοχώρου, η πρόληψη, προστασία και αντιμετώπιση απειλών και η διασφάλιση επιχειρησιακής συνέχειας, η διεξαγωγή των ελέγχων και επιθεωρήσεων, η διαχείριση περιστατικών στον κυβερνοχώρο, η λειτουργία του Κέντρου Επιχειρήσεων Κυβερνοασφάλειας (Security Operations Centre), της Ομάδας Απόκρισης Συμβάντων στον Κυβερνοχώρο (CSIRT) και του Εργαστηρίου Αναλύσεων, Δοκιμών και Ερευνών (Forensics & Testing Lab).
2. Στην Αρχή λειτουργούν Κέντρο Επιχειρήσεων Κυβερνοασφάλειας (Security Operations Centre), Ομάδα Απόκρισης Συμβάντων στον Κυβερνοχώρο (CSIRT), καθώς και Εργαστήριο Αναλύσεων, Δοκιμών και Ερευνών (Forensics & Testing Lab).
Άρθρο 11
Εσωτερικός έλεγχος
Συστήνεται Μονάδα Εσωτερικού Ελέγχου της Αρχής, η οποία λειτουργεί σε επίπεδο Τμήματος και υπάγεται απευθείας στον Διοικητή. Η Μονάδα έχει τους επιχειρησιακούς στόχους και ασκεί τις αρμοδιότητες του άρθρου 10 του ν. 4795/2021 (Α’ 62).
Άρθρο 12
Γραφείο Νομικού Συμβουλίου του Κράτους
1. Στην Αρχή συστήνεται Γραφείο του Νομικού Συμβουλίου του Κράτους (Ν.Σ.Κ.). Το Γραφείο αποτελεί υπηρεσιακή μονάδα του Ν.Σ.Κ., λειτουργεί και ασκεί τις αρμοδιότητές του σύμφωνα με τον ν. 4831/2021 (Α’ 170) και στελεχώνεται από λειτουργούς του Ν.Σ.Κ., με βαθμούς Νομικού Συμβούλου του Κράτους, Παρέδρου και Δικαστικού Πληρεξουσίου. Για τη στελέχωση του Γραφείου, οι οργανικές θέσεις του κύριου προσωπικού του Ν.Σ.Κ. αυξάνονται κατά τρεις (3), δηλαδή ανά μία (1) στον βαθμό του Νομικού Συμβούλου του Κράτους, του Παρέδρου και του Δικαστικού Πληρεξουσίου, αντίστοιχα.
2. Στο Γραφείο προΐσταται Νομικός Σύμβουλος του Κράτους, ο οποίος έχει τη γενική εποπτεία του Γραφείου, την επιμέλεια για την ομαλή και απρόσκοπτη λειτουργία του και τη διεκπεραίωση των πάσης φύσεως υποθέσεων της αρμοδιότητάς του.
3. Ο Διοικητής της Αρχής, ύστερα από αιτιολογημένη γνώμη του προϊσταμένου του Γραφείου του Νομικού Συμβουλίου του Κράτους, αν αυτό επιβάλλεται από το πλήθος των υποθέσεων που εκκρεμούν ή λόγω της βαρύτητας της υπόθεσης και της πολυπλοκότητας των νομικών ζητημάτων της, μπορεί να αναθέτει την υπεράσπιση της Αρχής, για συγκεκριμένη υπόθεση που εκκρεμεί σε οποιουδήποτε βαθμού εθνικό, αλλοδαπό, ενωσιακό ή διεθνές δικαστήριο, διαιτητικό δικαστήριο ή διοικητική αρχή, σε δικηγόρο ή δικηγόρους. Για την αμοιβή των δικηγόρων αυτών εφαρμόζεται αναλόγως η νομοθεσία για τις αμοιβές των δικηγόρων του Δημοσίου για υποθέσεις ανάλογες αυτών της παρούσας.
4. Για την έναρξη της λειτουργίας του Γραφείου, εκδίδεται διαπιστωτική απόφαση του Διοικητή της Αρχής, η οποία δημοσιεύεται στην Εφημερίδα της Κυβερνήσεως. Η διαπιστωτική απόφαση του πρώτου εδαφίου εκδίδεται μετά από την έκδοση της πράξης τοποθέτησης του προϊσταμένου του Γραφείου από τον Πρόεδρο του Ν.Σ.Κ. κατόπιν ολοκλήρωσης της προετοιμασίας για την εξασφάλιση της αναγκαίας υλικοτεχνικής υποδομής και γραμματειακής υποστήριξης του Γραφείου από την Αρχή.
Άρθρο 13
Προσωπικό
1. Οι οργανικές θέσεις της Γενικής Διεύθυνσης Κυβερνοασφάλειας του Υπουργείου Ψηφιακής Διακυβέρνησης μεταφέρονται στην Αρχή. Οι οργανικές θέσεις του προσωπικού της Αρχής ορίζονται συνολικά σε εκατόν πενήντα πέντε (155).
2. Το προσωπικό της Αρχής αποτελείται από:
α) Μόνιμο και με σχέση εργασίας Ιδιωτικού Δικαίου Αορίστου Χρόνου πολιτικό προσωπικό.
β) Ειδικό επιστημονικό, καθώς και τεχνικό ή βοηθητικό προσωπικό, με σχέση εργασίας ιδιωτικού δικαίου ορισμένου και αορίστου χρόνου.
γ) Εν ενεργεία αξιωματικούς και υπαξιωματικούς και πολιτικό προσωπικό των Ενόπλων Δυνάμεων, προσωπικό του Λιμενικού Σώματος - Ελληνικής Ακτοφυλακής, ένστολο και πολιτικό προσωπικό της Ελληνικής Αστυνομίας και έως έξι (6) υπαλλήλους της Εθνικής Υπηρεσίας Πληροφοριών (Ε.Υ.Π.).
δ) Δικηγόρους με έμμισθη εντολή.
3. Οι θέσεις προσωπικού της Αρχής καλύπτονται με:
α) Πρόσληψη, σύμφωνα με τον ν. 4765/2021 (Α’ 6), περί Ανωτάτου Συμβουλίου Επιλογής Προσωπικού,
β) Απόσπαση ή μετάταξη τακτικού προσωπικού, μόνιμου και με σχέση εργασίας Ιδιωτικού Δικαίου Αορίστου Χρόνου, φορέων του δημόσιου τομέα, όπως ορίζεται στην περ. α’ της παρ. 1 του άρθρου 14 του ν. 4270/2014 (Α’ 143), σύμφωνα με τις διατάξεις της παρούσας και του άρθρου 55 του ν. 4623/2019 (Α’ 134), περί ειδικής διαδικασίας και όρων απόσπασης προσωπικού στο Υπουργείο Ψηφιακής Διακυβέρνησης. Οι αποσπάσεις και μετατάξεις του πρώτου εδαφίου διενεργούνται κατά παρέκκλιση κάθε αντίθετης γενικής ή ειδικής διάταξης, καθώς και της παρ. 3 του άρθρου 17 του ν. 3649/2008 (Α’ 39), με απόφαση του Υπουργού Ψηφιακής Διακυβέρνησης, μετά από δημόσια πρόσκληση εκδήλωσης ενδιαφέροντος και κατόπιν εισήγησης του Διοικητή της Αρχής. Οι αποσπώμενοι, κατά τον χρόνο της απόσπασής τους, μισθοδοτούνται και ασφαλίζονται από τον φορέα προέλευσής τους και εξακολουθούν να λαμβάνουν τις πρόσθετες αποδοχές, επιδόματα και την ασφαλιστική κάλυψη που λάμβαναν από αυτόν προ της απόσπασης, εξαιρουμένου του επιδόματος θέσης ευθύνης.
Οι αποσπάσεις διενεργούνται για τρία (3) έτη, με δυνατότητα ανανέωσης για μία (1) ακόμη τριετία. Μετά από τη συμπλήρωση δύο (2) συνεχόμενων θητειών απόσπασης, οι αποσπώμενοι μπορούν να μετατάσσονται στην Αρχή, σύμφωνα με τα οριζόμενα στο παρόν άρθρο, κατόπιν αίτησής τους, η οποία υποβάλλεται στην αρμόδια υπηρεσία της Αρχής εντός έξι (6) μηνών πριν από τη λήξη της δεύτερης απόσπασης. Οι θέσεις ευθύνης της Αρχής δύνανται να καταλαμβάνονται και από το προσωπικό που αποσπάται στην Αρχή.
4. α) Από τη διαδικασία μετάταξης της παρ. 3 εξαιρούνται το προσωπικό της Εθνικής Υπηρεσίας Πληροφοριών, το προσωπικό των Ενόπλων Δυνάμεων, το ένστολο προσωπικό της Ελληνικής Αστυνομίας και το προσωπικό του Λιμενικού Σώματος - Ελληνικής Ακτοφυλακής.
β) Αν ο φορέας προέλευσης των υπαλλήλων είναι η Εθνική Υπηρεσία Πληροφοριών, το Υπουργείο Εθνικής Άμυνας, το Υπουργείο Προστασίας του Πολίτη ή το Υπουργείο Ναυτιλίας και Νησιωτικής Πολιτικής, για την απόσπαση του προσωπικού απαιτείται η σύμφωνη γνώμη του φορέα προέλευσης. Ειδικώς η σύμφωνη γνώμη των Υπουργών Εθνικής Άμυνας και Ναυτιλίας και Νησιωτικής Πολιτικής για την απόσπαση και την παράταση της απόσπασης του στρατιωτικού προσωπικού των Ενόπλων Δυνάμεων και του προσωπικού του Λιμενικού Σώματος - Ελληνικής Ακτοφυλακής εκδίδεται μετά από γνώμη του αρμοδίου συμβουλίου μεταθέσεων και με τη διαδικασία η οποία προβλέπεται στον ν. 3883/2010 (Α’ 167) και στο προεδρικό διάταγμα, το οποίο εκδίδεται κατ’ εξουσιοδότηση του άρθρου 30 του ν. 4504/2017 (Α’ 184), αντίστοιχα. Από τη δυνατότητα απόσπασης εξαιρούνται το στρατιωτικό προσωπικό των Ενόπλων Δυνάμεων, που δεν έχει συμπληρώσει τον απαιτούμενο χρόνο διοίκησης - ειδικής υπηρεσίας στον κατεχόμενο βαθμό ή δεν δύναται να συμπληρώσει αυτόν μετά από τη λήξη της απόσπασης, καθώς και το προσωπικό του Λιμενικού Σώματος - Ελληνικής Ακτοφυλακής που βάσει των διατάξεων του Λιμενικού Σώματος - Ελληνικής Ακτοφυλακής δεν έχει συμπληρώσει τις υποχρεώσεις παραμονής στην υπηρεσία όπου υπηρετεί.
γ) Ειδικά για το αποσπασμένο στρατιωτικό προσωπικό των Ενόπλων Δυνάμεων και το προσωπικό της Ελληνικής Αστυνομίας, κατά τον χρόνο της απόσπασής του, εξακολουθεί να καταβάλλεται το επίδομα θέσης ευθύνης της περ. Γ’ του άρθρου 127 του ν. 4472/2017 (Α’ 74).
5. Ο χρόνος υπηρεσίας στην Αρχή του προσωπικού που αποσπάται στην Αρχή, συμπεριλαμβανομένου του προσωπικού της Ε.Υ.Π., του ένστολου ή πολιτικού προσωπικού των Ενόπλων Δυνάμεων και των Σωμάτων Ασφαλείας λογίζεται, για κάθε συνέπεια, ως χρόνος πραγματικής υπηρεσίας στο Όπλο, Κλάδο, Σώμα ή στην υπηρεσία που ανήκουν.
6. Μεταφέρεται στην Αρχή, με την ίδια σχέση απασχόλησης, το μόνιμο προσωπικό και το προσωπικό με σχέση εργασίας Ιδιωτικού Δικαίου Αορίστου Χρόνου που, κατά την έναρξη ισχύος του παρόντος, εργάζεται σε θέσεις της Γενικής Διεύθυνσης Κυβερνοασφάλειας του Υπουργείου Ψηφιακής Διακυβέρνησης, διατηρώντας τα δικαιώματα και τις υποχρεώσεις που απορρέουν από τις υφιστάμενες, κατά την έναρξη ισχύος του παρόντος, συμβάσεις και σχέσεις εργασίας.
7. α) Το προσωπικό που κατά την έναρξη ισχύος του παρόντος είναι αποσπασμένο στη Γενική Διεύθυνση Κυβερνοασφάλειας του Υπουργείου Ψηφιακής Διακυβέρνησης δύναται να μεταταχθεί, κατά παρέκκλιση κάθε αντίθετης ρύθμισης, με αίτησή του και απόφαση του αρμοδίου οργάνου του Υπουργείου Ψηφιακής Διακυβέρνησης σε κενές οργανικές θέσεις της Αρχής ή σε προσωποπαγείς θέσεις που συνιστώνται για τον σκοπό αυτόν. Η αίτηση υποβάλλεται εντός δέκα (10) ημερών από την έναρξη ισχύος του παρόντος στο Γραφείο του Υπηρεσιακού Γραμματέα του Υπουργείου Ψηφιακής Διακυβέρνησης. Για το προσωπικό της περ. γ) της παρ. 2 απαιτείται η σύμφωνη γνώμη του αρμόδιου οργάνου του φορέα προέλευσης. Μέχρι την ολοκλήρωση της διαδικασίας μετάταξης του προσωπικού της παρούσας, το προσωπικό αποσπάται αυτοδικαίως στην Αρχή στην κατηγορία και τον κλάδο που κατέχει.
β) Οι αποσπάσεις του πάσης φύσεως προσωπικού που κατά την έναρξη ισχύος του παρόντος υπηρετεί με οποιονδήποτε τρόπο στη Γενική Διεύθυνση Κυβερνοασφάλειας του Υπουργείου Ψηφιακής Διακυβέρνησης παραμένουν σε ισχύ έως τη λήξη τους και δύνανται να ανανεώνονται, με αίτηση του ενδιαφερομένου, με τους όρους και τη διαδικασία του παρόντος.
Άρθρο 14
Καθήκον εχεμύθειας
1. Ο Διοικητής και οι Υποδιοικητές της Αρχής, το πάσης φύσεως προσωπικό της, καθώς και οι απασχολούμενοι σε αυτήν σε ομάδες εργασίας ή επιτροπές, έχουν καθήκον εχεμύθειας για τα έγγραφα και τις πληροφορίες των οποίων λαμβάνουν γνώση κατά την άσκηση των καθηκόντων τους. Η παράβαση του καθήκοντος εχεμύθειας αποτελεί το πειθαρχικό παράπτωμα της περ. η) της παρ. 1 του άρθρου 107 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26).
2. Το προσωπικό της Αρχής έχει υποχρέωση διαβάθμισης για χειρισμό Εθνικά Διαβαθμισμένων Πληροφοριών και Υλικού (Ε.Δ.Π.Υ.), σύμφωνα με τον Εθνικό Κανονισμό Ασφάλειας (Ε.Κ.Α.) που έχει κυρωθεί με την υπό στοιχεία Φ. 120/01/510313/Σ.94/5.1.2018 (Β’ 683) απόφαση του Υπουργού Εθνικής Άμυνας, όπως εκάστοτε ισχύει. Σε περίπτωση άρνησης ή μη χορήγησης της διαβάθμισης του πρώτου εδαφίου, το προσωπικό της Αρχής μετατάσσεται υποχρεωτικά στο Υπουργείο Ψηφιακής Διακυβέρνησης ή διακόπτεται η απόσπασή του, σε περίπτωση αποσπασμένων υπαλλήλων. Επίσης, έχει καθήκον εχεμύθειας για διαβαθμισμένα έγγραφα, πληροφορίες ή άλλα στοιχεία και μετά από την αποχώρησή του από την Αρχή, για όσο χρόνο διαρκεί η διαβάθμιση.
3. Όποιος, με οποιονδήποτε τρόπο, δημοσιοποιεί διαβαθμισμένα έγγραφα ή στοιχεία που αφορούν στον εξοπλισμό της Αρχής, καθώς και όποιος παραβιάζει το καθήκον εχεμύθειας που προβλέπεται στην παρ. 1, τιμωρείται με ποινή φυλάκισης ενός (1) τουλάχιστον έτους και με χρηματική ποινή, εφόσον η πράξη δεν τιμωρείται βαρύτερα από άλλη διάταξη.
Άρθρο 15
Πόροι
Οι πόροι της Αρχής προέρχονται από:
α) Την ετήσια επιχορήγηση του τακτικού προϋπολογισμού και του Εθνικού Προγράμματος Ανάπτυξης του Υπουργείου Ψηφιακής Διακυβέρνησης, που προβλέπεται στο άρθρο 120 του ν. 4635/2019 (Α’ 167).
β) Τις επιχορηγήσεις από άλλους δημόσιους ή ιδιωτικούς φορείς ή από χρηματοδοτήσεις προγραμμάτων της Ευρωπαϊκής Ένωσης και διεθνών οργανισμών, λαμβανομένων υπόψη των συμφερόντων κυβερνοασφάλειας της χώρας.
γ) Επιχορηγήσεις ή πόρους από τη συμμετοχή στην υλοποίηση έργων που συγχρηματοδοτούνται ή χρηματοδοτούνται από την Ευρωπαϊκή Ένωση, μέσω επιχειρησιακών προγραμμάτων του Ε.Σ.Π.Α. ή άλλων ευρωπαϊκών, διεθνών ή εθνικών προγραμμάτων.
δ) Τις δωρεές, χορηγίες, κληρονομιές και κληροδοσίες από τρίτους. Η αποδοχή κληρονομιάς από την Αρχή γίνεται πάντα με το ευεργέτημα της απογραφής.
ε) Έσοδα από την αξιοποίηση στοιχείων της κινητής και ακίνητης περιουσίας της και από δάνεια κάθε μορφής.
στ) Τα έσοδα από την επιβολή των κυρώσεων του άρθρου 15 του ν. 4577/2018 (Α’ 199) και του άρθρου 42 του ν. 4961/2022 (Α’ 146).
ζ) Τα έσοδα από οποιαδήποτε άλλη πηγή και κάθε άλλο νόμιμο έσοδο.
Τα έσοδα από τους ως άνω πόρους της Αρχής χρησιμοποιούνται αποκλειστικά για την κάλυψη λειτουργικών αναγκών της Αρχής και την εν γένει εκπλήρωση της αποστολής και των σκοπών της.
ΚΕΦΑΛΑΙΟ Δ’
ΠΑΡΕΜΒΑΣΕΙΣ ΣΤΟ ΝΟΜΟΘΕΤΙΚΟ ΠΛΑΙΣΙΟ ΤΩΝ Ν. 4310/2014, 4577/2018, 4070/2012, 5002/2022 ΠΡΟΣ ΕΝΑΡΜΟΝΙΣΗ ΜΕ ΤΗ ΣΥΣΤΑΣΗ ΕΘΝΙΚΗΣ ΑΡΧΗΣ ΚΥΒΕΡΝΟΑΣΦΑΛΕΙΑΣ
Άρθρο 16
Ένταξη της Εθνικής Αρχής Κυβερνοασφάλειας στους τεχνολογικούς φορείς του ν. 4310/2014 - Προσθήκη περ. 7 στην παρ. Β’ του άρθρου 13Α του ν. 4310/2014
Στην παρ. Β’ του άρθρου 13Α του ν. 4310/2014 (Α’ 258), περί των τεχνολογικών φορέων που διέπονται από τις διατάξεις του νόμου αυτού, προστίθεται περ. 7 ως εξής:
«7. Εθνική Αρχή Κυβερνοασφάλειας (Ε.Α.Κ.).»
Άρθρο 17
Αρμοδιότητα επιβολής κυρώσεων - Τροποποίηση παρ. 1 άρθρου 15 ν. 4577/2018
Το εισαγωγικό εδάφιο της παρ. 1 του άρθρου 15 του ν. 4577/2018 (Α’ 199), περί κυρώσεων, τροποποιείται ως προς το όργανο επιβολής των κυρώσεων και ως προς τον τρόπο επιβολής τους και η παρ. 1 διαμορφώνεται ως εξής:
«1. Ο Διοικητής της Εθνικής Αρχής Κυβερνοασφάλειας επιβάλλει κυρώσεις σε φυσικό ή νομικό πρόσωπο, σε περίπτωση παραβίασης των διατάξεων του παρόντος νόμου, ως εξής:
α) Αν διαπιστωθεί ότι φορέας εκμετάλλευσης βασικών υπηρεσιών ή φορέας παροχής ψηφιακών υπηρεσιών δεν κοινοποιεί ή κοινοποιεί με αδικαιολόγητη καθυστέρηση συμβάν με σοβαρό αντίκτυπο στη συνέχεια των βασικών υπηρεσιών του, επιβάλλεται:
αα) πρόστιμο μέχρι του ποσού των δεκαπέντε χιλιάδων (15.000) ευρώ με σύσταση για συμμόρφωση και προειδοποίηση επιβολής περαιτέρω κυρώσεων,
ββ) πρόστιμο μέχρι του ποσού των διακοσίων χιλιάδων (200.000) ευρώ σε περίπτωση υποτροπής.
β) Αν διαπιστωθεί ότι φορέας εκμετάλλευσης βασικών υπηρεσιών ή φορέας παροχής ψηφιακών υπηρεσιών δεν λαμβάνει κατάλληλα και αναλογικά, τεχνικά και οργανωτικά, προληπτικά μέτρα για τη διαχείριση των κινδύνων όσον αφορά την ασφάλεια των δικτύων και των συστημάτων πληροφοριών που χρησιμοποιεί για τις υπηρεσίες αυτές, επιβάλλεται:
αα) πρόστιμο μέχρι του ποσού των πενήντα χιλιάδων (50.000) ευρώ με σύσταση για συμμόρφωση και προειδοποίηση επιβολής περαιτέρω κυρώσεων,
ββ) πρόστιμο μέχρι του ποσού των διακοσίων χιλιάδων (200.000) ευρώ σε περίπτωση υποτροπής.
γ) Αν διαπιστωθεί ότι φυσικό ή νομικό πρόσωπο δεν παρέχει ή παρέχει με αδικαιολόγητη καθυστέρηση οποιαδήποτε σχετική πληροφορία που ζητείται κατά τη διενέργεια ελέγχου ή τη διερεύνηση περιστατικού, επιβάλλεται:
αα) πρόστιμο μέχρι του ποσού των πενήντα χιλιάδων (50.000) ευρώ με σύσταση για συμμόρφωση και προειδοποίηση επιβολής περαιτέρω κυρώσεων,
ββ) πρόστιμο μέχρι του ποσού των διακοσίων χιλιάδων (200.000) ευρώ σε περίπτωση υποτροπής.»
Άρθρο 18
Επιχορήγηση Εθνικής Αρχής Κυβερνοασφάλειας - Προσθήκη παρ. 12 στο άρθρο 75 του ν. 4070/2012
Στο άρθρο 75 του ν. 4070/2012 (Α’ 82), περί των τελών για δικαιώματα χρήσης, προστίθεται παρ. 12 ως εξής:
«12. Η Εθνική Αρχή Κυβερνοασφάλειας επιχορηγείται ετησίως με το ποσό των δύο εκατομμυρίων (2.000.000) ευρώ από το αποθεματικό που προβλέπεται στην παρ. 6, για την κάλυψη των πάσης φύσεως λειτουργικών και αναπτυξιακών της αναγκών. Η επιχορήγηση διενεργείται με απόφαση του Υπουργού Ψηφιακής Διακυβέρνησης εντός των τριών (3) πρώτων μηνών κάθε έτους. Με απόφαση του Υπουργού Ψηφιακής Διακυβέρνησης δύναται να τροποποιείται το ως άνω ποσό, καθώς και να ρυθμίζεται κάθε αναγκαία λεπτομέρεια για την εφαρμογή του παρόντος.»
Άρθρο 19
Συγκρότηση και λειτουργία Επιτροπής Συντονισμού για θέματα Κυβερνοασφάλειας - Τροποποίηση παρ. 1 άρθρου 23 ν. 5002/2022
Στην παρ. 1 του άρθρου 23 του ν. 5002/2022 (Α’ 228), περί συγκρότησης και λειτουργίας της Επιτροπή Συντονισμού για θέματα κυβερνοασφάλειας, επέρχονται οι ακόλουθες τροποποιήσεις: α) το πρώτο εδάφιο αντικαθίσταται, β) το δεύτερο και το πέμπτο εδάφιο καταργούνται, και η παρ. 1 διαμορφώνεται ως εξής:
«1. Η Επιτροπή Συντονισμού για θέματα κυβερνοασφάλειας αποτελείται από έξι (6) μέλη ως εξής:
α) τα πέντε (5) μέλη είναι υπάλληλοι ή λειτουργοί του δημοσίου τομέα, όπως αυτός ορίζεται στην περ. α’ της παρ. 1 του άρθρου 14 του ν. 4270/2014 (Α’ 143) και υποδεικνύονται ανά ένα από τον Υπουργό Εθνικής Άμυνας, τον Υπουργό Προστασίας του Πολίτη, τον Υπουργό Ψηφιακής Διακυβέρνησης, το αρμόδιο για την εποπτεία της Ε.Υ.Π. μέλος της Κυβέρνησης ή τον αρμόδιο για την εποπτεία της Ε.Υ.Π. Υφυπουργό και τον Διοικητή της Ε.Υ.Π.,
β) τo έκτο μέλος είναι ο προϊστάμενος του Γραφείου Συμβούλου Εθνικής Ασφάλειας της Γενικής Γραμματείας του Πρωθυπουργού του άρθρου 23 του ν. 4622/2019 (Α’ 133), ο οποίος προεδρεύει της Επιτροπής.
Τα μέλη της Επιτροπής διορίζονται με απόφαση του αρμόδιου για την εποπτεία της Ε.Υ.Π. μέλους της Κυβέρνησης. Η θητεία των μελών της Επιτροπής είναι τετραετής και μπορεί να ανανεωθεί μόνο μία (1) φορά. Τα μέλη της Επιτροπής ανακαλούνται ελεύθερα από τα όργανα που τα ορίζουν.»
ΚΕΦΑΛΑΙΟ Ε’
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ 
ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 20
Εξουσιοδοτικές διατάξεις
1. Με προεδρικό διάταγμα, που εκδίδεται ύστερα από πρόταση των Υπουργών Ψηφιακής Διακυβέρνησης, Εθνικής Οικονομίας και Οικονομικών και Εσωτερικών, κατόπιν εισήγησης του Διοικητή της Αρχής, καταρτίζεται ο Οργανισμός της Αρχής. Με τον Οργανισμό δύναται να ρυθμίζεται κάθε θέμα που αφορά στην οργάνωση και λειτουργία της Αρχής και ιδίως:
α) Η οργάνωση και διάρθρωση της Αρχής σε οργανικές μονάδες, η σύσταση, συγχώνευση και κατάργηση οργανικών μονάδων, τηρουμένων των ελάχιστων απαιτήσεων του άρθρου 10, οι στρατηγικοί σκοποί των Γενικών Διευθύνσεων, οι επιχειρησιακοί στόχοι των Διευθύνσεων και οι αρμοδιότητες των Τμημάτων και των λοιπών οργανικών μονάδων.
β) Τα προσόντα διορισμού ή πρόσληψης κατά θέση, κλάδο και ειδικότητα, η σύσταση, η αναδιάρθρωση και η κατάργηση θέσεων προσωπικού, κάθε βαθμού, κλάδου και ειδικότητας.
γ) Ο τίτλος και η περιγραφή καθηκόντων κάθε θέσης ευθύνης, η κάλυψη των θέσεων ευθύνης από το προσωπικό που υπηρετεί στην Αρχή, η κατηγορία και οι κλάδοι από τους οποίους προέρχονται οι προϊστάμενοι των οργανικών μονάδων, εφαρμοζόμενης της περ. α) του άρθρου 97 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26), περί τήρησης του προβαδίσματος των κατηγοριών εκπαίδευσης, και τα προσόντα που απαιτούνται για την επιλογή και τοποθέτηση σε θέση ευθύνης.
2. Με κοινή απόφαση των Υπουργών Ψηφιακής Διακυβέρνησης και Εθνικής Οικονομίας και Οικονομικών δύναται να προβλέπεται ειδικό επίδομα για τους προϊσταμένους και το προσωπικό, μόνιμο και αποσπασμένο, των οργανικών μονάδων της Εθνικής Αρχής Κυβερνοασφάλειας, το οποίο κυμαίνεται ανάλογα με το επίπεδο της οργανικής μονάδας και λαμβάνει υπόψη τις ειδικές συνθήκες που συναρτώνται με τις θέσεις αυτές, την επικινδυνότητα και την ετοιμότητα του προσωπικού να παράσχει υπηρεσίες σε εικοσιτετράωρη βάση και άλλα τυχόν στοιχεία που καθορίζονται με την ίδια απόφαση. Με την ίδια απόφαση μπορεί να ορίζεται η πηγή κάλυψης της σχετικής δαπάνης, καθώς και κάθε άλλο σχετικό ζήτημα για την εφαρμογή της παρούσας.
3. Με απόφαση του Υπουργού Ψηφιακής Διακυβέρνησης, μετά από εισήγηση του Διοικητή της Εθνικής Αρχής Κυβερνοασφάλειας, καθορίζονται οι αρμοδιότητες των Υποδιοικητών της Αρχής. Με απόφαση του Διοικητή μπορούν να εξουσιοδοτούνται ιεραρχικά υφιστάμενα όργανα να υπογράφουν, με εντολή του, πράξεις ή άλλα έγγραφα της αρμοδιότητάς του.
4. Με κοινή απόφαση των Υπουργών Εθνικής Οικονομίας και Οικονομικών και Ψηφιακής Διακυβέρνησης καθορίζονται οι αποδοχές του Διοικητή και των Υποδιοικητών.
5. Με κοινή απόφαση των Υπουργών Ανάπτυξης, Εθνικής Οικονομίας και Οικονομικών και Ψηφιακής Διακυβέρνησης καθορίζονται οι διαδικασίες ανάθεσης, τα αρμόδια όργανα, οι επιτροπές, το περιεχόμενο και οι διαδικασίες εκτέλεσης των συμβάσεων, η έννομη προστασία, οι κυρώσεις και κάθε άλλο σχετικό θέμα για την εφαρμογή του τρίτου εδαφίου της παρ. 2 του άρθρου 15 του ν. 4412/2016 (Α’ 147).
Άρθρο 21
Μεταβατικές διατάξεις
1. Μέχρι τη θέση σε ισχύ του Οργανισμού της Αρχής που προβλέπεται στην παρ. 1 του άρθρου 20, οι οργανικές μονάδες της Γενικής Διεύθυνσης Κυβερνοασφάλειας, όπως προβλέπονται στα άρθρα 44 έως 47 του π.δ. 40/2020 (Α’ 85), μεταφέρονται στην Αρχή, ως εξής:
α) Η Διεύθυνση Στρατηγικού Σχεδιασμού Κυβερνοασφάλειας του άρθρου 44 του π.δ. 40/2020, με εξαίρεση το Τμήμα Κυβερνητικής Δορυφορικής Υπηρεσίας της παρ. 6 του ιδίου άρθρου, το οποίο παραμένει στη Γενική Γραμματεία Τηλεπικοινωνιών και Ταχυδρομείων, και η Διεύθυνση Συντονισμού Φορέων του άρθρου 47 του ιδίου προεδρικού διατάγματος υπάγονται στη Γενική Διεύθυνση Επιτελικού Σχεδιασμού της περ. β) της παρ. 1 του άρθρου 10 του παρόντος.
β) Η Διεύθυνση Πρόληψης και Προστασίας του άρθρου 45 του π.δ. 40/2020 και η Διεύθυνση Επιχειρησιακής Συνέχειας του άρθρου 46 του ιδίου προεδρικού διατάγματος υπάγονται στη Γενική Διεύθυνση Επιχειρησιακού Σχεδιασμού της περ. γ) της παρ. 1 του άρθρου 10 του παρόντος.
2. Μέχρι την επιλογή και τοποθέτηση των προϊσταμένων των οργανικών μονάδων, σύμφωνα με τον Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26), προϊστάμενοι στις οργανικές μονάδες της Αρχής τοποθετούνται, με απόφαση του Διοικητή, σύμφωνα με το άρθρο 18 του ν. 4492/2017 (Α’ 156).
3. Μέχρι την επαρκή στελέχωση των υποστηρικτικών υπηρεσιών της Αρχής, η οποία διαπιστώνεται με πράξη του Διοικητή της Αρχής, η υποστήριξη των διοικητικών, οικονομικών, τεχνικών θεμάτων και θεμάτων πληροφορικής της Αρχής διενεργείται από τις κατά περίπτωση αρμόδιες υπηρεσίες του Υπουργείου Ψηφιακής Διακυβέρνησης. Για την εφαρμογή του πρώτου εδαφίου, ο Προϊστάμενος της Γενικής Διεύθυνσης Οικονομικών και Διοικητικών Υπηρεσιών του Υπουργείου Ψηφιακής Διακυβέρνησης και οι υπαγόμενες σε αυτόν οργανικές μονάδες ασκούν τις αρμοδιότητές τους και για την υποστήριξη της λειτουργίας της Αρχής.
4. Μέχρι την 31η Δεκεμβρίου 2024, το συνολικό κόστος μισθοδοσίας, καθώς και κάθε είδους αποδοχών, περιλαμβανόμενης και της μισθολογικής διαφοράς που προκύπτει από την εφαρμογή του παρόντος βαρύνουν τον προϋπολογισμό του Υπουργείου Ψηφιακής Διακυβέρνησης και καταβάλλονται από αυτό. Με την επιφύλαξη της περ. β) της παρ. 3 του άρθρου 13, από την 1η Ιανουαρίου 2025, το συνολικό κόστος μισθοδοσίας, καθώς και κάθε είδους αποδοχών βαρύνουν την Αρχή και καταβάλλονται από αυτήν.
5. Εγκεκριμένα επιστημονικά, εκπαιδευτικά ή άλλα προγράμματα ή έργα σε εξέλιξη που έχουν αναληφθεί από ή αφορούν στη Γενική Διεύθυνση Κυβερνοασφάλειας ή στην υλοποίηση των οποίων συμμετέχει η ανωτέρω Γενική Διεύθυνση συνεχίζονται χωρίς διακοπή και με τους ίδιους όρους από την Αρχή, αντίστοιχα, έως την προγραμματισμένη ημερομηνία λήξης τους. Η Αρχή υπεισέρχεται στη θέση του δικαιούχου πάσης φύσεως επιχορήγησης ή χρηματοδότησης από δημόσιους, ιδιωτικούς, εθνικούς, διεθνείς ή ευρωπαϊκούς πόρους, καθώς και σε όλες τις συμβατικές και εξωσυμβατικές υποχρεώσεις ή δικαιώματα.
6. Στην Αρχή συστήνονται εντός τριών (3) μηνών από την έναρξη ισχύος του παρόντος υπηρεσιακά και πειθαρχικά συμβούλια, σύμφωνα με τα άρθρα 146Β και 159 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.. Μέχρι τη συγκρότηση των υπηρεσιακών και πειθαρχικών συμβουλίων της Αρχής, το προσωπικό της εξακολουθεί να υπάγεται στο Υπηρεσιακό και το Πειθαρχικό Συμβούλιο του Υπουργείου Ψηφιακής Διακυβέρνησης.
Άρθρο 22
Καταργούμενες διατάξεις
Το άρθρο 50 του ν. 4635/2019 (Α’ 85), περί της Γενικής Διεύθυνσης Κυβερνοασφάλειας, καταργείται με τη δημοσίευση της Πράξης Υπουργικού Συμβουλίου της παρ. 4 του άρθρου 6 του παρόντος, περί διορισμού του Διοικητή της Εθνικής Αρχής Κυβερνοασφάλειας.
ΜΕΡΟΣ Β’
ΛΟΙΠΕΣ ΡΥΘΜΙΣΕΙΣ 
ΓΙΑ ΤΗΝ ΨΗΦΙΑΚΗ ΔΙΑΚΥΒΕΡΝΗΣΗ
Άρθρο 23
Σκοπός
Σκοπός του παρόντος Μέρους είναι:
α) Η απλοποίηση της διαδικασίας υποβολής και διαχείρισης των φακέλων δορυφορικών δικτύων, η οποία θα διενεργείται με ηλεκτρονικά μέσα, προκειμένου να μπορεί οποιοσδήποτε δημόσιος ή ιδιωτικός φορέας με έδρα την Ελλάδα να υποβάλλει φακέλους δορυφορικών δικτύων.
β) Η ασφάλιση των διαστημικών αντικειμένων από τον αιτούντα φορέα με βάση συγκεκριμένα ποσοτικά μετρήσιμα κριτήρια (μέγεθος, βάρος, τεχνικές ιδιότητες/προδιαγραφές, αξία ή άλλες παραμέτρους λειτουργίας).
γ) Η πρόβλεψη της δυνατότητας καθορισμού όρων πρόσβασης σε υλική υποδομή φορέων εκμετάλλευσης δικτύου.
δ) Η ταχύτερη διεκπεραίωση του έργου της ψηφιοποίησης αρχείων Υποθηκοφυλακείων, τα οποία, κατόπιν της κατάργησής τους, έχουν μεταφερθεί στην αρμοδιότητα του νομικού προσώπου δημοσίου δικαίου (Ν.Π.Δ.Δ.) με την επωνυμία «Ελληνικό Κτηματολόγιο».
ε) Η παράταση της ημερομηνίας έναρξης παραγωγικής λειτουργίας της πλατφόρμας έκδοσης πιστοποιητικού οικονομικής ενημερότητας.
Άρθρο 24
Αντικείμενο
Αντικείμενο του παρόντος Μέρους είναι:
α) Η τροποποίηση της παρ. 5 του άρθρου 119 του ν. 4727/2020 (Α’ 184), περί διαχείρισης δορυφορικών τροχιών και συσχετισμένων συχνοτήτων με την προσθήκη σχετικής εξουσιοδοτικής διάταξης.
β) Η τροποποίηση της παρ. 1 του άρθρου 11 του ν. 4508/2017 (Α’ 200), περί διεθνούς ευθύνης για ζημίες.
γ) Η προσθήκη παρ. 13 στο άρθρο 3 του ν. 4463/2017 (Α’ 42), περί της πρόσβασης των επιχειρήσεων, οι οποίες παρέχουν ή είναι εξουσιοδοτημένες να παρέχουν δίκτυα ηλεκτρονικών επικοινωνιών, σε υπάρχουσα υλική υποδομή των φορέων εκμετάλλευσης δικτύου.
δ) Η τροποποίηση της παρ. 5 του άρθρου 14 του ν. 2664/1998 (Α’ 275), περί της αίτησης και των συνυποβαλλόμενων δικαιολογητικών των κτηματολογικών εγγραφών, της παρ. 3 του άρθρου 20 του ν. 4512/2018 (Α’ 5), περί μεταβατικών διατάξεων για το προσωπικό των καταργούμενων Υποθηκοφυλακείων και Κτηματολογικών Γραφείων και της παρ. 4 του άρθρου 29 του ν. 4821/2021 (Α’ 134), περί του ηλεκτρονικού φακέλου ακινήτου.
ε) Η τροποποίηση της παρ. 4 του άρθρου 22 του ν. 4934/2022 (Α’ 100), περί έναρξης της παραγωγικής λειτουργίας της πλατφόρμας έκδοσης του πιστοποιητικού οικονομικής ενημερότητας.
Άρθρο 25
Διαδικασία ηλεκτρονικής υποβολής φακέλων δορυφορικών δικτύων - Τροποποίηση 
παρ. 5 άρθρου 119 ν. 4727/2020
Στην παρ. 5 του άρθρου 119 του ν. 4727/2020 (Α’ 184), περί της διαχείρισης δορυφορικών τροχιών και συσχετισμένων συχνοτήτων, προστίθεται τέταρτο εδάφιο και η παρ. 5 διαμορφώνεται ως εξής:
«5. Μετά από αίτηση του ενδιαφερόμενου και έγγραφη συμφωνία του (σύμβαση) με τον Υπουργό Ψηφιακής Διακυβέρνησης είναι δυνατή η ανακοίνωση και η υποστήριξη στη Διεθνή Ένωση Τηλεπικοινωνιών του φακέλου του δορυφορικού συστήματος, που ο ενδιαφερόμενος προτίθεται να λειτουργήσει σε τροχιακές θέσεις και συσχετισμένες ζώνες συχνοτήτων, για τις οποίες δεν έχει εκπονηθεί σχέδιο από τη Διεθνή Ένωση Τηλεπικοινωνιών. Στην ανωτέρω συμφωνία καθορίζεται το ύψος των τελών, τα οποία αποδίδονται στην Ε.Ε.Τ.Τ., οι υποχρεώσεις των μερών, καθώς και κάθε άλλη σχετική λεπτομέρεια. Η ως άνω συμφωνία τροποποιείται προκειμένου να είναι συμβατή με σχέδια διεθνούς συντονισμού μεταγενέστερα της συμφωνίας. Με απόφαση του Υπουργού Ψηφιακής Διακυβέρνησης καθορίζεται η διαδικασία ηλεκτρονικής υποβολής και διαχείρισης των φακέλων (filing) δορυφορικών δικτύων σε τροχιακές θέσεις και συσχετισμένες ζώνες συχνοτήτων για τις οποίες δεν έχει εκπονηθεί σχέδιο από τη Διεθνή Ένωση Τηλεπικοινωνιών (ITU), συμπεριλαμβανομένων των κατά περίπτωση συμβατικών ή ειδικών υποχρεώσεων των μερών, καθώς και τα απαιτούμενα τεχνικά χαρακτηριστικά, δικαιολογητικά, έντυπα, παράβολα, το ύψος των απαιτούμενων τελών, οι συναφείς διοικητικές κυρώσεις, καθώς και κάθε απαιτούμενη λεπτομέρεια για την εφαρμογή της παρούσας.»
Άρθρο 26
Διεθνής ευθύνη για ζημίες - 
Τροποποίηση παρ. 1 άρθρου 11 ν. 4508/2017
Στην παρ. 1 του άρθρου 11 του ν. 4508/2017 (Α’ 200), περί της διεθνούς ευθύνης για ζημίες, επέρχονται οι ακόλουθες τροποποιήσεις: α) στο πρώτο εδάφιο, αα) η φράση «που καλύπτει το ποσό των εξήντα εκατομμυρίων (60.000.000) ευρώ» αντικαθίσταται από τη φράση «που καλύπτει αυτή την ευθύνη έως το ποσό των εξήντα 60.000.000 ευρώ» και αβ) μετά από τη φράση «ανάλογα με το μέγεθος,», προστίθεται η φράση «το βάρος, τις τεχνικές ιδιότητες/προδιαγραφές,», αγ) η φράση «κατόπιν σχετικής αιτήσεως» αντικαθίσταται από τη φράση «κατόπιν σχετικής αιτιολογημένης αίτησης», β) στο δεύτερο εδάφιο, βα) μετά από τη φράση «λαμβάνοντας υπόψη», προστίθεται η φράση «το μέγεθος, το βάρος, τις τεχνικές ιδιότητες/προδιαγραφές, την αξία ή άλλες παραμέτρους λειτουργίας του διαστημικού αντικειμένου, καθώς και» και ββ) μετά από τη φράση «διαστημική δραστηριότητα», προστίθεται η φράση «αυτού του αντικειμένου», γ) στο τρίτο εδάφιο, μετά από τη φράση «προς το δημόσιο συμφέρον», προστίθεται η λέξη «, ιδίως,», και η παρ. 1 διαμορφώνεται ως εξής:
«1. Για την κάλυψη της ευθύνης για ζημίες, ο φορέας υποχρεούται να συνάψει ασφάλιση που καλύπτει αυτή την ευθύνη έως το ποσό των εξήντα εκατομμυρίων (60.000.000) ευρώ, το οποίο μπορεί να αναπροσαρμόζεται ανάλογα με το μέγεθος, το βάρος, τις τεχνικές ιδιότητες/προδιαγραφές, την αξία ή άλλες παραμέτρους λειτουργίας του διαστημικού αντικειμένου με απόφαση του Υπουργού Ψηφιακής Διακυβέρνησης κατόπιν σχετικής αιτιολογημένης αιτήσεως του φορέα πριν την υποβολή των δικαιολογητικών της παρ. 2 του άρθρου 5. Αν η διαστημική δραστηριότητα γίνεται προς το δημόσιο συμφέρον, ο Υπουργός Ψηφιακής Διακυβέρνησης, με απόφασή του, μπορεί να καθορίσει χαμηλότερο ποσό ή να απαλλάξει το φορέα από την υποχρέωση ασφάλισης, λαμβάνοντας υπόψη το μέγεθος, το βάρος, τις τεχνικές ιδιότητες/προδιαγραφές, την αξία ή άλλες παραμέτρους λειτουργίας του διαστημικού αντικειμένου, καθώς και τους κινδύνους που συνδέονται με τη διαστημική δραστηριότητα αυτού του αντικειμένου. Οι διαστημικές δραστηριότητες γίνονται προς το δημόσιο συμφέρον, ιδίως, αν εξυπηρετούν την εθνική άμυνα και ασφάλεια, την επιστήμη, την έρευνα ή την εκπαίδευση. Η ασφάλιση δεν είναι απαραίτητη εάν το ίδιο το ελληνικό κράτος είναι ο φορέας.»
Άρθρο 27
Καθορισμός όρων πρόσβασης 
σε υλική υποδομή φορέων εκμετάλλευσης δικτύου - Προσθήκη παρ. 13 στο άρθρο 3 
του ν. 4463/2017
Στο άρθρο 3 του ν. 4463/2017 (Α’ 42), περί της πρόσβασης των επιχειρήσεων, οι οποίες παρέχουν ή είναι εξουσιοδοτημένες να παρέχουν δίκτυα ηλεκτρονικών επικοινωνιών, σε υπάρχουσα υλική υποδομή των φορέων εκμετάλλευσης δικτύου, προστίθεται παρ. 13 ως εξής:
«13. Με κοινή απόφαση των Υπουργών Ψηφιακής Διακυβέρνησης και Περιβάλλοντος και Ενέργειας, καθώς και του κατά περίπτωση αρμόδιου Υπουργού δύνανται να ρυθμίζονται επιμέρους ζητήματα ως προς τη χορήγηση πρόσβασης από τους φορείς εκμετάλλευσης δικτύου στην υλική τους υποδομή, ιδίως αναφορικά με τις προδιαγραφές καταλληλότητας της υλικής υποδομής στην οποία ζητείται η πρόσβαση, όπως ενδεικτικά τις τηρούμενες αποστάσεις και τα όρια, την τυποποίηση εγκαταστάσεων και τεχνικών προδιαγραφών των υψίρρυθμων δικτύων και τους όρους ασφαλείας. Για την έκδοση της απόφασης του πρώτου εδαφίου, ο Υπουργός Ψηφιακής Διακυβέρνησης και ο κατά περίπτωση αρμόδιος Υπουργός δύνανται να ζητούν τη γνώμη του αρμόδιου φορέα εκμετάλλευσης δικτύου.»
Άρθρο 28
Ταχύτερη διεκπεραίωση του έργου της ψηφιοποίησης αρχείων Υποθηκοφυλακείων
Για την ταχύτερη διεκπεραίωση του έργου της ψηφιοποίησης αρχείων Yποθηκοφυλακείων, τα οποία έχουν μεταφερθεί στην αρμοδιότητα του νομικού προσώπου δημοσίου δικαίου (Ν.Π.Δ.Δ.) με την επωνυμία «Ελληνικό Κτηματολόγιο», δύναται:
α) Να μεταφέρονται τα υπό ψηφιοποίηση αρχεία σε ειδικά προσδιορισμένα κέντρα ψηφιοποίησης εκτός των Κτηματολογικών Γραφείων και Υποκαταστημάτων του Ν.Π.Δ.Δ. «Ελληνικό Κτηματολόγιο», αποκλειστικά για τον σκοπό της ψηφιοποίησης. Με απόφαση του Ν.Π.Δ.Δ. «Ελληνικό Κτηματολόγιο», προσδιορίζονται οι χώροι του πρώτου εδαφίου, τα υπό μεταφορά αρχεία, ο τρόπος και το χρονικό διάστημα της μεταφοράς, οι ειδικότεροι όροι ασφαλούς μεταφοράς, το υπεύθυνο για τη μεταφορά και την εποπτεία των αρχείων προσωπικό του Ν.Π.Δ.Δ. «Ελληνικό Κτηματολόγιο» και κάθε άλλο σχετικό ζήτημα για την εφαρμογή της παρούσας.
β) Να αποκόπτονται οι ράχες των τόμων των υπό ψηφιοποίηση αρχείων, ώστε να διευκολύνονται οι διαδικασίες σάρωσης σελίδων. Με απόφαση του Ν.Π.Δ.Δ. «Ελληνικό Κτηματολόγιο», καθορίζονται τα κριτήρια επιλεξιμότητας των τόμων προς αποκοπή και δύνανται να καθορίζονται η διαδικασία επανασύνδεσης των τόμων και κάθε άλλο σχετικό ζήτημα για την εφαρμογή της παρούσας.
Άρθρο 29
Ρυθμίσεις για το νομικό πρόσωπο 
δημοσίου δικαίου με την επωνυμία 
«Ελληνικό Κτηματολόγιο» - Τροποποίηση παρ. 5 άρθρου 14 ν. 2664/1998, παρ. 3 άρθρου 20 ν. 4512/2018 και παρ. 4 άρθρου 29 ν. 4821/2021
1. Στο δεύτερο εδάφιο της παρ. 5 του άρθρου 14 του ν. 2664/1998 (Α’ 275), περί της αίτησης και των συνυποβαλλόμενων δικαιολογητικών των κτηματολογικών εγγραφών, η λέξη «συνυποβάλλεται» αντικαθίσταται από τη λέξη «επισυνάπτεται» και η παρ. 5 διαμορφώνεται ως εξής:
«5. Εάν η πράξη της οποίας ζητείται η καταχώριση στο κτηματολογικό φύλλο είναι εμπράγματη δικαιοπραξία, επισυνάπτεται σε αυτήν, υποχρεωτικώς και επί ποινή ακυρότητάς της, το προβλεπόμενο στην προηγούμενη παράγραφο κυρωμένο απόσπασμα του κτηματολογικού διαγράμματος, απλό αντίγραφο του οποίου συνυποβάλλεται με την αίτηση της παραγράφου 1. Αν η εγγραπτέα πράξη αφορά σε δύο ή περισσότερες διηρημένες ιδιοκτησίες κείμενες εντός του ιδίου γεωτεμαχίου, επισυνάπτεται ένα κυρωμένο απόσπασμα του κτηματολογικού διαγράμματος του γεωτεμαχίου.»
2. Στην παρ. 3 του άρθρου 20 του ν. 4512/2018 (Α’ 5), περί μεταβατικών διατάξεων για το προσωπικό των καταργούμενων Υποθηκοφυλακείων και Κτηματολογικών Γραφείων, διαγράφεται η φράση «ή με την πάροδο εβδομήντα δύο (72) μηνών από τις 17.1.2018», και η παρ. 5 διαμορφώνεται ως εξής:
«3. Στις θέσεις της παρ. 1, όπως κατανέμονται σύμφωνα με τις παρ. 1 και 2 του παρόντος, μεταφέρεται και εντάσσεται αυτοδικαίως κατά τα οριζόμενα στην απόφαση της παρ. 7 του άρθρου 1, σύμφωνα με όσα ορίζονται στην παρ. 5 του άρθρου 1, το προσωπικό που υπηρετεί, με σχέση εργασίας δημοσίου ή ιδιωτικού δικαίου, σε θέσεις υπαλλήλων εμμίσθων Υποθηκοφυλακείων, οι οποίες καταργούνται σύμφωνα με τις παρ. 5 και 7 του άρθρου 1, εφόσον δεν έχει υποβάλει αίτηση μετάταξης κατά τα οριζόμενα στην επόμενη παράγραφο.»
3. Στην παρ. 4 του άρθρου 29 του ν. 4821/2021 (Α’ 134), περί του ηλεκτρονικού φακέλου ακινήτου, προστίθεται δεύτερο εδάφιο και η παρ. 4 διαμορφώνεται ως εξής:
«4. Στο πλαίσιο λειτουργίας της ηλεκτρονικής πλατφόρμας, ο εξουσιοδοτημένος συμβολαιογράφος, δύναται: α) να αιτείται την έκδοση ή την εξαγωγή εγγράφων ή την άντληση πληροφοριών από τους Φορείς της παρ. 2, β) να αιτείται τη διόρθωση των ως άνω εγγράφων ή πληροφοριών, γ) να αναρτά ψηφιοποιημένα έντυπα έγγραφα στην ηλεκτρονική πλατφόρμα, όπου αυτά δεν είναι δυνατόν να εκδοθούν ή να εξαχθούν ηλεκτρονικά κατά τα ανωτέρω, υπέχοντας ευθύνη ως προς την ακρίβεια και την πληρότητα αυτών και δ) να υποβάλλει, κατόπιν σχετικής εντολής του αποκτώντα εμπράγματο δικαίωμα προς αυτόν, σε αναγνώσιμη μορφή φορητού εγγράφου (.pdf), και όχι ως σαρωμένα αρχεία, με την ψηφιακή υπογραφή του ιδίου και χωρίς χειρόγραφες παραπομπές, ψηφιακό αντίγραφο της εγγραπτέας πράξης προς καταχώριση, συνοδευόμενο από ψηφιακή περίληψη αυτής και κάθε απαιτούμενο για την καταχώριση της εγγραπτέας πράξης έγγραφο. Από την έναρξη της παραγωγικής λειτουργίας της ηλεκτρονικής πλατφόρμας, η υποβολή ψηφιακού αντιγράφου της εγγραπτέας πράξης προς καταχώριση της περ. δ) του πρώτου εδαφίου επέχει θέση αίτησης καταχώρισης εγγραπτέας πράξης του άρθρου 14 του ν. 2664/1998 (Α’ 275) και η σύνοψη στοιχείων της εγγραπτέας πράξης που εμφανίζεται στην πλατφόρμα επέχει θέση περίληψης αυτής.»
4. Όπου στον ν. 4512/2018 αναφέρεται η επέλευση εννόμων αποτελεσμάτων από την δημοσίευση της απόφασης της παρ. 7 του άρθρου 1 του νόμου αυτού, ως χρονικό σημείο επέλευσης των αποτελεσμάτων αυτών νοείται ο χρόνος κατάργησης εκάστου υποθηκοφυλακείου, σύμφωνα με την οικεία απόφαση της παρ. 7 του άρθρου 1 του ίδιου νόμου.
Άρθρο 30
Ημερομηνία έναρξης παραγωγικής 
λειτουργίας της πλατφόρμας έκδοσης πιστοποιητικού οικονομικής ενημερότητας - 
Τροποποίηση παρ. 4 άρθρου 22 ν. 4934/2022
Στην παρ. 4 του άρθρου 22 του ν. 4934/2022 (Α’ 100), περί έναρξης της παραγωγικής λειτουργίας της πλατφόρμας έκδοσης του πιστοποιητικού οικονομικής ενημερότητας, η φράση «εκκινεί την 31η.12.2023» αντικαθίσταται από τη φράση «εκκινεί την 30ή.9.2024» και η παρ. 4 διαμορφώνεται ως εξής:
«4.?Η παραγωγική λειτουργία της ως άνω πλατφόρμας εκκινεί την 30ή.9.2024.»
ΜΕΡΟΣ Γ’
ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
Άρθρο 31
Προθεσμία εγγραφής και ανανέωσης εγγραφής στο Μητρώο Ηλεκτρονικού Τύπου - Τροποποίηση παρ. 1 άρθρου 14 ν. 5005/2022 - Προσαρμογή των επιχειρήσεων ηλεκτρονικού τύπου στο Μητρώο Ηλεκτρονικού Τύπου - Μεταβατική διάταξη - Τροποποίηση παρ. 2 άρθρου 28 ν. 5005/2022
1. Στο πρώτο εδάφιο της παρ. 1 του άρθρου 14 του ν. 5005/2022 (Α’ 236), περί της διαδικασίας εγγραφής και ανανέωσης εγγραφής στο Μητρώο Ηλεκτρονικού Τύπου, οι λέξεις «από την 1η Μαΐου μέχρι την 31η Μαΐου κάθε έτους» αντικαθίστανται από τις λέξεις «από την 1η Σεπτεμβρίου μέχρι την 30ή Σεπτεμβρίου κάθε έτους» και η παρ. 1 διαμορφώνεται ως εξής:
«1. Για την πρώτη εγγραφή ή την ανανέωση της εγγραφής στο Μ.Η.Τ. η επιχείρηση ηλεκτρονικού τύπου υποβάλλει αίτηση στο Τμήμα Μητρώων και Διαφάνειας της Γ.Γ.Ε.Ε. από την 1η Σεπτεμβρίου μέχρι την 30ή Σεπτεμβρίου κάθε έτους. Με την αίτηση για πρώτη εγγραφή στο Μ.Η.Τ. η επιχείρηση ηλεκτρονικού τύπου συνυποβάλλει τα απαιτούμενα δικαιολογητικά των παρ. 2 και 3 του άρθρου 10, όπως αυτά καθορίζονται στην απόφαση της παρ. 4 του άρθρου 27. Εφόσον από τα δικαιολογητικά που προσκομίζονται διαπιστωθεί ότι πληρούνται οι απαραίτητες προϋποθέσεις, η επιχείρηση εγγράφεται στο Μ.Η.Τ.. Αν δεν πληρούνται, το Τμήμα Μητρώων και Διαφάνειας της Γ.Γ.Ε.Ε. αποστέλλει στην ηλεκτρονική διεύθυνση που έχει δηλώσει η εν λόγω επιχείρηση αίτημα υποβολής των δικαιολογητικών που ελλείπουν. Η επιχείρηση οφείλει να υποβάλλει, εντός δέκα (10) ημερών από την ημερομηνία αποστολής του αιτήματος, τα σχετικά δικαιολογητικά. Αν παρέλθει άπρακτη η ανωτέρω προθεσμία, το αίτημα εγγραφής απορρίπτεται, με απόφαση της αρμόδιας Διεύθυνσης Εποπτείας Μέσων Ενημέρωσης της Γ.Γ.Ε.Ε..»
2. Στην παρ. 2 του άρθρου 28 του ν. 5005/2022, περί των μεταβατικών διατάξεων του Μέρους Β’ του νόμου αυτού, επέρχονται οι ακόλουθες τροποποιήσεις: α) το δεύτερο εδάφιο καταργείται, β) προστίθενται εδάφια, δεύτερο, τρίτο και τέταρτο, και η παρ. 2 διαμορφώνεται ως εξής:
«2. Για την πρώτη εφαρμογή του παρόντος, ηλεκτρονικός τύπος, ο οποίος ήδη λειτουργεί κατά την ημερομηνία έναρξης λειτουργίας του Μ.Η.Τ, δύναται να υποβάλλει αίτηση εγγραφής εντός τριάντα (30) ημερών από την έναρξη λειτουργίας του. Επιχειρήσεις ηλεκτρονικού τύπου που υπέβαλαν κατά τα ανωτέρω αίτηση εγγραφής τους στο Μ.Η.Τ., χωρίς να πληρούν το σύνολο των προϋποθέσεων του άρθρου 10 κατά την ημερομηνία υποβολής της αίτησής τους, δύνανται να συμπληρώσουν αυτή, εντός αποκλειστικής προθεσμίας δέκα (10) ημερών από την ενημέρωσή τους από το Τμήμα Μητρώων και Διαφάνειας της Διεύθυνσης Εποπτείας Μέσων Ενημέρωσης της Γ.Γ.Ε.Ε., μέσω ηλεκτρονικού ταχυδρομείου στη δηλωθείσα ηλεκτρονική τους διεύθυνση. Σε περίπτωση που η ανωτέρω προθεσμία παρέλθει άπρακτη, η αίτησή τους απορρίπτεται. Επιχειρήσεις ηλεκτρονικού τύπου που δεν έχουν αιτηθεί να πιστοποιηθούν στο Μ.Η.Τ. έως τις 31 Μαρτίου 2024 ή η αίτησή τους απορρίφθηκε κατά το προηγούμενο εδάφιο, δύνανται, εφόσον πληρούν τις προϋποθέσεις του άρθρου 10, να υποβάλλουν αίτηση, μαζί με τα απαραίτητα δικαιολογητικά, για την εγγραφή τους σε αυτό από τις 8 Απριλίου 2024 έως τις 18 Απριλίου 2024.»
Άρθρο 32
Ρύθμιση για προσωπικό προερχόμενο από την Εθνική Υπηρεσία Πληροφοριών - Τροποποίηση άρθρου 74 ν. 4873/2021
1. Οι παρ. 1 και 2 του άρθρου 74 του ν. 4873/2021 (Α’ 248), περί της μετάταξης προσωπικού ορισμένων διευθύνσεων της Εθνικής Υπηρεσίας Πληροφοριών σε κεντρικές ή περιφερειακές υπηρεσίες της Ελληνικής Αστυνομίας, αντικαθίστανται και το άρθρο 74 διαμορφώνεται ως εξής:
«Άρθρο 74
Ρύθμιση θεμάτων προσωπικού Εθνικής Υπηρεσίας Πληροφοριών (Ε.Υ.Π.)
1. Η Υποδιεύθυνση Γ’ της Διεύθυνσης Β’ Συλλογής και Ανάλυσης Πληροφοριών (Δ.ΣΥ.Α.Π-Β) της υποπερ. αγ’ της περ. α’ και οι οργανωτικές δομές της Υποδιεύθυνσης Γ’ στις Περιφερειακές Μονάδες Υποστήριξης της υποπερ. βα’ της περ. β’ της παρ. 1 του άρθρου 1 του π.δ. 1/2017 (Α’ 2) καταργούνται. Οι εβδομήντα οκτώ (78) οργανικές θέσεις, που έχουν κατανεμηθεί στην Υποδιεύθυνση Γ’ της Διεύθυνσης Β’ Συλλογής και Ανάλυσης Πληροφοριών (Δ.ΣΥ.Α.Π-Β) και στις οργανωτικές δομές της Υποδιεύθυνσης Γ’ στις Περιφερειακές Μονάδες Υποστήριξης σύμφωνα με τον Εσωτερικό Κανονισμό και τον συνημμένο σε αυτόν Πίνακα Σύνθεσης και Κατανομής του Προσωπικού της Ε.Υ.Π., μεταφέρονται στο Υπουργείο Προστασίας του Πολίτη και κατανέμονται με απόφαση του αρμοδίου οργάνου, σε Κεντρικές ή Περιφερειακές Υπηρεσίες της Ελληνικής Αστυνομίας που ασκούν αρμοδιότητες δημόσιας ή κρατικής ασφάλειας ή μετανάστευσης και σε υποστηρικτικές τους δομές. Το προσωπικό που υπηρετεί στην Υποδιεύθυνση Γ’ της Διεύθυνσης Β’ Συλλογής και Ανάλυσης Πληροφοριών (Δ.ΣΥ.Α.Π-Β) και στις οργανωτικές δομές της, όπως εξειδικεύονται στον Εσωτερικό Κανονισμό και τον συνημμένο σε αυτόν Πίνακα Σύνθεσης και Κατανομής του Προσωπικού της Ε.Υ.Π., μετατάσσεται στις Κεντρικές ή Περιφερειακές Υπηρεσίες της Ελληνικής Αστυνομίας του προηγούμενου εδαφίου.
2. Το μετατασσόμενο προσωπικό τοποθετείται στις Κεντρικές ή Περιφερειακές Υπηρεσίες της Ελληνικής Αστυνομίας της παρ. 1, ανάλογα με την ειδικότητα και βάσει των τυπικών προσόντων που διαθέτει κατά τον χρόνο μετάταξής του, σε αντίστοιχης κατηγορίας και εκπαιδευτικής βαθμίδας θέσεις και σύμφωνα με τις διατάξεις του π.δ. 50/2001 (Α’ 39) με τον ίδιο βαθμό και μισθολογικό κλιμάκιο που κατείχε στην Υπηρεσία προέλευσης. Το προσωπικό ασκεί καθήκοντα αντίστοιχα των θέσεων που κατείχε, κατά παρέκκλιση κάθε γενικής ή ειδικής διάταξης. Για τη μετάταξη του προσωπικού εκδίδεται απόφαση του Υπουργού Προστασίας του Πολίτη, η οποία δεν δημοσιεύεται στην Εφημερίδα της Κυβερνήσεως σύμφωνα με την παρ. 5 του άρθρου 17 του ν. 3649/2008 (Α’ 39). Για την τοποθέτηση του προσωπικού στις Υπηρεσίες της Ελληνικής Αστυνομίας της παρ. 1 εκδίδεται απόφαση του Αρχηγού της Ελληνικής Αστυνομίας, λαμβανομένων υπόψη των δηλώσεων προτίμησής του ανά περιφερειακή ενότητα.
3. Το προσωπικό που μετατάσσεται σύμφωνα με τις παρ. 1 και 2 μισθοδοτείται από την Ελληνική Αστυνομία. Στην περίπτωση που για το μετατασσόμενο προσωπικό προκύπτουν χαμηλότερες μηνιαίες αποδοχές σε σχέση με τις μηνιαίες αποδοχές της Υπηρεσίας προέλευσης, η διαφορά διατηρείται ως προσωπική, σύμφωνα με την παρ. 4 του άρθρου 27 του ν. 4354/2015 (Α’ 176). Το ως άνω προσωπικό διατηρεί το συνταξιοδοτικό και ασφαλιστικό καθεστώς που είχε μέχρι την ημερομηνία μετάταξης.
4. Οι απαιτούμενες πιστώσεις για τη συνολική μισθοδοσία του μετατασσόμενου προσωπικού για το τρέχον έτος 2021, καθώς και για το έτος 2022 μεταφέρονται από την Ε.Υ.Π. στην Ελληνική Αστυνομία.»
2. Η ισχύς της παρ. 1 αρχίζει από την 16η.12.2021, ημερομηνία έναρξης ισχύος του ν. 4873/2021.
Άρθρο 33
Ωράριο εργασίας του προσωπικού 
της Εθνικής Υπηρεσίας Πληροφοριών - Προσθήκη παρ. 5 στο άρθρο 11 
του ν. 3469/2008
Στο άρθρο 11 του ν. 3649/2008 (Α’ 39), περί του οργανισμού της Εθνικής Υπηρεσίας Πληροφοριών, προστίθεται παρ. 5 ως εξής:
«5. Το πολιτικό και ένστολο προσωπικό της Ε.Υ.Π. δύναται να διατίθεται για εργασία σε ώρες και ημέρες διάφορες του ισχύοντος ωραρίου εργασίας του προσωπικού των Δημοσίων Υπηρεσιών, σύμφωνα με τις λειτουργικές ανάγκες της Υπηρεσίας. Το πολιτικό και ένστολο προσωπικό της Υπηρεσίας δύναται να διατίθεται για εργασία και πέραν του νόμιμου αριθμού των ωρών εργασίας, εφόσον υφίσταται έκτακτη ανάγκη. Με απόφαση του Διοικητή της Ε.Υ.Π. καθορίζεται το ωράριο εργασίας του πολιτικού και ένστολου προσωπικού.»
Άρθρο 34
Κλινικός και διοικητικός έλεγχος 
και εκκαθάριση δαπανών υγείας 
σε πραγματικό χρόνο - Αντικατάσταση 
περ. γ) παρ. 7 άρθρου 90 ν. 4368/2016
Η περ. γ) της παρ. 7 του άρθρου 90 του ν. 4368/2016 (Α’ 21), περί του ελέγχου και της εκκαθάρισης των δαπανών των παρόχων υγείας, αντικαθίσταται ως εξής:
«γ) Με απόφαση του Υπουργού Υγείας κατόπιν εισήγησης του Δ.Σ. του Ε.Ο.Π.Υ.Υ., δύνανται να εξαιρούνται από την περ. β) του παρόντος κατηγορίες παρόχων υγείας και παροχών υγείας, προκειμένου οι εν λόγω δαπάνες να ελέγχονται και να εκκαθαρίζονται σε πραγματικό χρόνο από ιδιωτικούς ελεγκτικούς φορείς που ειδικεύονται στον κλινικό έλεγχο και στον έλεγχο δαπανών υγείας.
Με απόφαση του Δ.Σ. του Ε.Ο.Π.Υ.Υ. δύνανται να ανατίθενται ο κλινικός, διοικητικός έλεγχος και η εκκαθάριση των δαπανών υγείας που εμπίπτουν στο πεδίο εφαρμογής της υπουργικής απόφασης του πρώτου εδαφίου σε ιδιωτικούς ελεγκτικούς φορείς που εξειδικεύονται στον κλινικό έλεγχο και στον έλεγχο δαπανών υγείας, τηρουμένων των διατάξεων περί δημοσίων συμβάσεων, έργων, προμηθειών και υπηρεσιών.
Ο κλινικός και διοικητικός έλεγχος σε πραγματικό χρόνο (real-time audit), καθώς και η εκκαθάριση των δαπανών που προβλέπονται στην υπουργική απόφαση του πρώτου εδαφίου διεξάγονται τόσο κατά την έναρξη όσο και κατά τη διάρκεια λήψης των παροχών υγείας. Αντικείμενο ελέγχου αποτελεί ιδίως η συμμόρφωση των παρεχόμενων υπηρεσιών με τους όρους του Ενιαίου Κανονισμού Παροχών Υγείας του Οργανισμού και των συμβάσεων των παρόχων υγείας με τον Ε.Ο.Π.Υ.Υ..
Ο κλινικός έλεγχος συνίσταται στην τεκμηρίωση της ιατρικής αναγκαιότητας και καταλληλότητας της λήψης των παροχών υγείας βάσει των παραδοχών της διεθνούς ιατρικής πρακτικής και δεοντολογίας. Ο διοικητικός έλεγχος και η εκκαθάριση συνίσταται στον έλεγχο της νομιμότητας και κανονικότητας των δαπανών και στην επαλήθευση της τήρησης των τιμών αποζημίωσης σύμφωνα με τις κείμενες διατάξεις.
Για τον σκοπό του κλινικού και διοικητικού ελέγχου, ο ιδιωτικός ελεγκτικός φορέας του δευτέρου εδαφίου συστήνει ηλεκτρονικό φάκελο αποζημίωσης, ο οποίος λειτουργεί στα πληροφοριακά συστήματα του Ε.Ο.Π.Υ.Υ., στα οποία o ιδιωτικός ελεγκτικός φορέας αποκτά, μέσω του Ε.Ο.Π.Υ.Υ., διαβαθμισμένη πρόσβαση. Ο ηλεκτρονικός φάκελος αποζημίωσης περιέχει κάθε αναγκαίο στοιχείο τεκμηρίωσης του ελέγχου παροχής υπηρεσιών υγείας και ιδίως προσωπικά ιατρικά και οικονομικά δεδομένα που σχετίζονται με τη δαπάνη της παροχής υγείας, σε συμμόρφωση με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της Οδηγίας 95/46/ΕΚ (Γενικός Κανονισμός για την Προστασία Δεδομένων) και τις προβλέψεις της ελληνικής νομοθεσίας.
Το ύψος της αποζημίωσης του παρόχου υπηρεσιών υγείας προσδιορίζεται βάσει του κλινικού και διοικητικού ελέγχου που διενεργείται από ελεγκτικό φορέα του δευτέρου εδαφίου.
Το τελικό πόρισμα του ιδιωτικού ελεγκτικού φορέα ανά περιστατικό αποστέλλεται ηλεκτρονικά στον Ε.Ο.Π.Υ.Υ. και αποτελεί προϋπόθεση για την αποζημίωση του περιστατικού. Σε περίπτωση συμφωνίας του παρόχου υπηρεσιών υγείας με τα αποτελέσματα του τελικού πορίσματος, το αποτέλεσμα ενσωματώνεται στην τελική πράξη εκκαθάρισης που εκδίδεται από την αρμόδια υπηρεσία του Ε.Ο.Π.Υ.Υ. για την αποπληρωμή του. Σε περίπτωση διαφωνίας με τα αποτελέσματα του τελικού πορίσματος, η διαφωνία επιλύεται ενώπιον της πρωτοβάθμιας Επιτροπής Επίλυσης Διαφορών, η οποία αποτελείται από έναν (1) ιατρό εκπρόσωπο του ιδιωτικού ελεγκτικού φορέα και έναν (1) ιατρό εκπρόσωπο του εκάστοτε παρόχου υπηρεσιών υγείας. Το αποτέλεσμα του τελικού πορίσματος που προκύπτει με ομοφωνία, καταγράφεται σε πρακτικό και υπογράφεται και από τα δύο (2) μέλη της πρωτοβάθμιας Επιτροπής Επίλυσης Διαφορών, είναι δεσμευτικό για τον Ε.Ο.Π.Υ.Υ. και ενσωματώνεται στο πληροφοριακό του σύστημα και στην τελική πράξη εκκαθάρισης που εκδίδεται από την αρμόδια Υπηρεσία του Ε.Ο.Π.Υ.Υ. για την αποπληρωμή.
Αν δεν υπάρξει συμφωνία των μελών της πρωτοβάθμιας Επιτροπής Επίλυσης Διαφορών, τα μέλη αυτά διατυπώνουν αιτιολογημένα τη γνώμη τους σε πρακτικό, που υπογράφεται από κοινού, και η υπόθεση παραπέμπεται σε τριμελή δευτεροβάθμια Επιτροπή Επίλυσης Διαφορών στην οποία συμμετέχουν ιατροί των δύο (2) μερών και ένας (1) ιατρός εγνωσμένου κύρους που προέρχεται από τον δημόσιο ή τον ιδιωτικό τομέα, ο οποίος είναι αποδεκτός από τα δύο (2) μέρη. Η διαφωνία επιλύεται με πλειοψηφία. Το μέρος του οποίου η αιτιολόγηση απορρίφθηκε, καταβάλλει την αμοιβή του ιατρού εγνωσμένου κύρους για την επανεξέταση του περιστατικού.
Το οριστικό αποτέλεσμα της πρωτοβάθμιας Επιτροπής Επίλυσης Διαφορών και το οριστικό αποτέλεσμα της δευτεροβάθμιας Επιτροπής δεν υπόκεινται σε ένσταση ενώπιον της Ειδικής Επιτροπής Ενστάσεων της παρ. 7Α και αποτελούν το οριστικό ποσό αποζημίωσης του παρόχου υπηρεσιών υγείας, το οποίο ενσωματώνεται στην τελική πράξη εκκαθάρισης που εκδίδεται από την αρμόδια υπηρεσία του Ε.Ο.Π.Υ.Υ. για την αποπληρωμή του.
Μετά από τον οριστικό προσδιορισμό του ποσού αποζημίωσης των δαπανών υγείας εφαρμόζονται οι διατάξεις περί μηχανισμού αυτόματης επιστροφής (clawback) και περί εκπτώσεων (rebate), καθώς και οι κατ’ εξουσιοδότηση αυτών εκδοθείσες κανονιστικές πράξεις.
Στις κατηγορίες παρόχων και παροχών υγείας που ελέγχονται και εκκαθαρίζονται σε πραγματικό χρόνο σύμφωνα με τα ανωτέρω, δεν εφαρμόζονται οι πάσης φύσεως διαδικασίες ιατρικών εγκρίσεων και προεγκρίσεων από ελεγκτικά όργανα του Ε.Ο.Π.Υ.Υ. που προβλέπονται στις κείμενες διατάξεις, στις κατ’ εξουσιοδότηση εκδοθείσες κανονιστικές πράξεις ή σε οδηγίες του Οργανισμού, με την επιφύλαξη της αρμοδιότητας του Ανώτατου Υγειονομικού Συμβουλίου, ως προς την ιατρική αναγκαιότητα.
Ο Ε.Ο.Π.Υ.Υ. διατηρεί την εποπτεία του ελέγχου σε πραγματικό χρόνο και της εκκαθάρισης των δαπανών υγείας από τον ιδιωτικό ελεγκτικό φορέα του δευτέρου εδαφίου, μέσω της αξιολόγησης των διενεργούμενων από τον φορέα κλινικών και διοικητικών ελέγχων στη βάση στατιστικών δεδομένων και βασικών δεικτών ποιότητας (Key Performance Indicators-ΚPIs) που έχουν συμφωνηθεί μεταξύ του Ε.Ο.Π.Υ.Υ. και του ιδιωτικού ελεγκτικού φορέα.
Με απόφαση του Δ.Σ. του Ε.Ο.Π.Υ.Υ. ορίζονται ειδικότερα τα θέματα της διαδικασίας εκκαθάρισης, της τροποποίησης των όρων των συμβάσεων των παρόχων υγείας και της διενέργειας της εποπτείας του ιδιωτικού ελεγκτικού έργου από τις υπηρεσίες του Ε.Ο.Π.Υ.Υ. καθώς και τεχνικά θέματα που άπτονται της διαβαθμισμένης πρόσβασης των παρόχων υγείας.»
Άρθρο 35
Φορείς υλοποίησης και λοιπές τροποποιήσεις στη Δράση «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας» - Τροποποίηση παρ. 3, 10, 10Α 
και 11 άρθρου 36 ν. 4958/2022
Στο άρθρο 36 του ν. 4958/2022 (Α’ 142), περί υλοποίησης της δράσης δημόσιας υγείας «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας» επέρχονται οι ακόλουθες τροποποιήσεις: α) στην παρ. 3 η λέξη «φορέας» αντικαθίσταται από τις λέξεις «οι φορείς» και στο τέλος οι λέξεις «ο Εθνικός Οργανισμός Παροχής Υπηρεσιών Υγείας» αντικαθίστανται από τη φράση «με την προβλεπόμενη στην παρ. 11 του παρόντος κοινή υπουργική απόφαση», β) η παρ. 10 αντικαθίσταται, γ) στην παρ. 10Α γα) οι λέξεις «ο Ε.Ο.Π.Υ.Υ.» αντικαθίσταται από τις λέξεις «φορέας υλοποίησης», γβ) μετά τις λέξεις «Μονάδα Φροντίδας Υγείας» προστίθενται οι λέξεις «ή από τρίτο συνεργαζόμενο με αυτήν εργαστήριο ανάλυσης», δ) στο αντικείμενο της εξουσιοδότησης του πρώτου εδαφίου της παρ. 11 προστίθενται η δυνατότητα να καθορίζονται ή να εξειδικεύονται περαιτέρω οι φορείς υλοποίησης του προγράμματος και να ορίζεται το πλαίσιο συνεργασίας των Μονάδων Φροντίδας Υγείας με τα εργαστήρια ανάλυσης, και το άρθρο 36 διαμορφώνεται ως ακολούθως:
«Άρθρο 36
Υλοποίηση δράσης δημόσιας υγείας «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας»
1. Η Γενική Γραμματεία Δημόσιας Υγείας του Υπουργείου Υγείας καταρτίζει, συντονίζει και εποπτεύει δράση του Εθνικού Προγράμματος Προσυμπτωματικού Ελέγχου της υποπερ. i) της περ. Β’) της παρ. 3 του άρθρου 4 του ν. 4675/2020 (Α’ 54) υπό τον τίτλο «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας».
2. Σκοποί της Δράσης είναι η έγκαιρη και έγκυρη διάγνωση του καρκίνου του τραχήλου της μήτρας, η βελτίωση των δεικτών της θεραπεύσιμης θνησιμότητας, καθώς και η αναβάθμιση της ποιότητας ζωής των γυναικών.
3. Οι φορείς υλοποίησης της Δράσης, κατά την έννοια της παρ. 40 του άρθρου 2 της υπό στοιχεία 119126 ΕΞ 2021/28.9.2021 απόφασης του Αναπληρωτή Υπουργού Οικονομικών (Β’ 4498), περί του συστήματος διαχείρισης και ελέγχου των Δράσεων και των Έργων του Ταμείου Ανάκαμψης και Ανθεκτικότητας, ορίζονται με την προβλεπόμενη στην παρ. 11 του παρόντος κοινή υπουργική απόφαση.
4. Ωφελούμενες της Δράσης είναι οι Ελληνίδες πολίτες και οι γυναίκες πολίτες λοιπών χωρών που διαμένουν νόμιμα στην Ελληνική Επικράτεια και πληρούν σωρευτικά τις εξής προϋποθέσεις:
α) ανήκουν στην ηλικιακή ομάδα μεταξύ είκοσι ενός (21) και εξήντα πέντε (65) ετών,
β) διαθέτουν Αριθμό Μητρώου Κοινωνικής Ασφάλισης (Α.Μ.Κ.Α.),
γ) δεν έχουν υποστεί, μερική ή ολική, υστερεκτομή λόγω καρκίνου,
δ) δεν έχουν διαγνωσθεί με καρκινική νόσο του τραχήλου της μήτρας τύπου C 53.0, 1, 8, 9,
ε) δεν έχουν διαγνωσθεί με καρκίνο του σώματος της μήτρας τύπου C 54.0, C 55.0,
στ) δεν έχουν διενεργήσει εξέταση PAP-TEST, κατά τα τρία (3) ημερολογιακά έτη που προηγούνται της έναρξης υλοποίησης της Δράσης,
ζ) εφόσον ανήκουν στην ηλιακή υπό-ομάδα μεταξύ είκοσι ενός (21) και είκοσι εννέα (29) ετών, δεν έχουν διενεργήσει HPV-DNA TEST κατά τα τρία (3) ημερολογιακά έτη που προηγούνται του έτους κατά το οποίο υλοποιείται η Δράση,
η) εφόσον ανήκουν στην ηλικιακή υπό-ομάδα μεταξύ τριάντα (30) και εξήντα πέντε (65) ετών, δεν έχουν διενεργήσει HPV-DNA TEST κατά τα πέντε (5) ημερολογιακά έτη που προηγούνται του έτους κατά το οποίο υλοποιείται η Δράση.
5. α) Για τις ωφελούμενες που ανήκουν στην ηλιακή υπό-ομάδα μεταξύ είκοσι ενός (21) και είκοσι εννέα (29) ετών, η Δράση περιλαμβάνει:
αα) αυτόματη ηλεκτρονική συνταγογράφηση και εκτέλεση του παραπεμπτικού προληπτικής εξέτασης PAP-TEST με δειγματοληψία σε δημόσιες ή ιδιωτικές Μονάδες Φροντίδας Υγείας,
αβ) καταχώριση του αποτελέσματος στο Σύστημα Ηλεκτρονικής Συνταγογράφησης της Ηλεκτρονικής Διακυβέρνησης Κοινωνικής Ασφάλισης Α.Ε. («Η.ΔΙ.Κ.Α. Α.Ε.») και ενημέρωση της ωφελούμενης για το αποτέλεσμα της προληπτικής εξέτασης,
αγ) σε περίπτωση ύπαρξης μη φυσιολογικών ευρημάτων, ηλεκτρονική συνταγογράφηση και εκτέλεση του παραπεμπτικού εξέτασης κολποσκόπησης και διενέργειας βιοψίας.
β) Για τις ωφελούμενες που ανήκουν στην ηλιακή υπό-ομάδα μεταξύ τριάντα (30) και εξήντα πέντε (65) ετών, η Δράση περιλαμβάνει:
αα) Αυτόματη ηλεκτρονική συνταγογράφηση και εκτέλεση του παραπεμπτικού προληπτικής εξέτασης HPV-DNA TEST με δειγματοληψία σε δημόσιες ή ιδιωτικές Μονάδες Φροντίδας Υγείας,
αβ) καταχώριση του αποτελέσματος στο Σύστημα Ηλεκτρονικής Συνταγογράφησης της Η.ΔΙ.Κ.Α. Α.Ε. και ενημέρωση της ωφελούμενης για το αποτέλεσμα της προληπτικής εξέτασης,
αγ) σε περίπτωση ύπαρξης μη φυσιολογικού ευρήματος:
i) για εύρημα θετικό στους τύπους 16 και 18, ηλεκτρονική συνταγογράφηση και εκτέλεση παραπεμπτικού εξέτασης κολποσκόπησης και διενέργειας βιοψίας ή
ii) για εύρημα θετικό στους λοιπούς τύπους, πλην των τύπων 16 και 18, ηλεκτρονική συνταγογράφηση και εκτέλεση παραπεμπτικού εξέτασης PAP-TEST επί του υπολοίπου δείγματος. Αν κατά την εξέταση PAP-TEST διαπιστωθεί μη φυσιολογικό εύρημα, ακολουθούνται οι περιγραφόμενες στο στοιχ. i) της υποπερ. αγ) ιατρικές πράξεις.
6. Το Σύστημα Ηλεκτρονικής Συνταγογράφησης ενημερώνει, μέσω διαλειτουργικότητας, τον Ατομικό Ηλεκτρονικό Φάκελο Υγείας (Α.Η.Φ.Υ.) των ωφελουμένων για το αποτέλεσμα κάθε διενεργούμενης εξέτασης.
7. Τα στατιστικά δεδομένα από την υλοποίηση της Δράσης στο σύνολο των ωφελουμένων προβάλλονται και διαδίδονται με στόχο την ευαισθητοποίηση του κοινού για την πρόληψη του καρκίνου, με έμφαση ειδικά στην πρόληψη του καρκίνου του τραχήλου της μήτρας.
8. Η διακίνηση και η εκτέλεση, στο πλαίσιο της Δράσης, των άυλων παραπεμπτικών διαγνωστικών εξετάσεων διενεργούνται σύμφωνα με το άρθρο 13 του ν. 4704/2020 (Α’ 133), περί της άυλης λειτουργίας του Συστήματος Ηλεκτρονικής Συνταγογράφησης φαρμάκων.
9. α) Αποκλειστικά για τους σκοπούς της παρούσας Δράσης, στο πλαίσιο εξέτασης PAP-TEST και στο πλαίσιο εξέτασης HPV-DNA TEST το κόστος της δειγματοληψίας ανέρχεται σε είκοσι πέντε (25,00) ευρώ, κατά παρέκκλιση κάθε άλλης γενικής ή ειδικής διάταξης.
β) Η τιμή αποζημίωσης της διενεργούμενης εξέτασης PAP-TEST της παρ. 5 ορίζεται σε δέκα τρία ευρώ και τριάντα δύο λεπτά (13,32) σύμφωνα με το άρθρο 4 του π.δ. 157/1991 (Α’ 62).
γ) Η τιμή αποζημίωσης της διενεργούμενης εξέτασης HPV-DNA TEST της παρ. 5 ορίζεται σε ογδόντα ευρώ (80,00), σύμφωνα με την παρ. Δ’ του άρθρου μόνου της υπό στοιχεία Α3(γ)/οικ.76492/13.10.2016 κοινής απόφασης των Υπουργών Εργασίας, Κοινωνικής Ασφάλισης και Κοινωνικής Αλληλεγγύης, Υγείας και Οικονομικών (Β’ 3458), περί της κοστολόγησης και ανακοστολόγησης ιατρικών πράξεων.
δ) Αποκλειστικά για τους σκοπούς της παρούσας Δράσης, η τιμή της αποζημίωσης της κολποσκόπησης της παρ. 5 ορίζεται σε σαράντα ευρώ (40,00), κατά παρέκκλιση της παρ. 6 του άρθρου μόνου του π.δ. 427/1991 (Α’ 156), περί κοστολόγησης ιατρικών πράξεων, καθώς και κάθε άλλης γενικής ή ειδικής διάταξης.
ε) Αποκλειστικά για τους σκοπούς της παρούσας Δράσης, η τιμή της αποζημίωσης της βιοψίας της παρ. 5 ορίζεται σε τριάντα ευρώ (30,00), κατά παρέκκλιση του άρθρου 4 του π.δ. 157/1991 (Α’ 62), καθώς και κάθε άλλης γενικής ή ειδικής διάταξης.
10. Στο πλαίσιο υλοποίησης της Δράσης, ο φορέας υλοποίησής της εκδίδει δημόσια πρόσκληση, μετά από απόφαση του Δ.Σ., καλώντας τις δημόσιες και ιδιωτικές Μονάδες Φροντίδας Υγείας, να συμμετέχουν στη Δράση.
10Α. Για την υλοποίηση της δράσης δημόσιας υγείας «Προληπτικές Διαγνωστικές Εξετάσεις για τον Καρκίνο του Τραχήλου της Μήτρας», μόνο για την εξέταση HPV-DNA TEST ο φορέας υλοποίησης αποδέχεται την αίτηση συμμετοχής της Μονάδας Φροντίδας Υγείας στη δράση κατόπιν σύμφωνης γνώμης της Επιτροπής Εμπειρογνωμόνων Δημόσιας Υγείας του άρθρου 10 του ν. 4675/2020 (Α’ 54), αναφορικά με την πλήρωση των τεχνικών προδιαγραφών της εξέτασης HPV-DNA TEST από την αιτούσα Μονάδα Φροντίδας Υγείας ή από τρίτο συνεργαζόμενο με αυτήν εργαστήριο ανάλυσης.
11. Με κοινή απόφαση των Υπουργών Υγείας, Εθνικής Οικονομίας και Οικονομικών και Ψηφιακής Διακυβέρνησης δύνανται να καθορίζονται, να τροποποιούνται ή να εξειδικεύονται περαιτέρω οι φορείς υλοποίησης και τα διαδικαστικά στάδια υλοποίησης της Δράσης, τα κριτήρια υπαγωγής των ωφελούμενων στο πεδίο εφαρμογής του παρόντος, οι προϋποθέσεις και το πλαίσιο συμμετοχής των ωφελούμενων και των Μονάδων Φροντίδας Υγείας στη Δράση, το πλαίσιο συνεργασίας των Μονάδων Φροντίδας Υγείας με τα εργαστήρια ανάλυσης, οι τιμές αποζημίωσης των ιατρικών επισκέψεων, πράξεων και εξετάσεων της παρ. 9, η διαδικασία ελέγχου, εκκαθάρισης και πληρωμής των δαπανών της παρ. 9, η χρηματοδότηση των δαπανών της παρ. 9, οι οποίες καλύπτονται από πόρους του Ταμείου Ανάκαμψης και Ανθεκτικότητας της Ευρωπαϊκής Ένωσης, κατά τα οριζόμενα στο άρθρο 12 της υπό στοιχεία 119126 ΕΞ 2021/28.9.2021 απόφασης του Αναπληρωτή Υπουργού Οικονομικών (Β’ 4498), περί του συστήματος διαχείρισης και ελέγχου των Δράσεων και των Έργων του Ταμείου Ανάκαμψης και Ανθεκτικότητας, καθώς και κάθε άλλο τεχνικό ή λεπτομερειακό ζήτημα για την εφαρμογή του παρόντος. Στην κοινή απόφαση του πρώτου εδαφίου καθορίζονται οι λεπτομέρειες της γνωμοδοτικής διαδικασίας της παρ. 10Α, όπως ο τρόπος υποβολής των δικαιολογητικών εκ μέρους των Μονάδων Φροντίδας Υγείας για τη διαπίστωση των τεχνικών προδιαγραφών HPV-DNA TEST, τα ειδικά δικαιολογητικά που απαιτούνται και κάθε άλλο τεχνικό ή λεπτομερειακό ζήτημα για την εφαρμογή του παρόντος.»
Άρθρο 36
Χρονική εφαρμογή ειδικής εισφοράς ανά θερμική μεγαβατώρα υπέρ του Ταμείου Ενεργειακής Μετάβασης στις εταιρείες ηλεκτροπαραγωγής - Μεταβατική διάταξη - Κατάργηση άρθρου 62 ν. 4986/2022
1. Για το φυσικό αέριο που καταναλώθηκε από τους υπόχρεους παραγωγούς ηλεκτρικής ενέργειας, προς κάλυψη των αναγκών ηλεκτροπαραγωγής, έως και τη δημοσίευση του παρόντος, εξακολουθεί να εφαρμόζεται η διαδικασία του άρθρου 62 του ν. 4986/2022 (Α’ 204).
2. Από την 1η Ιανουαρίου 2024 έως την έναρξη ισχύος του παρόντος, τα έσοδα από την ειδική εισφορά του άρθρου 62 του ν. 4986/2022, διατίθενται εξ ολοκλήρου, σύμφωνα με την περ. (α) της παρ. 9 του ως άνω άρθρου.
3. Από την έναρξη ισχύος του παρόντος καταργείται το άρθρο 62 του ν. 4986/2022, περί ειδικής εισφοράς ανά θερμική μεγαβατώρα υπέρ του Ταμείου Ενεργειακής Μετάβασης στις εταιρείες ηλεκτροπαραγωγής.
Άρθρο 37
Ψηφιακή κάρτα για τη στήριξη περιοχών που πλήττονται από φυσικές καταστροφές - Προσθήκη άρθρου 6Β στον ν. 4797/2021
1. Στον ν. 4797/2021 (Α’ 66) μετά το άρθρο 6Α, προστίθεται άρθρο 6Β ως εξής:
«Άρθρο 6Β
Ψηφιακή κάρτα για τη στήριξη περιοχών 
που πλήττονται από φυσικές καταστροφές
1. Σε περιοχές που επλήγησαν από φυσικές καταστροφές, δύναται να παρέχεται οικονομική διευκόλυνση από τον προϋπολογισμό του Υπουργείου Ψηφιακής Διακυβέρνησης, σε ενήλικα φυσικά πρόσωπα, προς τον σκοπό ενίσχυσης της δραστηριότητας συγκεκριμένων τομέων της οικονομίας, κατόπιν εισήγησης της Κυβερνητικής Επιτροπής Κρατικής Αρωγής.
2. Η οικονομική διευκόλυνση πιστώνεται από την εταιρεία του ελληνικού Δημοσίου με τίτλο «Εθνικό Δίκτυο Υποδομών Τεχνολογίας και Έρευνας Α.Ε. - ΕΔΥΤΕ Α.Ε.» (ΕΔΥΤΕ Α.Ε.) μέσω ειδικής εφαρμογής της Ενιαίας Ψηφιακής Πύλης της Δημόσιας Διοίκησης (gov.gr - ΕΨΠ) που δημιουργείται από την ΕΔΥΤΕ Α.Ε., στον δικαιούχο σε ψηφιακή χρεωστική κάρτα, που εκδίδεται ειδικά για τον σκοπό αυτό από πιστωτικό ίδρυμα ή χρηματοπιστωτικό οργανισμό, κατά την έννοια των περ. 2 και 3 του άρθρου 3 του ν. 4557/2018 (Α’ 139).
3. Η ΕΔΥΤΕ Α.Ε. αναλαμβάνει τον τεχνικό σχεδιασμό, την υλοποίηση της ειδικής εφαρμογής, καθώς και την οργάνωση των δεδομένων προσωπικού χαρακτήρα και άλλων δεδομένων από κάθε πηγή, τα οποία θα συλλεχθούν για τον σκοπό λειτουργίας της εφαρμογής, την τήρηση υπό συνθήκες που διασφαλίζουν την ακεραιότητα, την εμπιστευτικότητα και τη διαθεσιμότητα των δεδομένων και κάθε άλλο θέμα που αφορά στην ομαλή λειτουργία της εφαρμογής σύμφωνα με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της Οδηγίας 95/46/ΕΚ (L 119) (Γενικός Κανονισμός για την Προστασία Δεδομένων) και τον ν. 4624/2019 (Α’ 137). Τα δεδομένα προσωπικού χαρακτήρα που καταχωρίζονται στην ανωτέρω εφαρμογή, συλλέγονται, τηρούνται και τυγχάνουν περαιτέρω επεξεργασίας αποκλειστικά για τον σκοπό του παρόντος. Τα δεδομένα τηρούνται για τους ως άνω σκοπούς για περίοδο δύο (2) ετών από την καταχώρισή τους στην εφαρμογή και στη συνέχεια διαγράφονται.
4. Υπεύθυνος επεξεργασίας της ειδικής εφαρμογής ορίζεται η ΕΔΥΤΕ Α.Ε., η οποία διασφαλίζει την προστασία των δικαιωμάτων των προσώπων, της ιδιωτικής ζωής και των δεδομένων προσωπικού χαρακτήρα, σύμφωνα με τον Γενικό Κανονισμό για την Προστασία Δεδομένων και τον ν. 4624/2019.
5. Για τον σκοπό της επαλήθευσης των προϋποθέσεων υπαγωγής στο μέτρο οικονομικής διευκόλυνσης, το πληροφοριακό σύστημα της εφαρμογής διαλειτουργεί με τα απαραίτητα μητρώα, και ιδίως με το Φορολογικό Μητρώο της Ανεξάρτητης Αρχής Δημοσίων Εσόδων, του άρθρου 10 του Κώδικα Φορολογικής Διαδικασίας (ν. 4987/2022, Α’ 206).
6. Η οικονομική διευκόλυνση του παρόντος είναι αφορολόγητη, ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκειται σε οποιαδήποτε κράτηση, τέλος ή εισφορά, δεν δεσμεύεται και δεν συμψηφίζεται με βεβαιωμένα χρέη στη φορολογική διοίκηση και το Δημόσιο εν γένει, τους δήμους και τα νομικά τους πρόσωπα, τις περιφέρειες, τα ασφαλιστικά ταμεία ή τα πιστωτικά ιδρύματα και δεν υπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα.
7. Για την εξυπηρέτηση του σκοπού του παρόντος, η ΕΔΥΤΕ Α.Ε. επιχορηγείται από το εθνικό σκέλος του Προγράμματος Δημοσίων Επενδύσεων του Υπουργείου Ψηφιακής Διακυβέρνησης.»
2. Στο άρθρο 22 του ν. 4797/2021, μετά την παρ. 1 προστίθεται παρ. 1Α, ως εξής:
«1Α. Με κοινή απόφαση των Υπουργών Εθνικής Οικονομίας και Οικονομικών, Ψηφιακής Διακυβέρνησης και Κλιματικής Κρίσης και Πολιτικής Προστασίας, κατόπιν εισήγησης της Επιτροπής, καθορίζονται το πεδίο εφαρμογής και το ύψος της οικονομικής διευκόλυνσης, οι τομείς της οικονομίας στους οποίους στοχεύει, οι δικαιούχοι και οι ωφελούμενοι της οικονομικής διευκόλυνσης του άρθρου 6Β, οι εξαιρούμενοι από το μέτρο, οι Κωδικοί Αριθμοί Δραστηριότητας των συνεργαζόμενων επιχειρήσεων, η χρονική περίοδος του μέτρου, η χρονική περίοδος κατά την οποία παραμένει ενεργοποιημένη η ψηφιακή χρεωστική κάρτα, οι δαπάνες για την κάλυψη των οποίων δύναται να χρησιμοποιείται το χρηματικό ποσό της οικονομικής διευκόλυνσης, ο τρόπος υποβολής της αίτησης, ο χρόνος έναρξης της παραγωγικής λειτουργίας της ειδικής εφαρμογής, τα τεχνικά και οργανωτικά μέτρα για τη λειτουργία αυτής, οι απαραίτητες διαλειτουργικότητες, ο τρόπος καθορισμού των τελικών δικαιούχων, η διαδικασία έκδοσης της ψηφιακής χρεωστικής κάρτας, και ρυθμίζεται κάθε τεχνική ή άλλη αναγκαία λεπτομέρεια.»
Άρθρο 38
Χορήγηση ενισχύσεων σε επιχειρήσεις και αγροτικές εκμεταλλεύσεις με οικονομικές απώλειες σε περιοχές που επλήγησαν από φυσικές καταστροφές - Προσθήκη άρθρου 6Γ στον ν. 4797/2021
1. Στον ν. 4797/2021 (Α’ 66) μετά το άρθρο 6Β, προστίθεται άρθρο 6Γ ως εξής:
«Άρθρο 6Γ
Χορήγηση ενισχύσεων σε επιχειρήσεις και αγροτικές εκμεταλλεύσεις με οικονομικές απώλειες σε περιοχές που επλήγησαν από εκτεταμένες φυσικές καταστροφές
1. Σε επιχειρήσεις που έχουν έδρα ή υποκατάστημα, καθώς και σε αγροτικές εκμεταλλεύσεις που δραστηριοποιούνται, σε περιοχές που επλήγησαν από εκτεταμένες φυσικές καταστροφές και υφίστανται συνεπεία αυτών οικονομικές απώλειες σε βραχυπρόθεσμο ή μεσοπρόθεσμο ορίζοντα, δύναται να θεσπίζονται καθεστώτα για τη χορήγηση ενίσχυσης με τη μορφή επιχορήγησης για συγκεκριμένη περίμετρο δικαιούχων.
2. Η ενίσχυση χορηγείται τηρουμένων των προϋποθέσεων των ενωσιακών κανόνων για τις κρατικές ενισχύσεις.
3. Η ενίσχυση είναι αφορολόγητη, ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, μη εφαρμοζομένης της παρ. 1 του άρθρου 47 του Κώδικα Φορολογίας Εισοδήματος (ν. 4172/2013, Α’ 167), σε περίπτωση διανομής ή κεφαλαιοποίησής της δεν υπόκειται σε οποιαδήποτε κράτηση, τέλος ή εισφορά, δεν δεσμεύεται και δεν συμψηφίζεται με βεβαιωμένα χρέη στη φορολογική διοίκηση και το δημόσιο εν γένει, τα νομικά πρόσωπα δημοσίου δικαίου, τους οργανισμούς τοπικής αυτοδιοίκησης και τα νομικά πρόσωπά τους, τα ασφαλιστικά ταμεία ή τα πιστωτικά ιδρύματα.»
2. Στο άρθρο 22 του ν. 4797/2021, μετά την παρ. 1Α προστίθεται παρ. 1Β, ως εξής:
«1Β. Με κοινή απόφαση των Υπουργών Εθνικής Οικονομίας και Οικονομικών και Κλιματικής Κρίσης και Πολιτικής Προστασίας, καθώς και του κατά περίπτωση αρμόδιου Υπουργού, μετά από εισήγηση της Επιτροπής και του Διοικητή της Ανεξάρτητης Αρχής Δημοσίων Εσόδων, καθορίζονται το πεδίο εφαρμογής του καθεστώτος του άρθρου 6Γ, οι δικαιούχοι, ο χρονικός ορίζοντας του καθεστώτος, η μεθοδολογία προσδιορισμού του ύψους της ενίσχυσης, οι προϋποθέσεις χορήγησης, η διαδικασία υποβολής της σχετικής αίτησης, τα απαιτούμενα στοιχεία και δικαιολογητικά, η διαδικασία χορήγησης της ενίσχυσης και ο τρόπος καταβολής της, οι υποχρεώσεις των δικαιούχων, οι διαδικασίες ελέγχων, η διαδικασία ανάκτησης και βεβαίωσης τυχόν αχρεωστήτως καταβληθέντων ποσών, καθώς και κάθε τεχνική ή άλλη αναγκαία λεπτομέρεια.»
Άρθρο 39
Παράταση της διάρκειας ισχύος των συμβάσεων ιατρών του Εθνικού Οργανισμού Δημόσιας Υγείας για κάλυψη των αναγκών των δομών της παρ. 4 του άρθρου 8 του ν. 4375/2016 και των συμβάσεων εργασίας του αναγκαίου προσωπικού προς υλοποίηση του προγράμματος με αντικείμενο τη διασφάλιση της δημόσιας υγείας και την κάλυψη των υγειονομικών αναγκών των προσφύγων και μεταναστών - Παράταση πράξεων παραχώρησης ακινήτων του Δημοσίου - Τροποποίηση άρθρου 136 ν. 5003/2022
1. α) Η ισχύς του άρθρου 33 του ν. 5007/2022 (Α’ 241), περί συμβάσεων ιατρών του Εθνικού Οργανισμού Δημόσιας Υγείας (Ε.Ο.Δ.Υ.) για κάλυψη των αναγκών των δομών της παρ. 4 του άρθρου 8 του ν. 4375/2016 (Α’ 51), παρατείνεται από τη λήξη της έως και την 30ή.4.2024.
β) Η διάρκεια των συμβάσεων εργασίας που συνήφθησαν, δυνάμει της παρ. 1 του άρθρου 8 της υπό στοιχεία Γ.Π.οικ.64186/5.9.2018 κοινής απόφασης των Υπουργών Οικονομίας και Ανάπτυξης, Οικονομικών, Υγείας και Διοικητικής Ανασυγκρότησης (Β’ 3877), όπως τροποποιήθηκε με την περ. 9 της υπό στοιχεία Γ.Π.οικ.78066/15.12.2021 κοινής απόφασης των Υπουργών Οικονομικών, Ανάπτυξης και Επενδύσεων, Υγείας και Εσωτερικών (Β’ 6054) μεταξύ του Ε.Ο.Δ.Υ. και του αναγκαίου προσωπικού προς υλοποίηση του προγράμματος του άρθρου 123 του ν. 4549/2018 (Α’ 105), με αντικείμενο τη διασφάλιση της δημόσιας υγείας και την κάλυψη των υγειονομικών αναγκών των προσφύγων και μεταναστών και έχουν παραταθεί με την περ. β) της παρ. 2 του άρθρου 91 του ν. 5041/2023 (Α’ 87), παρατείνεται, από τη λήξη της, έως την 30ή.4.2024. Η χρηματοδότηση των συμβάσεων δύναται να προέρχεται από συγχρηματοδοτούμενα έργα, που αφορούν το Υπουργείο Μετανάστευσης και Ασύλου, της προγραμματικής περιόδου 2021 - 2027 ή το Εθνικό Πρόγραμμα Ανάπτυξης του Υπουργείου Μετανάστευσης και Ασύλου. Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές, ούτε εμπίπτει στους περιορισμούς των άρθρων 5 και 6 του π.δ. 164/2004 (Α’ 134).
2. Το άρθρο 136 του ν. 5003/2022 (Α’ 230), περί παράτασης ισχύος πράξεων παραχώρησης ακινήτων του Δημοσίου, των Οργανισμών Τοπικής Αυτοδιοίκησης α’ και β’ βαθμού και άλλων νομικών προσώπων δημοσίου δικαίου, τροποποιείται, ως προς την ημερομηνία παράτασης ισχύος των πράξεων παραχώρησης, και διαμορφώνεται ως εξής:
«Άρθρο 136
Παράταση ισχύος πράξεων παραχώρησης ακινήτων Δημοσίου, Ο.Τ.Α. και Ν.Π.Δ.Δ.
Η διάρκεια ισχύος της παρ. 3 του άρθρου 153 του ν. 4887/2022 (Α’ 16) περί των πράξεων παραχώρησης ακινήτων του Δημοσίου, των Οργανισμών Τοπικής Αυτοδιοίκησης (Ο.Τ.Α.) α’ και β’ βαθμού και άλλων νομικών προσώπων δημοσίου δικαίου, στα οποία έχουν εγκατασταθεί και λειτουργούν δομές της παρ. 4 του άρθρου 8 και του άρθρου 10 του ν. 4375/2016 (Α’ 51), παρατείνεται από τη λήξη τους έως την 31η.12.2024.»
ΜΕΡΟΣ Δ’
ΕΝΑΡΞΗ ΙΣΧΥΟΣ
Άρθρο 40
Έναρξη ισχύος
1. Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως με την επιφύλαξη της παρ. 2.
2. α) Η ισχύς του Μέρους Α’ αρχίζει από τη δημοσίευση της Πράξης του Υπουργικού Συμβουλίου της παρ. 4 του άρθρου 6, περί διορισμού του Διοικητή της Εθνικής Αρχής Κυβερνοασφάλειας.
β) Η ισχύς των παρ. 2 και 4 του άρθρου 29 αρχίζει από τη 17η.1.2024. 
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 14 Φεβρουαρίου 2024
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																				



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 14 Φεβρουαρίου 2024 
Ο επί της Δικαιοσύνης Υπουργός
ΓΕΩΡΓΙΟΣ ΦΛΩΡΙΔΗΣ

