NOMOΣ ΥΠ΄ ΑΡΙΘΜ. 4839	
Κύρωση της από 26.7.2021 τροποποίησης και αντικατάστασης της από 3.6.2019 επιμέρους Σύμβασης Δωρεάς για το Έργο VI της από 6.9.2018 Σύμβασης Δωρεάς μεταξύ του Ιδρύματος «Κοινωφελές Ίδρυμα Σταύρος Σ. Νιάρχος» και του Ελληνικού Δημοσίου για την ενίσχυση και αναβάθμιση των υποδομών στον τομέα της υγείας και των Παραρτημάτων της και άλλες επείγουσες διατάξεις για την αντιμετώπιση της πανδημίας του κορωνοϊού COVID-19
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
Πίνακας Περιεχομένων
ΜΕΡΟΣ ΠΡΩΤΟ
ΚΥΡΩΣΗ ΤΗΣ ΑΠΟ 26.7.2021 ΤΡΟΠΟΠΟΙΗΣΗΣ ΚΑΙ ΑΝΤΙΚΑΤΑΣΤΑΣΗΣ ΤΗΣ ΑΠΟ 3.6.2019 ΕΠΙΜΕΡΟΥΣ ΣΥΜΒΑΣΗΣ ΔΩΡΕΑΣ ΓΙΑ ΤΟ ΕΡΓΟ VI ΤΗΣ ΑΠΟ 6.9.2018 ΣΥΜΒΑΣΗΣ ΔΩΡΕΑΣ ΜΕΤΑΞΥ ΤΟΥ ΙΔΡΥΜΑΤΟΣ «ΚΟΙΝΩΦΕΛΕΣ ΙΔΡΥΜΑ ΣΤΑΥΡΟΣ Σ. ΝΙΑΡΧΟΣ» ΚΑΙ ΤΟΥ ΕΛΛΗΝΙΚΟΥ ΔΗΜΟΣΙΟΥ ΓΙΑ ΤΗΝ ΕΝΙΣΧΥΣΗ ΚΑΙ ΑΝΑΒΑΘΜΙΣΗ ΤΩΝ ΥΠΟΔΟΜΩΝ ΣΤΟΝ ΤΟΜΕΑ ΤΗΣ ΥΓΕΙΑΣ ΚΑΙ ΤΩΝ ΠΑΡΑΡΤΗΜΑΤΩΝ ΤΗΣ
Άρθρο πρώτο
Κύρωση της από 26.7.2021 τροποποίησης και αντικατάστασης της από 3.6.2019 επιμέρους Σύμβασης Δωρεάς για το Έργο VI της από 6.9.2018 Σύμβασης Δωρεάς μεταξύ του Ιδρύματος «Κοινωφελές Ίδρυμα Σταύρος Σ. Νιάρχος» και του Ελληνικού Δημοσίου για την ενίσχυση και αναβάθμιση των υποδομών στον τομέα της υγείας και των Παραρτημάτων της.
ΜΕΡΟΣ ΔΕΥΤΕΡΟ
ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΠΑΝΔΗΜΙΑΣ ΤΟΥ ΚΟΡΩΝΟΪΟΥ COVID-19
ΚΕΦΑΛΑΙΟ Α΄-ΡΥΘΜΙΣΕΙΣ ΚΕΝΤΡΙΚΗΣ ΥΠΗΡΕΣΙΑΣ ΤΟΥ ΥΠΟΥΡΓΕΙΟΥ ΥΓΕΙΑΣ
Άρθρο δεύτερο Παράταση συμβάσεων προσωπικού ΙΔΟΧ στην Κεντρική Υπηρεσία του Υπουργείου Υγείας λόγω κορωνοϊού COVID-19
ΚΕΦΑΛΑΙΟ Β΄-ΡΥΘΜΙΣΕΙΣ ΕΘΝΙΚΟΥ ΟΡΓΑΝΙΣΜΟΥ ΔΗΜΟΣΙΑΣ ΥΓΕΙΑΣ (Ε.Ο.Δ.Υ.)
Άρθρο τρίτο Παράταση ισχύος ρυθμίσεων του Ε.Ο.Δ.Υ. για την αντιμετώπιση εκτάκτων αναγκών λόγω του κορωνοϊού COVID-19
Άρθρο τέταρτο Παράταση ισχύος συμβάσεων εργασίας ιδιωτικού δικαίου ορισμένου χρόνου του Ε.Ο.Δ.Υ. για υπηρεσίες φύλαξης και καθαριότητας και κάλυψη αναγκών εστίασης και σίτισης
Άρθρο πέμπτο Παράταση ανάθεσης υπηρεσιών από τον Ε.Ο.Δ.Υ. για την εξέταση δειγμάτων σε ιδιωτικούς παρόχους
Άρθρο έκτο Παράταση ισχύος της ρύθμισης για την υπερωριακή απασχόληση προσωπικού Ε.Ο.Δ.Υ.
Άρθρο έβδομο Παράταση ισχύος της ρύθμισης για την πρόσληψη προσωπικού Ε.Ο.Δ.Υ.
Άρθρο όγδοο Παράταση ισχύος της διάθεσης ιατρικού προσωπικού Ε.Ο.Δ.Υ. σε Μονάδες Ειδικών Λοιμώξεων
ΚΕΦΑΛΑΙΟ Γ΄-ΠΑΡΑΤΑΣΗ ΙΣΧΥΟΣ ΑΛΛΩΝ ΕΚΤΑΚΤΩΝ ΡΥΘΜΙΣΕΩΝ ΤΟΥ ΥΠΟΥΡΓΕΙΟΥ ΥΓΕΙΑΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΠΑΝΔΗΜΙΑΣ ΤΟΥ ΚΟΡΩΝΟΪΟΥ COVID-19
Άρθρο ένατο Όροι χρήσης δοκιμασιών ταχέων μοριακών ελέγχων (rapid test) και υποχρέωση ηλεκτρονικής καταγραφής στο Εθνικό Μητρώο Ασθενών COVID-19
Άρθρο δέκατο Δυνατότητα σύναψης συμβάσεων για την υλοποίηση της πράξης «Δημιουργία δικτύου νοσηλευτών για κατ΄ οίκον υπηρεσίες νοσηλευτικής φροντίδας και λήψη δειγμάτων βιολογικού υλικού από πρόσωπα πιθανά κρούσματα κορωνοϊού COVID-19»
Άρθρο ενδέκατο Διαδικασία χορήγησης φαρμάκων εκτός εγκεκριμένων ενδείξεων σε νοσούντες από τον κορωνοϊό COVID-19 από θεράποντες ιατρούς
Άρθρο δωδέκατο Διαδικασία αποστολής φαρμάκων σε ευπαθείς ομάδες και σε ασθενείς που βρίσκονται σε περιορισμό
Άρθρο δέκατο τρίτο Κατ΄ οίκον ή εξ αποστάσεως παροχή ιατρικών υπηρεσιών των συμβεβλημένων ιατρών του Ε.Ο.Π.Υ.Υ. και ιατρών της Π.Φ.Υ. προς ασθενείς με κορωνοϊό COVID-19
Άρθρο δέκατο τέταρτο Συμβάσεις και μηνιαία αποζημίωση οικογενειακών ιατρών
Άρθρο δέκατο πέμπτο	Συμβάσεις εργασίας ορισμένου χρόνου ιατρών για την αντιμετώπιση εκτάκτων αναγκών λόγω του κορωνοϊού COVID-19
Άρθρο δέκατο έκτο Μετακίνηση ιατρικού, νοσηλευτικού και λοιπού βοηθητικού προσωπικού
Άρθρο δέκατο έβδομο Εισαγωγή μετουσιωμένης αιθυλικής αλκοόλης και δωρεάν διάθεσή της για ιατρικούς σκοπούς ή για την παρασκευή αντισηπτικών
Άρθρο δέκατο όγδοο Μετατροπή χρήσης κλινών για την καταπολέμηση της διασποράς του κορωνοϊού COVID-19
Άρθρο δέκατο ένατο Διάθεση χώρων και προσωπικού για την καταπολέμηση της διασποράς του κορωνοϊού COVID-19
Άρθρο εικοστό Επίταξη ειδικού νοσοκομειακού εξοπλισμού, μέσων ατομικής προστασίας και φαρμάκων για την καταπολέμηση της διασποράς του κορωνοϊού COVID-19 και αποζημίωση της χρήσης του προς επίταξη εξοπλισμού
Άρθρο εικοστό πρώτο Χρήση πλωτών μέσων για τη διακομιδή διά θαλάσσης ασθενών
Άρθρο εικοστό δεύτερο Χρήση αεροσκαφών για τη διενέργεια αεροδιακομιδών ασθενών
Άρθρο εικοστό τρίτο Σύναψη δημοσίων συμβάσεων για την αντιμετώπιση του κορωνοϊού COVID-19
Άρθρο εικοστό τέταρτο Διάθεση ειδικού εξοπλισμού Μ.Ε.Θ. και Μ.Α.Φ. και έκτακτη ανάπτυξη κλινών Μ.Ε.Θ. και Μ.Α.Φ. λόγω εκτάκτων αναγκών δημόσιας υγείας
Άρθρο εικοστό πέμπτο Διαδικασία αποδοχής δωρεών
Άρθρο εικοστό έκτο Διενέργεια ελέγχων φορείας του κορωνοϊού COVID-19
Άρθρο εικοστό έβδομο Υγειονομική κάλυψη ανασφάλιστων και ευάλωτων κοινωνικών ομάδων
Άρθρο εικοστό όγδοο Απλοποίηση διαδικασιών παροχής υπηρεσιών υγείας
ΚΕΦΑΛΑΙΟ Δ΄-ΔΙΑΤΑΞΕΙΣ ΓΙΑ ΤΗΝ ΕΝΙΣΧΥΣΗ ΤΟΥ ΠΡΟΓΡΑΜΜΑΤΟΣ ΕΜΒΟΛΙΑΣΜΟΥ ΚΑΙ ΤΗΝ ΑΝΤΙΜΕΤΩΠΙΣΗ ΣΧΕΤΙΚΩΝ ΖΗΤΗΜΑΤΩΝ
Άρθρο εικοστό ένατο Χορήγηση προσωρινού Α.Μ.Κ.Α. από άλλες διοικητικές δομές φορέων της Γενικής Κυβέρνησης-Τροποποίηση των παρ. 3 και 6 του άρθρου 248 του ν. 4782/2021
Άρθρο τριακοστό Χορήγηση Ψηφιακού Πιστοποιητικού COVID-19 από άλλες διοικητικές δομές φορέων της Γενικής Κυβέρνησης-Τροποποίηση των παρ. 3 και 7 του άρθρου πρώτου της από 30.5.2021 Πράξης Νομοθετικού Περιεχομένου
Άρθρο τριακοστό πρώτο Εμβολιασμός ευάλωτων κοινωνικών ομάδων από φορείς της κοινωνίας των πολιτών
Άρθρο τριακοστό δεύτερο Ρυθμίσεις για τη συμμετοχή πολιτών τρίτων χωρών ή ανιθαγενών στο Εθνικό Επιχειρησιακό Σχέδιο Εμβολιασμών κατά του COVID-19
Άρθρο τριακοστό τρίτο Παράταση Εθνικής Εκστρατείας Εμβολιασμού κατά του κορωνοϊού COVID-19
ΚΕΦΑΛΑΙΟ Ε΄-ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΠΑΝΔΗΜΙΑΣ ΤΟΥ ΚΟΡΩΝΟΪΟΥ COVID-19
Άρθρο τριακοστό τέταρτο Συμβάσεις καθαριότητας, απολύμανσης και φύλαξης του Υπουργείου Παιδείας και Θρησκευμάτων-Τροποποίηση του άρθρου ενενηκοστού τρίτου του ν. 4812/2021
Άρθρο τριακοστό πέμπτο Ρύθμιση για την αντιμετώπιση εκτάκτων αναγκών καθαριότητας και φύλαξης του νομικού προσώπου δημοσίου δικαίου με την επωνυμία «Πανελλήνια Έκθεση Λαμίας», λόγω της πανδημίας του κορωνοϊού COVID-19
Άρθρο τριακοστό έκτο Παράταση ισχύος ρύθμισης των προϋποθέσεων διάθεσης προϊόντων δειγματισμού
Άρθρο τριακοστό έβδομο Ανανέωση μηνιαίων και επαναλαμβανόμενων γνωματεύσεων χρονίως πασχόντων - Παράταση ισχύος της παρ. 2 του άρθρου 45 του ν. 4764/2020
Άρθρο τριακοστό όγδοο Δυνατότητα κατ΄ οίκον εμβολιασμού των δικαιούχων πολιτών - Παράταση ισχύος της παρ. 2 του άρθρου 52Α του ν. 4764/2020
Άρθρο τριακοστό ένατο Δυνατότητα διενέργειας εμβολιασμών κατά του κορωνοϊού COVID-19 από τον Ε.Ο.Δ.Υ.-Παράταση ισχύος του άρθρου 58 του ν. 4764/2020
Άρθρο τεσσαρακοστό Υποχρεωτικότητα εμβολιασμού σε μονάδες κοινωνικής πρόνοιας - Τροποποίηση του άρθρου 206 του ν. 4820/2021
Άρθρο τεσσαρακοστό πρώτο Διενέργεια δοκιμασιών ταχέων μοριακών ελέγχων (rapid test) από τους Ο.Τ.Α. α΄ βαθμού - Τροποποίηση της παρ. 3 του άρθρου 98 του ν. 4796/2021
Άρθρο τεσσαρακοστό δεύτερο Επιπλέον σημεία διάθεσης αυτοδιαγνωστικής δοκιμασίας ελέγχου της νόσησης από κορωνοϊό COVID-19 με κρατική μέριμνα - Παράταση ισχύος του άρθρου εξηκοστού όγδοου του ν. 4812/2021
Άρθρο τεσσαρακοστό τρίτο Πρώιμη πρόσβαση («παρηγορητική χρήση») σε μονοκλωνικά αντισώματα ή λοιπά φάρμακα για την αντιμετώπιση του κορωνοϊού COVID-19
Άρθρο τεσσαρακοστό τέταρτο Αποζημίωση ιδιωτικών κλινικών και θεραπευτηρίων, που δεσμεύθηκαν αναγκαστικά για την κάλυψη εκτάκτων αναγκών δημόσιας υγείας από την έξαρση του κορωνοϊού COVID-19-Παράταση ισχύος του άρθρου πεντηκοστού τρίτου του ν. 4812/2021
Άρθρο τεσσαρακοστό πέμπτο Δωρεές Ο.Τ.Α., Κ.Ε.Δ.Ε., ΕΝ.Π.Ε., Π.Ε.Δ. σε νοσοκομεία, λοιπές δημόσιες υγειονομικές μονάδες, Ν.Π.Δ.Δ., ιδρύματα και αστικές μη κερδοσκοπικές εταιρείες κοινωφελούς σκοπού - Παράταση ισχύος της παρ. 6 του άρθρου 74 του ν. 4745/2020
Άρθρο τεσσαρακοστό έκτο Πρόσληψη επικουρικού προσωπικού στην Κεντρική Υπηρεσία του Υπουργείου Υγείας και στην ΙΦΕΤ Α.Ε.-Παράταση ισχύος του άρθρου τεσσαρακοστού πέμπτου του ν. 4771/2021
Άρθρο τεσσαρακοστό έβδομο Πρόσληψη επικουρικού ιατρικού, νοσηλευτικού και λοιπού βοηθητικού προσωπικού - Παράταση ισχύος του άρθρου 9 του ν. 4790/2021
Άρθρο τεσσαρακοστό όγδοο Μετακινήσεις εκτός έδρας του προσωπικού του ΕΚΑΒ-Αντικατάσταση της παρ. 2 του άρθρου 2 της υποπαρ. Δ.9 της παρ. Δ του άρθρου 2 του ν. 4336/2015
Άρθρο τεσσαρακοστό ένατο Συμβάσεις επικουρικού προσωπικού
Άρθρο πεντηκοστό Μετακίνηση ιατρικού προσωπικού ειδικότητας αναισθησιολογίας και αποζημίωση της εικοσιτετράωρης εφημεριακής απασχόλησης - Τροποποίηση του άρθρου 29 του ν. 4816/2021
Άρθρο πεντηκοστό πρώτο Αποζημίωση ιδιωτών ιατρών ειδικότητας αναισθησιολογίας
Άρθρο πεντηκοστό δεύτερο Παράταση καταληκτικής ημερομηνίας συμβάσεων προσωπικού Ι.Δ.Ο.Χ. της Γενικής Γραμματείας Πολιτικής Προστασίας-Τροποποίηση του άρθρου 49 του ν. 4807/2021
Άρθρο πεντηκοστό τρίτο Επείγουσες ρυθμίσεις για τη λειτουργία των πολιτικών δικαστηρίων
ΜΕΡΟΣ ΤΡΙΤΟ
ΕΠΕΙΓΟΝΤΑ ΜΕΤΡΑ ΓΙΑ ΤΗ ΣΤΗΡΙΞΗ ΤΗΣ ΟΙΚΟΝΟΜΙΑΣ ΚΑΙ ΤΩΝ ΕΠΙΧΕΙΡΗΣΕΩΝ
Άρθρο πεντηκοστό τέταρτο Πληρωμή Ενιαίου Φόρου Ιδιοκτησίας Ακινήτων έτους 2021-Τροποποίηση της παρ. 1 του άρθρου 8 του ν. 4223/2013
Άρθρο πεντηκοστό πέμπτο Υπερμειωμένος και μειωμένος συντελεστής Φόρου Προστιθέμενης Αξίας για συγκεκριμένα αγαθά και υπηρεσίες - Τροποποίηση του Παραρτήματος ΙΙΙ του Κώδικα Φόρου Προστιθέμενης Αξίας και της παρ. 2 του άρθρου 11 του ν. 4690/2020
Άρθρο πεντηκοστό έκτο Αύξηση αφορολόγητου ποσού δωρεών και γονικών παροχών περιουσιακών στοιχείων, χρηματικών ποσών - Τροποποίηση του άρθρου 44 του ν. 2961/2001
Άρθρο πεντηκοστό έβδομο Μείωση του συντελεστή του φόρου συγκέντρωσης κεφαλαίου- Τροποποίηση του άρθρου 21 του ν. 1676/1986
Άρθρο πεντηκοστό όγδοο Παράταση αναστολής επιβολής τέλους συνδρομητικής τηλεόρασης - Τροποποίηση του άρθρου 12 του ν. 4728/2020
Άρθρο πεντηκοστό ένατο Μείωση των συντελεστών του τέλους συνδρομητών κινητής τηλεφωνίας και του τέλους καρτοκινητής τηλεφωνίας και κατάργηση των τελών αυτών για τους νέους μέχρι 29 ετών - Τροποποίηση του άρθρου 12 του ν. 2579/1998
Άρθρο εξηκοστό Συμπλήρωση του προσδιορισμού κατανομής εσόδων από πλειστηριασμούς δικαιωμάτων εκπομπών αερίων θερμοκηπίου για τα έτη 2021 έως 2030-Τροποποίηση του άρθρου 25 του ν. 3468/2006
Άρθρο εξηκοστό πρώτο Σύσταση Ειδικού Λογαριασμού με την ονομασία «Ταμείο Ενεργειακής Μετάβασης» Χορήγηση επιδότησης λογαριασμού ηλεκτρικής ενέργειας και φυσικού αερίου σε καταναλωτές
ΜΕΡΟΣ ΤΕΤΑΡΤΟ
ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗΝ ΑΝΤΙΜΕΤΩΠΙΣΗ ΤΩΝ ΣΥΝΕΠΕΙΩΝ ΑΠΟ ΤΟΝ ΣΕΙΣΜΟ ΤΗΣ 27ης.9.2021 ΣΤΗΝ ΚΡΗΤΗ
Άρθρο εξηκοστό δεύτερο Επέκταση της ηλεκτρονικής πλατφόρμας για την κρατική αρωγή
Άρθρο εξηκοστό τρίτο Εφάπαξ έκτακτη χορήγηση οικονομικής ενίσχυσης για κτιριακές εγκαταστάσεις και κατοικίες φυσικών ή νομικών προσώπων, έναντι στεγαστικής συνδρομής
Άρθρο εξηκοστό τέταρτο Εφάπαξ έκτακτη χορήγηση οικονομικής ενίσχυσης φυσικών προσώπων για αποζημίωση οικοσκευής
Άρθρο εξηκοστό πέμπτο Εφάπαξ έκτακτη χορήγηση οικονομικής ενίσχυσης επιχειρήσεων και μη κερδοσκοπικού χαρακτήρα φορέων, έναντι επιχορήγησης για την αντιμετώπιση ζημιών
Άρθρο εξηκοστό έκτο Συμψηφισμός και επιστροφή ποσών έκτακτης οικονομικής ενίσχυσης σε φυσικά και νομικά πρόσωπα
Άρθρο εξηκοστό έβδομο Αφορολόγητο και ακατάσχετο των ενισχύσεων προς τους πληγέντες
Άρθρο εξηκοστό όγδοο Παραχώρηση φερτών υλικών σε Οργανισμούς Τοπικής Αυτοδιοίκησης
ΜΕΡΟΣ ΠΕΜΠΤΟ
ΕΝΑΡΞΗ ΙΣΧΥΟΣ
Άρθρο εξηκοστό ένατο Έναρξη ισχύος
ΜΕΡΟΣ ΠΡΩΤΟ
ΚΥΡΩΣΗ ΤΗΣ ΑΠΟ 26.7.2021 ΤΡΟΠΟΠΟΙΗΣΗΣ
ΚΑΙ ΑΝΤΙΚΑΤΑΣΤΑΣΗΣ ΤΗΣ ΑΠΟ 3.6.2019
ΕΠΙΜΕΡΟΥΣ ΣΥΜΒΑΣΗΣ ΔΩΡΕΑΣ ΓΙΑ ΤΟ ΕΡΓΟ VI ΤΗΣ ΑΠΟ 6.9.2018 ΣΥΜΒΑΣΗΣ ΔΩΡΕΑΣ ΜΕΤΑΞΥ ΤΟΥ ΙΔΡΥΜΑΤΟΣ «ΚΟΙΝΩΦΕΛΕΣ ΙΔΡΥΜΑ ΣΤΑΥΡΟΣ Σ. ΝΙΑΡΧΟΣ» ΚΑΙ ΤΟΥ ΕΛΛΗΝΙΚΟΥ ΔΗΜΟΣΙΟΥ ΓΙΑ ΤΗΝ ΕΝΙΣΧΥΣΗ ΚΑΙ ΑΝΑΒΑΘΜΙΣΗ ΤΩΝ ΥΠΟΔΟΜΩΝ ΣΤΟΝ ΤΟΜΕΑ ΤΗΣ ΥΓΕΙΑΣ ΚΑΙ ΤΩΝ ΠΑΡΑΡΤΗΜΑΤΩΝ ΤΗΣ
Άρθρο πρώτο
Κύρωση της από 26.7.2021 τροποποίησης
και αντικατάστασης της από 3.6.2019 επιμέρους Σύμβασης Δωρεάς για το Έργο VI της από 6.9.2018 Σύμβασης Δωρεάς μεταξύ του Ιδρύματος «Κοινωφελές Ίδρυμα Σταύρος Σ. Νιάρχος» και του Ελληνικού Δημοσίου
για την ενίσχυση και αναβάθμιση
των υποδομών στον τομέα της υγείας
και των Παραρτημάτων της
Κυρώνεται και αποκτά ισχύ νόμου η από 26.7.2021 τροποποίηση και αντικατάσταση της από 3.6.2019 επιμέρους σύμβασης δωρεάς για το Έργο VI της από 6.9.2018 Σύμβασης Δωρεάς μεταξύ του Ιδρύματος «Κοινωφελές Ίδρυμα Σταύρος Σ. Νιάρχος» και του Ελληνικού Δημοσίου για την ενίσχυση και αναβάθμιση των υποδομών στον τομέα της υγείας, η οποία επιμέρους σύμβαση κυρώθηκε με τον ν. 4618/2019 (Α΄ 38), καθώς και τα συνημμένα σε αυτήν Παραρτήματα, που υπεγράφησαν μεταξύ των ανωτέρω μερών για την υλοποίηση της δωρεάς του Ιδρύματος, το κείμενο των οποίων έχει ως ακολούθως:
ΜΕΡΟΣ ΔΕΥΤΕΡΟ
ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΠΑΝΔΗΜΙΑΣ
ΤΟΥ ΚΟΡΩΝΟΪΟΥ COVID-19
ΚΕΦΑΛΑΙΟ Α΄-
ΡΥΘΜΙΣΕΙΣ ΚΕΝΤΡΙΚΗΣ ΥΠΗΡΕΣΙΑΣ ΤΟΥ ΥΠΟΥΡΓΕΙΟΥ ΥΓΕΙΑΣ
Άρθρο δεύτερο
Παράταση συμβάσεων προσωπικού ΙΔΟΧ
στην Κεντρική Υπηρεσία του Υπουργείου
Υγείας λόγω κορωνοϊού COVID-19
Οι συμβάσεις εργασίας ιδιωτικού δικαίου ορισμένου χρόνου (ΙΔΟΧ) προσωπικού διαφόρων ειδικοτήτων στην Κεντρική Υπηρεσία του Υπουργείου Υγείας, που έχουν συναφθεί βάσει της παρ. 3 του άρθρου 17 της από 11.3.2020 Πράξης Νομοθετικού Περιεχομένου (Α΄ 55), η οποία κυρώθηκε με το άρθρο 2 του ν. 4682/2020 (Α΄ 76), δύνανται να παραταθούν, με απόφαση του αρμοδίου οργάνου του Υπουργείου Υγείας, έως τις 31 Δεκεμβρίου 2021. Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές και δεν προσμετράται στο ανώτατο χρονικό διάστημα των είκοσι τεσσάρων (24) μηνών κατά την έννοια των άρθρων 5, 6 και 7 του π.δ. 164/2004 (Α΄ 134).
ΚΕΦΑΛΑΙΟ Β΄-
ΡΥΘΜΙΣΕΙΣ ΕΘΝΙΚΟΥ ΟΡΓΑΝΙΣΜΟΥ
ΔΗΜΟΣΙΑΣ ΥΓΕΙΑΣ (Ε.Ο.Δ.Υ.)
Άρθρο τρίτο
Παράταση ισχύος ρυθμίσεων του Ε.Ο.Δ.Υ.
για την αντιμετώπιση εκτάκτων αναγκών
λόγω του κορωνοϊού COVID-19
1. Οι συμβάσεις εργασίας ορισμένου χρόνου των ιατρών που έχουν τοποθετηθεί και αυτών που τοποθετούνται εφεξής κατ΄ εφαρμογή του τεσσαρακοστού έκτου άρθρου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), και της παρ. 1 του τριακοστού δεύτερου άρθρου της από 30.3.2020 Πράξης Νομοθετικού Περιεχομένου (Α΄ 75), η οποία κυρώθηκε με το άρθρο 1 του ν. 4684/2020 (Α΄ 86), παρατείνονται από τη λήξη τους έως την 31η Δεκεμβρίου 2021. Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές και δεν προσμετράται στο ανώτατο χρονικό διάστημα των είκοσι τεσσάρων (24) μηνών κατά την έννοια των άρθρων 5, 6 και 7 του π.δ. 164/2004 (Α΄ 134).
2. Οι συμβάσεις έργου και παροχής ανεξάρτητων υπηρεσιών επαγγελματιών υγείας διαφόρων ειδικοτήτων και διοικητικού προσωπικού, που έχουν συναφθεί κατ΄ εφαρμογήν της παρ. 2 του άρθρου δεύτερου της από 25.2.2020 Πράξης Νομοθετικού Περιεχομένου (Α΄ 42), η οποία κυρώθηκε με το άρθρο 1 του ν. 4682/2020 (Α΄ 76), καθώς και των συμβάσεων έργου και παροχής ανεξάρτητων υπηρεσιών επαγγελματιών υγείας διαφόρων ειδικοτήτων και διοικητικού προσωπικού, που έχουν συναφθεί κατ΄ εφαρμογήν της παρ. 3 του άρθρου δέκατου έβδομου του ν. 4737/2020 (Α΄ 204) διάρκειας τεσσάρων (4) μηνών, παρατείνονται αυτοδικαίως από τη λήξη τους έως την 31η Δεκεμβρίου 2021, ανεξαρτήτως του χρόνου λήξης τους. Η παρούσα καταλαμβάνει και συμβάσεις που έληξαν μέχρι τη δημοσίευση του παρόντος, εφόσον συνέτρεξαν οι ανωτέρω συνθήκες και προϋποθέσεις.
Άρθρο τέταρτο
Παράταση ισχύος συμβάσεων εργασίας ιδιωτικού δικαίου ορισμένου χρόνου του Ε.Ο.Δ.Υ. για υπηρεσίες φύλαξης και καθαριότητας και κάλυψη αναγκών εστίασης και σίτισης
Συμβάσεις εργασίας ιδιωτικού δικαίου ορισμένου χρόνου, που έχει συνάψει ο Ε.Ο.Δ.Υ. για τις ανάγκες φύλαξης και καθαριότητας των κτιρίων της ευθύνης του και των περιβάλλοντων αυτών χώρων, καθώς και για τις ανάγκες εστίασης και σίτισης, παρατείνονται από τη λήξη τους έως την 31η Δεκεμβρίου 2021. Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές και δεν προσμετράται στο ανώτατο χρονικό διάστημα των είκοσι τεσσάρων (24) μηνών κατά την έννοια των άρθρων 5, 6 και 7 του π.δ. 164/2004 (Α΄ 134).
Άρθρο πέμπτο
Παράταση ανάθεσης υπηρεσιών από τον Ε.Ο.Δ.Υ. για την εξέταση δειγμάτων σε ιδιωτικούς παρόχους
Η ισχύς του άρθρου δωδέκατου της από 14.3.2020 Πράξης Νομοθετικού Περιεχομένου (Α΄ 64), η οποία κυρώθηκε με το άρθρο 3 του ν. 4682/2020 (Α΄ 76), ως προς την ανάθεση υπηρεσιών από τον Ε.Ο.Δ.Υ. για την εξέταση δειγμάτων σε ιδιωτικούς παρόχους, παρατείνεται από τη λήξη της έως την 31η Δεκεμβρίου 2021.
Άρθρο έκτο
Παράταση ισχύος της ρύθμισης για την
υπερωριακή απασχόληση προσωπικού Ε.Ο.Δ.Υ.
Η ισχύς του άρθρου 11 του ν. 4790/2021 (Α΄ 48), ως προς την υπερωριακή απασχόληση προσωπικού του Ε.Ο.Δ.Υ., παρατείνεται από τη λήξη της έως την 31η Δεκεμβρίου 2021.
Άρθρο έβδομο
Παράταση ισχύος της ρύθμισης για την πρόσληψη προσωπικού Ε.Ο.Δ.Υ.
Η ισχύς της παρ. 3 του άρθρου δέκατου έβδομου του ν. 4737/2020 (Α΄ 204), ως προς τη δυνατότητα πρόσληψης ιατρικού, νοσηλευτικού και λοιπού βοηθητικού προσωπικού του Ε.Ο.Δ.Υ., παρατείνεται από τη λήξη της έως την 31η Δεκεμβρίου 2021.
Άρθρο όγδοο
Παράταση ισχύος της διάθεσης ιατρικού προσωπικού Ε.Ο.Δ.Υ. σε Μονάδες Ειδικών Λοιμώξεων
Η ισχύς του άρθρου 66 του ν. 4764/2020 (Α΄ 256), ως προς τη διάθεση του ιατρικού προσωπικού του Ε.Ο.Δ.Υ. σε Μονάδες Ειδικών Λοιμώξεων Νοσοκομείων του Ε.Σ.Υ., παρατείνεται από τη λήξη της έως την 31η Δεκεμβρίου 2021.
ΚΕΦΑΛΑΙΟ Γ΄-
ΠΑΡΑΤΑΣΗ ΙΣΧΥΟΣ ΑΛΛΩΝ ΕΚΤΑΚΤΩΝ ΡΥΘΜΙΣΕΩΝ ΤΟΥ ΥΠΟΥΡΓΕΙΟΥ ΥΓΕΙΑΣ ΓΙΑ ΤΗΝ ΑΝΤΙΜΕΤΩΠΙΣΗ ΤΗΣ ΠΑΝΔΗΜΙΑΣ ΤΟΥ ΚΟΡΩΝΟΪΟΥ COVID-19
Άρθρο ένατο
Όροι χρήσης δοκιμασιών ταχέων μοριακών ελέγχων (rapid test) και υποχρέωση ηλεκτρονικής καταγραφής στο Εθνικό Μητρώο Ασθενών COVID-19
Η ισχύς του άρθρου τριακοστού πρώτου του ν. 4737/2020 (Α΄ 204), ως προς τους όρους χρήσης δοκιμασιών ταχέων μοριακών ελέγχων (rapid test) και την υποχρέωση ηλεκτρονικής καταγραφής στο Εθνικό Μητρώο Ασθενών COVID-19, παρατείνεται από τη λήξη της έως την 31η Δεκεμβρίου 2021.
Άρθρο δέκατο
Δυνατότητα σύναψης συμβάσεων για την υλοποίηση της πράξης «Δημιουργία δικτύου νοσηλευτών για κατ΄ οίκον υπηρεσίες νοσηλευτικής φροντίδας και λήψη δειγμάτων βιολογικού υλικού από πρόσωπα πιθανά κρούσματα κορωνοϊού COVID-19»
Η ισχύς της παρ. 2 του άρθρου τεσσαρακοστού τέταρτου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), ως προς τη σύναψη συμβάσεων για την υλοποίηση της πράξης «Δημιουργία δικτύου νοσηλευτών για κατ΄ οίκον υπηρεσίες νοσηλευτικής φροντίδας και λήψη δειγμάτων βιολογικού υλικού από πρόσωπα πιθανά κρούσματα κορωνοϊού COVID-19», παρατείνεται από τη λήξη της έως την 31η Δεκεμβρίου 2021.
Άρθρο ενδέκατο
Διαδικασία χορήγησης φαρμάκων εκτός εγκεκριμένων ενδείξεων σε νοσούντες από τον κορωνοϊό COVID-19 από θεράποντες ιατρούς
Η ισχύς του άρθρου τριακοστού έβδομου της από 30.3.2020 Πράξης Νομοθετικού Περιεχομένου (Α΄ 75), η οποία κυρώθηκε με το άρθρο 1 του ν. 4684/2020 (Α΄ 86), ως προς τη διαδικασία χορήγησης φαρμάκων εκτός εγκεκριμένων ενδείξεων σε νοσούντες από τον κορωνοϊό COVID-19 από θεράποντες ιατρούς, παρατείνεται από τη λήξη της έως την 31η Δεκεμβρίου 2021.
Άρθρο δωδέκατο
Διαδικασία αποστολής φαρμάκων σε ευπαθείς ομάδες και σε ασθενείς που βρίσκονται σε περιορισμό
Η ισχύς του άρθρου πεντηκοστού πρώτου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), ως προς τη διαδικασία αποστολής φαρμάκων σε ευπαθείς ομάδες και σε ασθενείς που βρίσκονται σε περιορισμό, παρατείνεται από τη λήξη της έως την 31η Δεκεμβρίου 2021.
Άρθρο δέκατο τρίτο
Κατ΄ οίκον ή εξ αποστάσεως παροχή ιατρικών
υπηρεσιών των συμβεβλημένων ιατρών του Ε.Ο.Π.Υ.Υ. και ιατρών της Π.Φ.Υ. προς ασθενείς
με κορωνοϊό COVID-19
Η ισχύς της παρ. 1 των άρθρων δέκατου έκτου και δέκατου έβδομου της από 13.4.2020 Πράξης Νομοθετικού Περιεχομένου (Α΄ 84), η οποία κυρώθηκε με το άρθρο 1 του ν. 4690/2020 (Α΄ 104), ως προς τη δυνατότητα κατ΄ οίκον ή εξ αποστάσεως παροχής ιατρικών υπηρεσιών των ιατρών του Ε.Ο.Π.Υ.Υ. και των ιατρών της Πρωτοβάθμιας Φροντίδας Υγείας (Π.Φ.Υ.) σε ασφαλισμένους και ανασφάλιστους ασθενείς, παρατείνεται από τη λήξη της έως την 31η Δεκεμβρίου 2021.
Άρθρο δέκατο τέταρτο
Συμβάσεις και μηνιαία αποζημίωση
οικογενειακών ιατρών
1. Η ισχύς των υφιστάμενων συμβάσεων των οικογενειακών ιατρών των άρθρων 6 και 11 του ν. 4486/2017 (Α΄ 115) και των ασκούντων καθήκοντα οικογενειακού ιατρού ιδιωτών ιατρών, παρατείνεται από τη λήξη της έως την 31η Δεκεμβρίου 2021, ανεξαρτήτως του χρόνου λήξης τους, με τους ίδιους όρους.
2. Η μηνιαία αποζημίωση των ιατρών της παρ. 1 ορίζεται για το χρονικό διάστημα από 1ης.10.2021 έως 31.12.2021 στο ποσό των δύο χιλιάδων (2.000) ευρώ κατ΄ ανώτατο όριο.
Άρθρο δέκατο πέμπτο
Συμβάσεις εργασίας ορισμένου χρόνου ιατρών
για την αντιμετώπιση εκτάκτων αναγκών λόγω
του κορωνοϊού COVID-19
Η διάρκεια των συμβάσεων εργασίας ορισμένου χρόνου των ιατρών που έχουν τοποθετηθεί και αυτών που θα τοποθετηθούν έως τις 31.12.2021, κατ΄ εφαρμογήν του τεσσαρακοστού έκτου άρθρου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83) και της παρ. 1 του τριακοστού δεύτερου άρθρου της από 30.3.2020 Πράξης Νομοθετικού Περιεχομένου (Α΄ 75), η οποία κυρώθηκε με το άρθρο 1 του ν. 4684/2020 (Α΄ 86), παρατείνεται από τη λήξη της έως την 31η Δεκεμβρίου 2021. Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές και δεν προσμετράται στο ανώτατο χρονικό διάστημα των είκοσι τεσσάρων (24) μηνών κατά την έννοια των άρθρων 5, 6 και 7 του π.δ. 164/2004 (Α΄ 134). Η δυνατότητα άμεσης πρόσληψης των ιατρών όλων των ειδικοτήτων, οι οποίοι βρίσκονται υπό διορισμό, αλλά δεν έχει εκδοθεί ακόμη η απόφαση τοποθέτησής τους από το Υπουργείο Υγείας, κατ΄ εφαρμογήν της παρ. 2 του άρθρου τριακοστού δεύτερου της από 30.3.2020 Πράξης Νομοθετικού Περιεχομένου, η οποία κυρώθηκε με το άρθρο 1 του ν. 4684/2020, ισχύει έως την 31η Δεκεμβρίου 2021.
Άρθρο δέκατο έκτο
Μετακίνηση ιατρικού, νοσηλευτικού
και λοιπού βοηθητικού προσωπικού
Η ισχύς του άρθρου δεύτερου της από 25.2.2020 Πράξης Νομοθετικού Περιεχομένου (Α΄ 42), η οποία κυρώθηκε με το άρθρο 1 του ν. 4682/2020 (Α΄ 76), κατά το μέρος που αφορά σε μετακίνηση ιατρικού, νοσηλευτικού και λοιπού βοηθητικού προσωπικού, παρατείνεται από τη λήξη της έως την 31η Δεκεμβρίου 2021.
Άρθρο δέκατο έβδομο
Εισαγωγή μετουσιωμένης αιθυλικής αλκοόλης
και δωρεάν διάθεσή της για ιατρικούς σκοπούς
ή για την παρασκευή αντισηπτικών
1. Η ισχύς του άρθρου εικοστού τρίτου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), ως προς τις προϋποθέσεις εισαγωγής μετουσιωμένης αιθυλικής αλκοόλης, παρατείνεται από τη λήξη της έως την 31η Δεκεμβρίου 2021.
2. Η ισχύς του άρθρου 17 του ν. 4690/2020 (Α΄ 104), ως προς τη δωρεάν διάθεση αιθυλικής αλκοόλης προς το Υπουργείο Υγείας από νόμιμους κατόχους και από τα αζήτητα αποθέματα της Ανεξάρτητης Αρχής Δημοσίων Εσόδων για χρήση από νοσοκομεία, θεραπευτήρια και λοιπά ιδρύματα του Δημοσίου για ιατρικούς σκοπούς ή για την παρασκευή αντισηπτικών, παρατείνεται από τη λήξη της έως την 31η Δεκεμβρίου 2021.
Άρθρο δέκατο όγδοο
Μετατροπή χρήσης κλινών για την καταπολέμηση της διασποράς του κορωνοϊού COVID-19
Η ισχύς του άρθρου τριακοστού της από 30.3.2020 Πράξης Νομοθετικού Περιεχομένου (Α΄ 75), η οποία κυρώθηκε με το άρθρο 1 του ν. 4684/2020 (Α΄ 86), ως προς τη μετατροπή χρήσης κλινών για την καταπολέμηση της διασποράς του κορωνοϊού COVID-19, παρατείνεται από τη λήξη της έως την 31η Δεκεμβρίου 2021.
Άρθρο δέκατο ένατο
Διάθεση χώρων και προσωπικού
για την καταπολέμηση της διασποράς
του κορωνοϊού COVID-19
1. Η ισχύς του άρθρου τέταρτου της από 25.2.2020 Πράξης Νομοθετικού Περιεχομένου (Α΄ 42), η οποία κυρώθηκε με το άρθρο 1 του ν. 4682/2020 (Α΄ 76), ως προς την αναγκαστική διάθεση χώρων στο Δημόσιο για την κάλυψη αναγκών δημόσιας υγείας, παρατείνεται από τη λήξη της έως την 31η Δεκεμβρίου 2021.
2. Η ισχύς της παρ. 2 του άρθρου 86 του ν. 4745/2020 (Α΄ 214), ως προς τη διάθεση επιμέρους χώρων ιδιωτικών θεραπευτηρίων, δομών υγείας, παρόχων υπηρεσιών υγείας, κέντρων αποκατάστασης, καθώς και ιατρικού, νοσηλευτικού, βοηθητικού προσωπικού ιδιωτικών παρόχων υπηρεσιών υγείας προς το Δημόσιο, παρατείνεται από τη λήξη της έως την 31η Δεκεμβρίου 2021.
Άρθρο εικοστό
Επίταξη ειδικού νοσοκομειακού εξοπλισμού,
μέσων ατομικής προστασίας και φαρμάκων για την καταπολέμηση της διασποράς του κορωνοϊού COVID-19 και αποζημίωση της χρήσης του προς επίταξη εξοπλισμού
H ισχύς της παρ. 2 του άρθρου έκτου της από 14.3.2020 Πράξης Νομοθετικού Περιεχομένου (Α΄ 64), η οποία κυρώθηκε με το άρθρο 3 του ν. 4682/2020 (Α΄ 76), ως προς τη δυνατότητα επίταξης ειδικού νοσοκομειακού εξοπλισμού, μέσων ατομικής προστασίας και φαρμάκων για την καταπολέμηση της διασποράς του κορωνοϊού COVID-19, παρατείνεται από τη λήξη της έως την 31η Δεκεμβρίου 2021.
Άρθρο εικοστό πρώτο
Χρήση πλωτών μέσων για τη διακομιδή
διά θαλάσσης ασθενών
H ισχύς του τριακοστού πρώτου άρθρου της από 30.3.2020 Πράξης Νομοθετικού Περιεχομένου (Α΄ 75), η οποία κυρώθηκε με το άρθρο 1 του ν. 4684/2020 (Α΄ 86), ως προς τη διάθεση, οικειοθελή προσφορά και επίταξη πλωτών μέσων για τη διακομιδή δια θαλάσσης ασθενών νοσούντων με κορωνοϊό COVID-19, παρατείνεται από τη λήξη της έως την 31η Δεκεμβρίου 2021.
Άρθρο εικοστό δεύτερο
Χρήση αεροσκαφών για τη διενέργεια
αεροδιακομιδών ασθενών
Η ισχύς της παρ. 1 του άρθρου δεύτερου του ν. 4693/2020 (Α΄ 116), ως προς τη διάθεση, οικειοθελή προσφορά και επίταξη αεροσκαφών για τη διενέργεια αεροδιακομιδών ασθενών, παρατείνεται από τη λήξη της έως την 31η Δεκεμβρίου 2021.
Άρθρο εικοστό τρίτο
Σύναψη δημοσίων συμβάσεων για την αντιμετώπιση του κορωνοϊού COVID-19
1. Η ισχύς του άρθρου τρίτου της από 25.2.2020 Πράξης Νομοθετικού Περιεχομένου (Α΄ 42), η οποία κυρώθηκε με το άρθρο 1 του ν. 4682/2020 (Α΄ 76), ως προς τη σύναψη δημοσίων συμβάσεων για τις προμήθειες υγειονομικού υλικού, φαρμάκων και μέσων προστασίας, παρατείνεται από τη λήξη της έως την 31η Δεκεμβρίου 2021.
2. Η ισχύς του άρθρου 22 του ν. 4683/2020, ως προς την ισχύ συμβάσεων μεταξύ του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.) και παρόχων του, κατά την περίοδο της διάδοσης του κορωνοϊού COVID-19, παρατείνεται από τη λήξη της έως την 31η Δεκεμβρίου 2021.
3. Η ισχύς του άρθρου τριακοστού τέταρτου της από 30.3.2020 Πράξης Νομοθετικού Περιεχομένου (Α΄75), η οποία κυρώθηκε με το άρθρο 1 του ν. 4684/2020 (Α΄ 86), ως προς τη σύναψη δημοσίων συμβάσεων του Εθνικού Κέντρου Αιμοδοσίας (Ε.ΚΕ.Α.), παρατείνεται από τη λήξη της έως την 31η Δεκεμβρίου 2021.
4. Η ισχύς της παρ. 1 του άρθρου δέκατου της από 10.8.2020 Πράξης Νομοθετικού Περιεχομένου (Α΄ 157), η οποία κυρώθηκε με το άρθρο 1 του ν. 4722/2020 (Α΄ 177), ως προς την διενέργεια προμηθειών από Υγειονομικές Περιφέρειες ως Κεντρικές Αρχές Αγορών για την αντιμετώπιση του κορωνοϊού COVID-19, παρατείνεται από τη λήξη της έως την 31η Δεκεμβρίου 2021.
5. Η ισχύς του άρθρου ενδέκατου της από 10.8.2020 Πράξης Νομοθετικού Περιεχομένου, η οποία κυρώθηκε με το άρθρο 1 του ν. 4722/2020, ως προς τη διενέργεια προμηθειών ιατροτεχνολογικών τεστ για την αντιμετώπιση του κορωνοϊού COVID-19, παρατείνεται από τη λήξη της έως την 31η Δεκεμβρίου 2021.
6. Η ισχύς του άρθρου πέμπτου της από 10.8.2020 Πράξης Νομοθετικού Περιεχομένου, η οποία κυρώθηκε με το άρθρο 1 του ν. 4722/2020, ως προς τις έκτακτες προμήθειες ανταλλακτικών για το Εθνικό Κέντρο Άμεσης Βοήθειας (Ε.Κ.Α.Β.), παρατείνεται από τη λήξη της έως την 31η Δεκεμβρίου 2021.
7. Η ισχύς του άρθρου 48 του ν. 4753/2020 (Α΄ 227), ως προς τη σύναψη δημοσίων συμβάσεων για την κάλυψη εκτάκτων αναγκών σε εξοπλισμό νοσηλείας και την παροχή υπηρεσιών, παρατείνεται από τη λήξη της έως την 31η Δεκεμβρίου 2021.
8. Η ισχύς του άρθρου 31 του ν. 4764/2020 (Α΄ 256), ως προς τη σύναψη συμβάσεων για τις δομές της Πρωτοβάθμιας Φροντίδας Υγείας, παρατείνεται από τη λήξη της έως την 31η Δεκεμβρίου 2021.
Άρθρο εικοστό τέταρτο
Διάθεση ειδικού εξοπλισμού Μ.Ε.Θ. και Μ.Α.Φ.
και έκτακτη ανάπτυξη κλινών Μ.Ε.Θ. και Μ.Α.Φ.
λόγω εκτάκτων αναγκών δημόσιας υγείας
Η ισχύς του άρθρου δέκατου τρίτου της από 10.8.2020 Πράξης Νομοθετικού Περιεχομένου (Α΄ 157), η οποία κυρώθηκε με το άρθρο 1 του ν. 4722/2020 (Α΄ 177), ως προς τη διάθεση ειδικού εξοπλισμού Μονάδων Εντατικής Θεραπείας (Μ.Ε.Θ.) και Μονάδων Αυξημένης Φροντίδας (Μ.Α.Φ.) και την έκτακτη ανάπτυξη κλινών Μ.Ε.Θ. και Μ.Α.Φ. λόγω έκτακτων αναγκών δημόσιας υγείας, παρατείνεται από τη λήξη της έως την 31η Δεκεμβρίου 2021.
Άρθρο εικοστό πέμπτο
Διαδικασία αποδοχής δωρεών
1. Η ισχύς του άρθρου όγδοου της από 14.3.2020 Πράξης Νομοθετικού Περιεχομένου (Α΄ 64), η οποία κυρώθηκε με το άρθρο 3 του ν. 4682/2020 (Α΄ 76), ως προς τη διαδικασία αποδοχής δωρεών ειδών ειδικού νοσοκομειακού εξοπλισμού πάσης φύσεως, μέσων ατομικής προστασίας και φαρμάκων πάσης φύσεως, παρατείνεται από τη λήξη της έως την 31η Δεκεμβρίου 2021.
2. Η ισχύς της παρ. 1 του άρθρου πεντηκοστού όγδοου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), ως προς τη διαδικασία χρηματικών δωρεών για απευθείας προμήθεια νοσοκομειακού εξοπλισμού για την καταπολέμηση της διασποράς του κορωνοϊού COVID-19, παρατείνεται από τη λήξη της έως την 31η Δεκεμβρίου 2021.
3. Η ισχύς του άρθρου δέκατου τρίτου της από 13.4.2020 Πράξης Νομοθετικού Περιεχομένου (Α΄ 84), η οποία κυρώθηκε με το άρθρο 1 του ν. 4690/2020 (Α΄ 104), ως προς τη διαδικασία αποδοχής δωρεών προς τον Εθνικό Οργανισμό Δημόσιας Υγείας για την καταπολέμηση του κορωνοϊού COVID-19, παρατείνεται από τη λήξη της έως την 31η Δεκεμβρίου 2021.
4. Η παρ. 1 του άρθρου 59 του ν. 4764/2020 (Α΄256) ως προς την αποδοχή από τον Υπουργό Υγείας δωρεών για τον εμβολιασμό κατά του κορωνοϊού COVID-19, παρατείνεται από τη λήξη της έως τις 31.12.2021.
Άρθρο εικοστό έκτο
Διενέργεια ελέγχων φορείας του κορωνοϊού COVID-19
1. Η ισχύς του άρθρου 73 του ν. 4761/2020 (Α΄ 248), ως προς τη διενέργεια ελέγχων φορείας του κορωνοϊού COVID-19 για επιδημιολογικούς λόγους, παρατείνεται από τη λήξη της έως την 31η Δεκεμβρίου 2021.
2. α) Η παρ. 1 του άρθρου 3 του ν. 4790/2021 (Α΄ 48) τροποποιείται ως προς τον χρόνο υποβολής των υπόχρεων για κατάταξη στις Ένοπλες Δυνάμεις σε μοριακό έλεγχο ανίχνευσης (τεστ PCR) του κορωνοϊού COVID-19 και διαμορφώνεται ως εξής:
«1. Οι υπόχρεοι για κατάταξη στις Ένοπλες Δυνάμεις, υποβάλλονται υποχρεωτικά σε μοριακό έλεγχο ανίχνευσης (τεστ PCR) του κορωνοϊού COVID-19 εντός εβδομήντα δύο (72) ωρών πριν από την ημερομηνία κατάταξής τους.»
β) Η ισχύς του άρθρου 3 του ν. 4790/2021 παρατείνεται από τη λήξη της έως την 31η Δεκεμβρίου 2021.
Άρθρο εικοστό έβδομο
Υγειονομική κάλυψη ανασφάλιστων
και ευάλωτων κοινωνικών ομάδων
1. Η ισχύς του άρθρου 47 του ν. 4753/2020 (Α΄ 227), ως προς την υγειονομική κάλυψη ανασφάλιστων και ευάλωτων κοινωνικών ομάδων των παρ. 1 και 2 του άρθρου 33 του ν. 4368/2016 (Α΄ 21), που χρήζουν νοσηλείας, ανεξαρτήτως της φύσης της ασθένειας τους, παρατείνεται από τη λήξη της έως την 31η Δεκεμβρίου 2021.
2. Η ισχύς του άρθρου πεντηκοστού τέταρτου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), ως προς τη δυνατότητα ένταξης των απόρων και ανασφάλιστων ασθενών με χρόνια νεφρική ανεπάρκεια τελικού σταδίου σε συμβεβλημένες με τον Εθνικό Οργανισμό Παροχής Υπηρεσιών Υγείας μονάδες αιμοκάθαρσης του ιδιωτικού τομέα για τη διενέργεια τακτικών αιμοκαθάρσεων, παρατείνεται έως την 31η Δεκεμβρίου 2021.
Άρθρο εικοστό όγδοο
Απλοποίηση διαδικασιών παροχής υπηρεσιών υγείας
1. Η ισχύς του άρθρου πεντηκοστού τρίτου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), ως προς τη διαδικασία επανέκδοσης γνωματεύσεων στο πληροφοριακό σύστημα υποβολής δαπανών του Ε.Ο.Π.Υ.Υ. e-dapy, παρατείνεται έως την 31η Δεκεμβρίου 2021.
2. Η ισχύς των προθεσμιών της παρ. 3 του άρθρου 20 του ν. 4683/2020 (Α΄ 83), ως προς τη θεώρηση παραπεμπτικών κατά την περίοδο διάδοσης του κορωνοϊού COVID-19, παρατείνεται έως την 31η Δεκεμβρίου 2021.
3. Η ισχύς του άρθρου εικοστού τρίτου του ν. 4737/2020 (Α΄ 204), ως προς τη διαδικασία επανέκδοσης συνταγών στο σύστημα ηλεκτρονικής συνταγογράφησης και έγκρισης φαρμάκων μέσω του Συστήματος Ηλεκτρονικής Προέγκρισης, παρατείνεται έως την 31η Δεκεμβρίου 2021.
ΚΕΦΑΛΑΙΟ Δ΄-
ΔΙΑΤΑΞΕΙΣ ΓΙΑ ΤΗΝ ΕΝΙΣΧΥΣΗ ΤΟΥ
ΠΡΟΓΡΑΜΜΑΤΟΣ ΕΜΒΟΛΙΑΣΜΟΥ ΚΑΙ ΤΗΝ
ΑΝΤΙΜΕΤΩΠΙΣΗ ΣΧΕΤΙΚΩΝ ΖΗΤΗΜΑΤΩΝ
Άρθρο εικοστό ένατο
Χορήγηση προσωρινού Α.Μ.Κ.Α. από άλλες διοικητικές δομές φορέων της Γενικής Κυβέρνησης-Τροποποίηση των παρ. 3 και 6 
του άρθρου 248 του ν. 4782/2021
1. Στην παρ. 3 του άρθρου 248 του ν. 4782/2021 (Α΄ 36) προστίθεται δεύτερο εδάφιο αναφορικά με τη δυνατότητα χορήγησης προσωρινού Α.Μ.Κ.Α. και από άλλες διοικητικές δομές φορέων της Γενικής Κυβέρνησης και η παρ. 3 διαμορφώνεται ως εξής:
«3. Για τη χορήγηση του προσωρινού Α.Μ.Κ.Α. το φυσικό πρόσωπο, που δεν διαθέτει Α.Φ.Μ. ή Δελτίο Αστυνομικής Ταυτότητας, δύναται να αιτείται τη χορήγηση προσωρινού Α.Μ.Κ.Α. στα Κέντρα Εξυπηρέτησης Πολιτών (Κ.Ε.Π.) με την προσκόμιση ενός από τα ακόλουθα έγγραφα: α) Ειδικού Δελτίου Ταυτότητας Ομογενούς, β) ληξιαρχικής πράξης γέννησης, γ) διαβατηρίου, δ) προσωρινού ή οριστικού τίτλου διαμονής και ε) άλλου εγγράφου ταυτοποίησης και καταχωρούνται όσα από τα στοιχεία της παρ. 3 προκύπτουν από τα ανωτέρω έγγραφα ταυτοποίησης. Ο προσωρινός Α.Μ.Κ.Α. δύναται να χορηγείται και από τις κοινωνικές υπηρεσίες, τα Κέντρα Κοινότητας και τα Κέντρα Ένταξης Μεταναστών των Οργανισμών Τοπικής Αυτοδιοίκησης (ΟΤΑ) α΄ βαθμού, χωρίς απαίτηση αυτοπρόσωπης παρουσίας των ενδιαφερόμενων, καθώς και από άλλες διοικητικές δομές φορέων της Γενικής Κυβέρνησης κατά την έννοια της περ. β της παρ. 1 του άρθρου 14 του ν. 4270/2014 (Α΄ 143), εκτός από αυτές του Υπουργείου Προστασίας του Πολίτη.»
2. Στην παρ. 6 του άρθρου 248 του ν. 4782/2021 προστίθενται δεύτερο και τρίτο εδάφιο και η παρ. 6 διαμορφώνεται ως εξής:
«6. Με κοινή απόφαση των Υπουργών Εργασίας και Κοινωνικών Υποθέσεων, Υγείας, Εσωτερικών, Ψηφιακής Διακυβέρνησης και Μετανάστευσης και Ασύλου, δύναται να καθορίζονται οι ειδικότερες κατηγορίες δικαιούμενων προσώπων, ο χρόνος απενεργοποίησης του προσωρινού Α.Μ.Κ.Α. ή μετάπτωσής του σε περίπτωση έκδοσης Α.Μ.Κ.Α. ή Π.Α.Α.Υ.Π.Α., η διαδικασία που ακολουθείται στα Κέντρα Εξυπηρέτησης Πολιτών (Κ.Ε.Π.) και να ρυθμίζεται κάθε συναφής τεχνική ή άλλη λεπτομέρεια για την εφαρμογή του παρόντος. Με όμοια απόφαση, καθορίζονται οι ειδικότερες κατηγορίες δικαιούμενων προσώπων για τα οποία χορηγείται προσωρινός Α.Μ.Κ.Α. από τις κοινωνικές υπηρεσίες, τα Κέντρα Κοινότητας και τα Κέντρα Ένταξης Μεταναστών των ΟΤΑ α΄ βαθμού, η διαδικασία που ακολουθείται, καθώς και κάθε άλλη ειδικότερη ή τεχνική λεπτομέρεια για την εφαρμογή του δευτέρου εδαφίου της παρ. 3. Με κοινή απόφαση των Υπουργών του πρώτου εδαφίου και του κατά περίπτωση αρμόδιου υπουργού, δύναται να καθορίζεται η διοικητική δομή άλλου φορέα της Γενικής Κυβέρνησης κατά την έννοια της περ. β΄ της παρ. 1 του άρθρου 14 του ν. 4270/2014 για τη χορήγηση του προσωρινού Α.Μ.Κ.Α., η διαδικασία που ακολουθείται, καθώς και κάθε άλλη, ειδικότερη ή τεχνική λεπτομέρεια για την εφαρμογή του δευτέρου εδαφίου της παρ. 3.»
Άρθρο τριακοστό
Χορήγηση Ψηφιακού Πιστοποιητικού COVID-19 από άλλες διοικητικές δομές φορέων της Γενικής Κυβέρνησης-Τροποποίηση των παρ. 3 και 7 του άρθρου πρώτου της από 30.5.2021 Πράξης Νομοθετικού Περιεχομένου
1. Το τρίτο εδάφιο της παρ. 3 του άρθρου πρώτου της από 30.5.2021 Πράξης Νομοθετικού Περιεχομένου (Α΄ 87), η οποία κυρώθηκε με το άρθρο 1 του ν. 4806/2021 (Α΄ 95) τροποποιείται, προκειμένου να είναι δυνατή η χορήγηση του Ψηφιακού Πιστοποιητικού COVID-19 και από άλλες διοικητικές δομές φορέων της Γενικής Κυβέρνησης, πέραν των Κέντρων Εξυπηρέτησης Πολιτών (Κ.Ε.Π.), και η παρ. 3 διαμορφώνεται ως εξής:
«3. Το Ψηφιακό Πιστοποιητικό COVID-19 εκδίδεται μέσω ειδικής ηλεκτρονικής πλατφόρμας που λειτουργεί στην Ενιαία Ψηφιακή Πύλη της Δημόσιας Διοίκησης (gov.gr) και φέρει μοναδικό αναγνωριστικό αριθμό και κρυπτογραφική ψηφιακή υπογραφή, με βάση την οποία ελέγχεται η εγκυρότητά του. Για την είσοδο στην πλατφόρμα απαιτείται αυθεντικοποίηση του φυσικού προσώπου-χρήστη με τη χρήση των κωδικών-διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης (Γ.Γ.Π.Σ.Δ.Δ.) του Υπουργείου Ψηφιακής Διακυβέρνησης (taxisnet). Το ανωτέρω Πιστοποιητικό μπορεί να χορηγείται και από τα Κέντρα Εξυπηρέτησης Πολιτών (Κ.Ε.Π.), τις κοινωνικές υπηρεσίες, τα Κέντρα Κοινότητας και τα Κέντρα Ένταξης Μεταναστών των ΟΤΑ α΄ βαθμού, την Υπηρεσία Υποδοχής και Ταυτοποίησης του Υπουργείου Μετανάστευσης και Ασύλου, τα Προαναχωρησιακά Κέντρα (ΠΡΟ.ΚΕ.ΚΑ.), τα Καταστήματα Κράτησης του Υπουργείου Προστασίας του Πολίτη, καθώς και άλλες διοικητικές δομές φορέων της Γενικής Κυβέρνησης κατά την έννοια της περ. β΄ της παρ. 1 του άρθρου 14 του ν. 4270/2014 (Α΄ 143).
2. Στην παρ. 7 του άρθρου πρώτου της από 30.5.2021 Πράξης Νομοθετικού Περιεχομένου, η οποία κυρώθηκε με το άρθρο 1 του ν. 4806/2021, προστίθενται τρίτο και τέταρτο εδάφια και η παρ. 7 διαμορφώνεται ως εξής:
«7. Με κοινή απόφαση των Υπουργών Υγείας και Ψηφιακής Διακυβέρνησης ρυθμίζονται τα τεχνικά και οργανωτικά ζητήματα για τη λειτουργία της ηλεκτρονικής πλατφόρμας, την ασφάλεια της επεξεργασίας των δεδομένων προσωπικού χαρακτήρα και τη διασύνδεσή της με πρόσθετα πληροφοριακά συστήματα φορέων του δημόσιου τομέα και καθορίζονται το ειδικότερο περιεχόμενο του Ψηφιακού Πιστοποιητικού COVID-19, τυχόν συμπληρωματικά μη προσωπικά στοιχεία που μπορεί να περιλαμβάνονται σε αυτό, οι περιπτώσεις και η διαδικασία χορήγησης του Πιστοποιητικού από τα Κ.Ε.Π., καθώς και κάθε αναγκαία, τεχνική ή άλλη λεπτομέρεια για την εφαρμογή του παρόντος. Με όμοια απόφαση δύνανται να γίνονται αποδεκτά, ως ειδικότερα πιστοποιητικά, για την εκπλήρωση του σκοπού της παρ. 1, οι βεβαιώσεις της παρ. 6, καθώς και βεβαιώσεις ή πιστοποιητικά εμβολιασμού, υποβολής σε διαγνωστικό έλεγχο ή νόσησης από τον κορωνοϊό COVID-19, που έχουν εκδοθεί από άλλα κράτη, υπό τους ειδικότερους όρους και τις προϋποθέσεις που περιέχονται στην απόφαση. Με κοινή απόφαση των Υπουργών Εργασίας και Κοινωνικών Υποθέσεων, Υγείας, Προστασίας του Πολίτη, Εσωτερικών, Μετανάστευσης και Ασύλου και Ψηφιακής Διακυβέρνησης, καθορίζονται οι ειδικότερες κατηγορίες δικαιούμενων προσώπων για τα οποία χορηγείται Ψηφιακό Πιστοποιητικό COVID-19 από τις κοινωνικές υπηρεσίες, τα Κέντρα Κοινότητας και τα Κέντρα Ένταξης Μεταναστών των ΟΤΑ α΄ βαθμού, την Υπηρεσία Υποδοχής και Ταυτοποίησης, τα Προαναχωρησιακά Κέντρα (ΠΡΟ.ΚΕ.Κ.Α.) και τα Καταστήματα Κράτησης, η διαδικασία που ακολουθείται, καθώς και κάθε άλλη ειδικότερη ή τεχνική λεπτομέρεια για την εφαρμογή του τρίτου εδαφίου της παρ. 3. Με κοινή απόφαση των Υπουργών Υγείας, Ψηφιακής Διακυβέρνησης και του κατά περίπτωση συναρμόδιου υπουργού δύναται να καθορίζονται άλλες διοικητικές δομές φορέων της Γενικής Κυβέρνησης κατά την έννοια της περ. β΄ της παρ. 1 του άρθρου 14 του ν. 4270/2014 από τις οποίες δύναται να χορηγείται το Ψηφιακό Πιστοποιητικό COVID-19, οι ειδικότερες κατηγορίες δικαιούμενων προσώπων, η διαδικασία που ακολουθείται, καθώς και κάθε άλλη ειδικότερη ή τεχνική λεπτομέρεια για την εφαρμογή του τρίτου εδαφίου της παρ. 3.»
Άρθρο τριακοστό πρώτο
Εμβολιασμός ευάλωτων κοινωνικών ομάδων
από φορείς της κοινωνίας των πολιτών
1. Στο Εθνικό Πρόγραμμα Εμβολιασμών κατά του κορωνοϊού COVID-19 για τον εμβολιασμό ευάλωτων κοινωνικών ομάδων με περιορισμένη πρόσβαση σε κοινωνικά και δημόσια αγαθά, εντάσσονται Δήμοι μέσω των Δημοτικών Ιατρείων τους και μη κυβερνητικές οργανώσεις, φορείς της κοινωνίας των πολιτών και οργανώσεις μη κερδοσκοπικού χαρακτήρα. Οι μη κυβερνητικές οργανώσεις, οι φορείς της κοινωνίας των πολιτών και οι οργανώσεις μη κερδοσκοπικού χαρακτήρα που δηλώνουν ενδιαφέρον για τη συμμετοχή στο Εθνικό Πρόγραμμα Εμβολιασμών, συμβάλλονται με το Υπουργείο Υγείας μετά από δημόσια πρόσκληση.
2. Αρμόδιοι φορείς για τον συντονισμό της διαδικασίας εμβολιασμού ευάλωτων κοινωνικών ομάδων με περιορισμένη πρόσβαση σε κοινωνικά και δημόσια αγαθά κατά του κορωνοϊού COVID-19 της παρ. 2 είναι η Γενική Γραμματεία Υποδοχής Αιτούντων Άσυλο του Υπουργείου Μετανάστευσης και Ασύλου και η Γενική Γραμματεία Κοινωνικής Αλληλεγγύης και Καταπολέμησης της Φτώχειας του Υπουργείου Εργασίας και Κοινωνικών Υποθέσεων υπό τον συντονισμό της Γενικής Γραμματείας Δημόσιας Υγείας.
3. Με κοινή απόφαση των Υπουργών Υγείας, Ψηφιακής Διακυβέρνησης, Εργασίας και Κοινωνικών Υποθέσεων, Εσωτερικών και Μετανάστευσης και Ασύλου, ρυθμίζονται ειδικότερα θέματα εφαρμογής της παρούσας, ιδίως ως προς τον τρόπο υποβολής ενδιαφέροντος για τη συμμετοχή στο πρόγραμμα από πλευράς των μη κυβερνητικών οργανώσεων, των φορέων της κοινωνίας των πολιτών και των οργανώσεων μη κερδοσκοπικού χαρακτήρα, τις υποχρεώσεις τους, το συμβατικό περιεχόμενο συνεργασίας τους, τη δυνατότητα κάλυψης μέρους του λειτουργικού κόστους συμμετοχής τους σε περίπτωση που απαιτείται μετακίνηση, τον τρόπο διάθεσης των εμβολίων προς αυτούς και τον τρόπο και τον χρόνο καταγραφής του διενεργηθέντος εμβολιασμού στο Εθνικό Μητρώο Εμβολιασμών κατά του κορωνοϊού COVID-19.
Άρθρο τριακοστό δεύτερο
Ρυθμίσεις για τη συμμετοχή πολιτών τρίτων χωρών ή ανιθαγενών στο Εθνικό Επιχειρησιακό Σχέδιο Εμβολιασμών κατά του COVID-19
Πολίτες τρίτων χωρών ή ανιθαγενείς που διαμένουν χωρίς τις νόμιμες διατυπώσεις εντός της ελληνικής επικράτειας ή εναντίον των οποίων έχει εκδοθεί απόφαση απέλασης ή επιστροφής δεν υπόκεινται σε εκτέλεση αναγκαστικών μέτρων απομάκρυνσης κατά τη συμμετοχή τους στο Εθνικό Επιχειρησιακό Σχέδιο Εμβολιασμών κατά του κορωνοϊού COVID-19 και συγκεκριμένα κατά την απόδοση του Προσωρινού Αριθμού Μητρώου Κοινωνικής Ασφάλισης (Π.Α.Μ.Κ.Α.), τον προγραμματισμό της διενέργειας του εμβολιασμού κατά του κορωνοϊού COVID-19, τη διενέργεια του εμβολιασμού κατά του κορωνοϊού COVID-19 και τη διαδικασία έκδοσης της σχετικής βεβαίωσης εμβολιασμού και του ψηφιακού πιστοποιητικού COVID-19. Ομοίως, η προσκόμιση στοιχείων προσώπων για την απόδοση Προσωρινού Αριθμού Μητρώου Κοινωνικής Ασφάλισης (Π.Α.Μ.Κ.Α.) περιορίζεται αποκλειστικά στους σκοπούς του προγραμματισμού της διενέργειας του Εθνικού Επιχειρησιακού Σχεδίου Εμβολιασμών κατά του κορωνοϊού COVID-19, της έκδοσης βεβαίωσης και Ψηφιακού Πιστοποιητικού εμβολιασμού, της παραλαβής αυτοδιαγνωστικών δοκιμασιών ελέγχου της νόσησης από κορωνοϊό COVID-19 (self-test), απαγορευόμενης οποιασδήποτε άλλης χρήσης ή αξιοποίησής τους.
Άρθρο τριακοστό τρίτο
Παράταση Εθνικής Εκστρατείας Εμβολιασμού
κατά του κορωνοϊού COVID-19
Η ισχύς του άρθρου 74 του ν. 4761/2020 (Α΄ 248), ως προς την Εθνική Εκστρατεία Εμβολιασμού κατά του κορωνοϊού COVID-19, παρατείνεται από τη λήξη της έως την 31η Δεκεμβρίου 2021.
ΚΕΦΑΛΑΙΟ Ε΄-
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗΝ
ΑΝΤΙΜΕΤΩΠΙΣΗ ΤΗΣ ΠΑΝΔΗΜΙΑΣ
ΤΟΥ ΚΟΡΩΝΟΪΟΥ COVID-19
Άρθρο τριακοστό τέταρτο
Συμβάσεις καθαριότητας, απολύμανσης και φύλαξης του Υπουργείου Παιδείας και Θρησκευμάτων-Τροποποίηση του άρθρου ενενηκοστού τρίτου του ν. 4812/2021
Στο άρθρο ενενηκοστό τρίτο του ν. 4812/2021 (Α΄110), τροποποιούνται το πρώτο εδάφιο της παρ. 1 και η παρ. 2 ως προς τη χρονική διάρκεια ισχύος της παράτασης των συμβάσεων ιδιωτικού δικαίου ορισμένου χρόνου προσωπικού και υπηρεσιών καθαριότητας, απολύμανσης και φύλαξης των κτιρίων του Υπουργείου Παιδείας και Θρησκευμάτων και το άρθρο ενενηκοστό τρίτο διαμορφώνεται ως εξής:
«Άρθρο ενενηκοστό τρίτο
Συμβάσεις υπηρεσιών καθαριότητας, απολύμανσης
και φύλαξης των κτιρίων του Υπουργείου Παιδείας
και Θρησκευμάτων
1. Συμβάσεις Ιδιωτικού Δικαίου Ορισμένου Χρόνου προσωπικού, που απασχολείται κατά τη δημοσίευση του παρόντος για τις ανάγκες καθαριότητας, απολύμανσης και φύλαξης των κτιρίων του Υπουργείου Παιδείας και Θρησκευμάτων, παρατείνονται για λόγους δημόσιας υγείας έως τη σύναψη των συμβάσεων μετά την ολοκλήρωση των διαδικασιών πρόσληψης ή των διαγωνιστικών διαδικασιών ανάθεσης των συναφών υπηρεσιών και σε κάθε περίπτωση όχι πέραν της 31ης Δεκεμβρίου 2021 για την κάλυψη των ανωτέρω αναγκών. Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές και δεν προσμετράται στο ανώτατο χρονικό διάστημα των είκοσι τεσσάρων (24) μηνών κατά την έννοια των άρθρων 5, 6 και 7 του π.δ. 164/2004 (Α΄134).
2. Συμβάσεις υπηρεσιών καθαριότητας, απολύμανσης και φύλαξης των κτιρίων του Υπουργείου Παιδείας και Θρησκευμάτων, οι οποίες έχουν συναφθεί στο πλαίσιο του άρθρου εικοστού έκτου της από 14.3.2020 Πράξης Νομοθετικού Περιεχομένου (Α΄ 64), η οποία κυρώθηκε με το άρθρο 3 του ν. 4682/2020 (Α΄76), παρατείνονται αυτοδικαίως από τη λήξη τους έως την 31η Δεκεμβρίου 2021.»
Άρθρο τριακοστό πέμπτο
Ρύθμιση για την αντιμετώπιση εκτάκτων αναγκών καθαριότητας και φύλαξης του νομικού προσώπου δημοσίου δικαίου με την επωνυμία «Πανελλήνια Έκθεση Λαμίας», λόγω της πανδημίας του κορωνοϊού COVID-19
Η ισχύς της παρ. 1 του άρθρου 101 του ν. 4764/2020 (Α΄259), ως προς την αντιμετώπιση εκτάκτων αναγκών καθαριότητας και φύλαξης του νομικού προσώπου δημοσίου δικαίου με την επωνυμία «Πανελλήνια Έκθεση Λαμίας», λόγω της πανδημίας του κορωνοϊού COVID-19, παρατείνεται έως την 31η Δεκεμβρίου 2021.
Άρθρο τριακοστό έκτο
Παράταση ισχύος ρύθμισης των προϋποθέσεων διάθεσης προϊόντων δειγματισμού
Η ισχύς του άρθρου δέκατου ένατου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), ως προς τις προϋποθέσεις διάθεσης προϊόντων δειγματισμού, παρατείνεται έως την 31η Δεκεμβρίου 2021.
Άρθρο τριακοστό έβδομο
Ανανέωση μηνιαίων και επαναλαμβανόμενων γνωματεύσεων χρονίως πασχόντων - Παράταση ισχύος της παρ. 2 του άρθρου 45 του ν. 4764/2020
Η ισχύς της παρ. 2 του άρθρου 45 του ν. 4764/2020 (Α΄256), ως προς την ανανέωση των μηνιαίων και επαναλαμβανόμενων γνωματεύσεων χρονίως πασχόντων, που παρατάθηκε με το άρθρο 51 του ν. 4812/2021 (Α΄ 110) από τη λήξη της έως την 30ή Σεπτεμβρίου 2021, παρατείνεται από τη λήξη της έως την 31η Δεκεμβρίου 2021.
Άρθρο τριακοστό όγδοο
Δυνατότητα κατ΄ οίκον εμβολιασμού των δικαιούχων πολιτών - Παράταση ισχύος της παρ. 2 του άρθρου 52Α του ν. 4764/2020
Η ισχύς της παρ. 2 του άρθρου 52Α του ν. 4764/2020 (Α΄256), ως προς την υλοποίηση του Εθνικού Προγράμματος Εμβολιασμών κατά του κορωνοϊού COVID-19 για τον εμβολιασμό κατ΄ οίκον δικαιούχων πολιτών, παρατείνεται από τη λήξη της έως την 31η Δεκεμβρίου 2021.
Άρθρο τριακοστό ένατο
Δυνατότητα διενέργειας εμβολιασμών κατά του κορωνοϊού COVID-19 από τον Ε.Ο.Δ.Υ.-
Παράταση ισχύος του άρθρου 58 του
ν. 4764/2020
Η ισχύς του άρθρου 58 του ν. 4764/2020 ως προς τη διενέργεια εμβολιασμών κατά του κορωνοϊού COVID-19 από τον Ε.Ο.Δ.Υ., που παρατάθηκε με το άρθρο 57 του ν. 4812/2021 (Α΄ 110) από τη λήξη της έως την 30ή Σεπτεμβρίου 2021, παρατείνεται από τη λήξη της έως την 31η Δεκεμβρίου 2021.
Άρθρο τεσσαρακοστό
Υποχρεωτικότητα εμβολιασμού σε μονάδες
κοινωνικής πρόνοιας - Τροποποίηση
του άρθρου 206 του ν. 4820/2021
Στο άρθρο 206 του ν. 4820/2021 (Α΄130): α) η περ. α΄ της παρ. 1α τροποποιείται, ώστε να μην καταλαμβάνονται από αυτήν τα Κέντρα Διημέρευσης Ημερήσιας Φροντίδας, τα οποία προβλέπονται ρητά στην περ. ια΄ της παρ. 1α, β) στην περ. β΄ ο όρος «ειδικές ανάγκες» αντικαθίσταται από τον όρο «αναπηρία», γ) η περ. στ΄ της παρ. 1α τροποποιείται, προκειμένου να ενταχθούν στο πεδίο εφαρμογής της και οι ανοικτές δομές των Κέντρων Κοινωνικής Πρόνοιας του άρθρου 9 του ν. 4109/2013 (Α΄16), δ) η παρ. 1β τροποποιείται, ώστε να αποσαφηνιστεί ότι ως νεοεισερχόμενοι στις δομές της παρ. 1α νοούνται και οι ωφελούμενοι των ανοικτών δομών, να προβλεφθεί ότι κάθε νεοεισερχόμενος στις δομές της παρ. 1α αρκεί να έχει πραγματοποιήσει την πρώτη ή τη μοναδική δόση εμβολιασμού, και να εξαιρεθούν από την υποχρέωση εμβολιασμού οι νοσηλευόμενοι στις μονάδες της περ. α΄ της παρ. 1α, ε) η παρ. 2 τροποποιείται με την προσθήκη του προσωπικού των Κέντρων Πιστοποίησης Αναπηρίας (ΚΕ.Π.Α.) στο υποχρεωτικά εμβολιαζόμενο προσωπικό, στ) στην παρ. 4 προστίθεται τρίτο εδάφιο, ζ) στην περ. β΄ της παρ. 6 μετά τη φράση «Στον εργοδότη που απασχολεί προσωπικό» προστίθεται οι λέξεις «ή παρέχει υπηρεσίες σε ωφελούμενους», και το άρθρο 206 διαμορφώνεται ως εξής:
«Άρθρο 206
Υποχρεωτικότητα εμβολιασμού
1.α. Για επιτακτικούς λόγους προστασίας της δημόσιας υγείας, εμβολιάζεται υποχρεωτικά κατά του κορωνοϊού COVID-19 όλο το προσωπικό των ιδιωτικών, δημόσιων και δημοτικών μονάδων φροντίδας ηλικιωμένων και φροντίδας ατόμων με αναπηρία (ιατρικό, παραϊατρικό, νοσηλευτικό, διοικητικό και υποστηρικτικό προσωπικό), ήτοι:
(α) Κέντρα Αποθεραπείας-Αποκατάστασης Κλειστής Νοσηλείας, Κέντρα Αποθεραπείας-Αποκατάστασης Ημερήσιας Νοσηλείας και Ελάχιστες Μονάδες Ιατρικής Αποκατάστασης του άρθρου 15 του π.δ. 395/1993 (Α΄ 166).
(β) Στέγες Υποστηριζόμενης Διαβίωσης για άτομα με αναπηρία του άρθρου 30 του ν. 2072/1992.
(γ) Στέγες Αυτόνομης Διαβίωσης Ατόμων με Ειδικές Ανάγκες της απόφασης του Υπουργού Υγείας και Πρόνοιας υπό στοιχεία Π4β/οικ.4681/1996 (Β΄ 825).
(δ) Μονάδες Φροντίδας Ηλικιωμένων της παρ. 5 του άρθρου 1 του ν. 2345/1995 (Α΄213).
(ε) Θεραπευτήρια Χρονίως Πασχόντων του π.δ. 631/1974 (Α΄271).
(στ) Κέντρα Κοινωνικής Πρόνοιας του άρθρου 9 του ν. 4109/2013 (Α΄16), στις οποίες φιλοξενούνται ηλικιωμένοι ή άτομα με αναπηρία.
(ζ) Ιδρύματα περίθαλψης χρονίως πασχόντων του άρθρου 28 του Ενιαίου Κανονισμού Παροχών Υγείας της 31ης Οκτωβρίου 2018 (Β΄ 4898).
(η) Οικοτροφεία του άρθρου 30 του Ενιαίου Κανονισμού Παροχών Υγείας.
(θ) Ειδικά Ιδρύματα του άρθρου 6 του ν. 861/1979 (Α΄2).
(ι) Κέντρα Ημερήσιας Φροντίδας Ηλικιωμένων της απόφασης του Υπουργού Υγείας και Πρόνοιας υπό στοιχεία Π1γ/ΑΓΠ/οικ.14963/2001 (Β΄ 1397).
(ια) Κέντρα Διημέρευσης Ημερήσιας Φροντίδας της απόφασης του Υπουργού Υγείας, Πρόνοιας και Κοινωνικών Ασφαλίσεων υπό στοιχεία Π4α οικ.4633/1993 (Β΄ 789).
(ιβ) Κέντρα Δημιουργικής Απασχόλησης Παιδιών και Ατόμων με Αναπηρία (ΚΔΑΠΑμεΑ) του άρθρου 2 του ν. 4756/2020 (Α΄235), και
(ιγ) Το προσωπικό που απασχολείται στο πρόγραμμα «Βοήθεια στο σπίτι».
1.β. Για επιτακτικούς λόγους προστασίας της δημόσιας υγείας, κάθε νεοεισερχόμενος φιλοξενούμενος στις ανωτέρω κλειστές μονάδες και στις μονάδες των περ. β΄ και γ΄ και κάθε ωφελούμενος στις ανωτέρω λοιπές ανοιχτές μονάδες πρέπει υποχρεωτικά να έχει πραγματοποιήσει την πρώτη ή τη μοναδική δόση εμβολιασμού κατά του κορωνοϊού COVID-19 και να ολοκληρώσει τον εμβολιαστικό κύκλο σύμφωνα με τις προβλεπόμενες διαδικασίες και στον προβλεπόμενο χρόνο. Από την υποχρέωση του προηγούμενου εδαφίου εξαιρούνται τα πρόσωπα, στα οποία παρέχονται υπηρεσίες από τις δομές της περ. α΄ της παρ. 1.α.
2. Για επιτακτικούς λόγους προστασίας της δημόσιας υγείας, εμβολιάζεται υποχρεωτικά κατά του κορωνοϊού COVID-19 όλο το προσωπικό (ιατρικό, παραϊατρικό, νοσηλευτικό, διοικητικό και υποστηρικτικό) σε ιδιωτικές, δημόσιες και δημοτικές δομές υγείας (διαγνωστικά κέντρα, κέντρα αποκατάστασης, κλινικές, νοσοκομεία, δομές πρωτοβάθμιας φροντίδας υγείας, μονάδες νοσηλείας, Εθνικό Κέντρο Άμεσης Βοήθειας και Εθνικός Οργανισμός Δημόσιας Υγείας), καθώς και στα Κέντρα Πιστοποίησης Αναπηρίας (ΚΕ.Π.Α.). Η υποχρέωση του πρώτου εδαφίου καταλαμβάνει και τους φοιτητές προγραμμάτων σπουδών α΄ και β΄ κύκλου των Σχολών Επιστημών Υγείας των Ανώτατων Εκπαιδευτικών Ιδρυμάτων (Α.Ε.Ι.), καθώς και τους σπουδαστές των Ινστιτούτων Επαγγελματικής Κατάρτισης (Ι.Ε.Κ.) και των Κολλεγίων, οι οποίοι συμμετέχουν σε κάθε είδους εκπαιδευτική διαδικασία που διεξάγεται σε νοσοκομεία του Εθνικού Συστήματος Υγείας (Ε.Σ.Υ.), σε πανεπιστημιακά νοσοκομεία και σε ιδιωτικές δομές υγείας.
3. Ως προσωπικό των δομών των παρ. 1 και 2 νοείται κάθε φυσικό πρόσωπο που παρέχει προς τον φορέα λειτουργίας τους υπηρεσίες ή εκτελεί έργο με επαχθή αιτία ή εθελοντικά ή διεξάγει πρακτική άσκηση στο πλαίσιο εκπαιδευτικής διαδικασίας προγραμμάτων σπουδών δημόσιων ή ιδιωτικών εκπαιδευτικών δομών οποιασδήποτε βαθμίδας, με φυσική παρουσία εντός των δομών αυτών, καθώς και κάθε φυσικό πρόσωπο που παρέχει υπηρεσίες, με φυσική παρουσία εντός των ίδιων δομών, σε νομικό πρόσωπο, με το οποίο είναι συμβεβλημένος ο φορέας λειτουργίας των δομών.
4. Δεν υπέχουν την υποχρέωση των παρ. 1 και 2 όσοι έχουν νοσήσει και για διάστημα έξι (6) μηνών από τη νόσηση και όσοι έχουν αποδεδειγμένους λόγους υγείας που εμποδίζουν τη διενέργεια του εμβολίου. Οι λόγοι υγείας του πρώτου εδαφίου, στη βάση ειδικής λίστας εξαιρέσεων που προσδιορίζει η Εθνική Επιτροπή Εμβολιασμών, εγκρίνονται από τριμελείς επιτροπές ανά υγειονομική περιφέρεια, οι οποίες αποτελούνται από ιατρούς του Εθνικού Συστήματος Υγείας και πανεπιστημιακούς ιατρούς. Ειδικώς τα άτομα με αναπηρία που αδυνατούν να υποβληθούν στη διαδικασία του εμβολιασμού για αντικειμενικούς λόγους, που σχετίζεται με την πραγματική τους κατάσταση, ως συνέπεια των παθήσεών τους, όπως οι βαριές περιπτώσεις αυτισμού και επιληψίας, δύνανται να εξαιρούνται από την υποχρέωση εμβολιασμού, με αιτιολογημένη εισήγηση του θεράποντος ιατρού τους και κατόπιν έγκρισης από τις επιτροπές του δεύτερου εδαφίου.
5. Για την εφαρμογή των παρ. 1 και 2 απαιτείται η επίδειξη Ψηφιακού Πιστοποιητικού COVID-19 της Ε.Ε. (EU Digital COVID Certificate EUDCC) του Κανονισμού (ΕΕ) 2021/953 του Ευρωπαϊκού Κοινοβουλίου και του Συμβουλίου της 14ης Ιουνίου 2021 και του άρθρου πρώτου της από 30.5.2021 Πράξης Νομοθετικού Περιεχομένου (Α΄87), η οποία κυρώθηκε με το άρθρο 1 του ν. 4806/2021 (Α΄95) με πληροφορίες σχετικά με την κατάσταση του φυσικού προσώπου-κατόχου του όσον αφορά στον εμβολιασμό ή στη νόσηση από τον κορωνοϊό COVID-19, ή βεβαίωσης εμβολιασμού της παρ. 5 του άρθρου 55 του ν. 4764/2020 (Α΄256), ή βεβαίωσης θετικού διαγνωστικού ελέγχου της παρ. 1 του άρθρου 5 της υπ΄ αρ. 2650/10.4.2020 (Β΄ 1298) κοινής απόφασης των Υπουργών Υγείας και Επικρατείας, ή ισοδύναμου πιστοποιητικού ή βεβαίωσης τρίτης χώρας. Το πιστοποιητικό ή η βεβαίωση του πρώτου εδαφίου ελέγχεται από τον εργοδότη ή τον υπεύθυνο της μονάδας μέσω της ειδικής ηλεκτρονικής εφαρμογής της παρ. 1α του άρθρου 33 του ν. 4816/2021 (Α΄118), τηρουμένων και των λοιπών διατάξεων του ανωτέρω άρθρου.
6. Ο εκάστοτε εργοδότης ή υπεύθυνος μονάδας οφείλει να ενημερώνει τους εργαζόμενους με κάθε πρόσφορο μέσο για τις υποχρεώσεις που απορρέουν από το παρόν άρθρο. Στην περίπτωση της παρ. 1, το υπόχρεο προσωπικό πρέπει να έχει λάβει την πρώτη ή τη μοναδική δόση έως τις 16 Αυγούστου 2021, η δε ολοκλήρωση του εμβολιαστικού κύκλου πρέπει να γίνει σύμφωνα με τις προβλεπόμενες διαδικασίες και στον προβλεπόμενο χρόνο. Στην περίπτωση της παρ. 2, το υπόχρεο προσωπικό πρέπει να έχει λάβει την πρώτη ή τη μοναδική δόση έως την 1η Σεπτεμβρίου 2021, με εξαίρεση τους φοιτητές και σπουδαστές που πρέπει να έχουν λάβει την πρώτη ή τη μοναδική δόση έως την 30ή Σεπτεμβρίου, η δε ολοκλήρωση του εμβολιαστικού κύκλου πρέπει να γίνει σύμφωνα με τις προβλεπόμενες διαδικασίες και στον προβλεπόμενο χρόνο. Στην περίπτωση μη τήρησης της υποχρέωσης αυτής, επέρχονται οι ακόλουθες συνέπειες:
α) Ειδικώς στην περίπτωση εργαζομένων σε φορείς του δημοσίου τομέα, υπό την έννοια της περ. (α) της παρ. 1 του άρθρου 14 του ν. 4270/2014 (Α΄ 143), που εμπίπτουν στο πεδίο εφαρμογής του παρόντος, με απόφαση του επικεφαλής του φορέα επιβάλλεται, κατά παρέκκλιση κάθε άλλης γενικής ή ειδικής διάταξης, το ειδικό διοικητικό μέτρο της αναστολής καθηκόντων για επιτακτικούς λόγους προστασίας της δημόσιας υγείας. Κατά τον χρόνο αναστολής καθηκόντων, ο οποίος δεν λογίζεται ως χρόνος πραγματικής δημόσιας υπηρεσίας, δεν καταβάλλονται αποδοχές. Με την πραγματοποίηση της πρώτης ή της μοναδικής δόσης η αναστολή αίρεται με όμοια απόφαση του φορέα, υπό την προϋπόθεση της ολοκλήρωσης του εμβολιαστικού κύκλου, σύμφωνα με τις προβλεπόμενες διαδικασίες και στον προβλεπόμενο χρόνο.
β) Σε κάθε άλλη περίπτωση πλην της περ. (α) και μέχρι την πραγματοποίηση της πρώτης ή της μοναδικής δόσης, όπως επίσης σε περίπτωση μη ολοκλήρωσης του εμβολιαστικού κύκλου σύμφωνα με τις προβλεπόμενες διαδικασίες και στον προβλεπόμενο χρόνο, ο εργοδότης υποχρεούται να μην κάνει δεκτή την παροχή της εργασίας του εργαζομένου και απαλλάσσεται από την υποχρέωση καταβολής αποδοχών για το χρονικό διάστημα μη παροχής εργασίας λόγω εφαρμογής του παρόντος. Το προηγούμενο εδάφιο εφαρμόζεται και σε συμβάσεις έργου, παροχής ανεξαρτήτων υπηρεσιών, καθώς και σε συμβάσεις εξαρτημένης εργασίας δανειζόμενου προσωπικού ή προσωπικού που συμβάλλεται με εργολάβο. Στον εργοδότη που απασχολεί προσωπικό ή παρέχει υπηρεσίες σε ωφελούμενους κατά παράβαση του παρόντος, επιβάλλεται διοικητικό πρόστιμο: βα) δέκα χιλιάδων (10.000) ευρώ για κάθε παράβαση και έως πενήντα χιλιάδων (50.000) ευρώ και, ββ) σε περίπτωση υποτροπής, που διαπιστώνεται σε επανέλεγχο, είκοσι χιλιάδων (20.000) ευρώ για κάθε παράβαση και έως διακοσίων χιλιάδων (200.000) ευρώ. Υπόχρεο εργοδότη, για τους σκοπούς εφαρμογής του παρόντος, συνιστά κάθε εργοδότης για το σύνολο του προσωπικού του, στο οποίο περιλαμβάνεται και το δανειζόμενο σε αυτόν ή το απασχολούμενο σε αυτόν μέσω Εταιρειών Προσωρινής Απασχόλησης προσωπικό. Κατ΄ εξαίρεση, υπόχρεοι εργοδότες είναι οι πάροχοι υπηρεσιών-εργολάβοι για το προσωπικό που απασχολούν σε δομές ή και φορείς που εμπίπτουν στο πεδίο εφαρμογής του παρόντος, στο πλαίσιο εκτέλεσης σύμβασης παροχής υπηρεσιών.
γ) Για τους ιδιώτες υπόχρεους, που εργάζονται στις δομές που εντάσσονται στο πεδίο εφαρμογής του παρόντος ως ελεύθεροι επαγγελματίες επιβάλλεται διοικητικό πρόστιμο: α) δέκα χιλιάδων (10.000) ευρώ για κάθε παράβαση και έως πενήντα χιλιάδων (50.000) ευρώ και, β) σε περίπτωση υποτροπής, που διαπιστώνεται σε επανέλεγχο, είκοσι χιλιάδων (20.000) ευρώ για κάθε παράβαση και έως διακοσίων χιλιάδων (200.000) ευρώ.
Στους ελεύθερους επαγγελματίες που παρέχουν υπηρεσίες υγείας στις ανωτέρω δομές, κατά παράβαση του παρόντος, επιβάλλονται, επιπλέον, οι ακόλουθες κυρώσεις:
γα) καταγγέλλεται αυτοδικαίως και αζημίως για το Δημόσιο, από την ημερομηνία της βεβαίωσης της παράβασης, κάθε σύμβαση του επαγγελματία με τον Εθνικό Οργανισμό Παροχής Υπηρεσιών Υγείας (ΕΟΠΥΥ) και τα δημόσια ασφαλιστικά ταμεία,
γβ) αναστέλλεται η δυνατότητα ηλεκτρονικής συνταγογράφησης του ν. 3892/2010 (Α΄ 189), και
γγ) αναστέλλεται η δυνατότητα εκτέλεσης ηλεκτρονικών συνταγών του ν. 3892/2010.
Οι επαγγελματίες που παρέχουν ιατρικές υπηρεσίες σε ιδιωτικές δομές πρωτοβάθμιας φροντίδας υγείας (ιδιωτικά ιατρεία, φαρμακεία) οφείλουν να επικολλούν στην εξωτερική θύρα της δομής έγγραφο με το οποίο ενημερώνουν τους ασθενείς ότι όλοι οι εργαζόμενοι στη δομή έχουν εμβολιαστεί σε συμμόρφωση με το παρόν. Η παράλειψη της τήρησης της υποχρέωσης του προηγούμενου εδαφίου τιμωρείται με διοικητικό πρόστιμο ύψους τριακοσίων (300) ευρώ.
Οι κυρώσεις της παρούσας περίπτωσης ισχύουν για παραβάσεις που τελούνται από τη δημοσίευση του παρόντος.
δ) Στην περίπτωση φοιτητών, ο επικεφαλής της ακαδημαϊκής μονάδας και ο διδάσκων κάθε μαθήματος, καθώς και στην περίπτωση των σπουδαστών των Ι.Ε.Κ. και των Κολλεγίων, οι Διοικήσεις τους και οι εκπαιδευτές των αντίστοιχων μαθημάτων υποχρεούνται να μην επιτρέπουν τη συμμετοχή του φοιτητή ή του σπουδαστή σε κάθε είδους εκπαιδευτική διαδικασία που διεξάγεται εντός των νοσοκομείων του Ε.Σ.Υ., των πανεπιστημιακών νοσοκομείων και των ιδιωτικών δομών υγείας.
7. α) Με κοινή απόφαση των Υπουργών Υγείας, Εργασίας και Κοινωνικών Υποθέσεων, Εσωτερικών, Ψηφιακής Διακυβέρνησης και του κατά περίπτωση συναρμόδιου Υπουργού, δύνανται να εξειδικεύονται και να επεκτείνονται οι κατηγορίες των προσώπων που υποχρεούνται σε εμβολιασμό, να καθορίζονται η διαδικασία και ο χρόνος διενέργειας του εμβολιασμού, καθώς και τυχόν προτεραιοποίηση, η παρακολούθηση και ο τρόπος ελέγχου της συμμόρφωσης με την υποχρέωση, οι ειδικότεροι όροι προστασίας των προσωπικών δεδομένων και προβλέπεται κάθε άλλη αναγκαία λεπτομέρεια για την εφαρμογή του παρόντος. Με την ίδια ή όμοια απόφαση δύνανται να εξειδικεύονται οι προβλεπόμενες κυρώσεις, να καθορίζονται οι αρμόδιες αρχές για την εφαρμογή του παρόντος και τα αρμόδια όργανα ελέγχου και επιβολής κυρώσεων, η διαδικασία ελέγχων και βεβαίωσης των παραβάσεων, η διαδικασία και ο τρόπος επιβολής κυρώσεων, βεβαίωσης και είσπραξης διοικητικών προστίμων, ο τρόπος, ο χρόνος και οι συνέπειες άρσης των κυρώσεων και κάθε αναγκαία λεπτομέρεια για την εφαρμογή του παρόντος.
β) Με απόφαση του Υπουργού Υγείας εξειδικεύονται οι περιπτώσεις και η διαδικασία απαλλαγής από την υποχρέωση εμβολιασμού για ιατρικούς λόγους και καθορίζονται άλλες αναγκαίες λεπτομέρειες για την εφαρμογή της παρ. 4.
8. Η εφαρμογή του παρόντος άρθρου επαναξιολογείται έως τις 31.10.2021.»
Άρθρο τεσσαρακοστό πρώτο
Διενέργεια δοκιμασιών ταχέων μοριακών ελέγχων (rapid test) από τους Ο.Τ.Α. α΄ βαθμού-
 Τροποποίηση της παρ. 3 του άρθρου 98 του
ν. 4796/2021
Η παρ. 3 του άρθρου 98 του ν. 4796/2021 (Α΄63) τροποποιείται ως προς τον χρόνο λήξης ισχύος της παρ. 3 του άρθρου 10 της από 11.3.2020 Πράξης Νομοθετικού Περιεχομένου (Α΄55), η οποία κυρώθηκε με το άρθρο δεύτερο του ν. 4682/2020 (Α΄76), και η παρ. 3 διαμορφώνεται ως εξής:
«3. Για την προμήθεια ταχέων μοριακών ελέγχων (rapid test), εφόσον ο Ε.Ο.Δ.Υ. ή το Υπουργείο Υγείας ή η Γενική Γραμματεία Πολιτικής Προστασίας δεν διαθέτουν σε έναν Ο.Τ.Α. α΄ βαθμού τον αναγκαίο αριθμό δοκιμασιών ταχέων μοριακών ελέγχων (rapid test), η παρ. 3 του άρθρου 10 της από 11.3.2020 Πράξης Νομοθετικού Περιεχομένου (Α΄55), η οποία κυρώθηκε με το άρθρο δεύτερο του ν. 4682/2020 (Α΄76), διατηρείται σε ισχύ έως και την 31η Δεκεμβρίου 2021.»
Άρθρο τεσσαρακοστό δεύτερο
Επιπλέον σημεία διάθεσης αυτοδιαγνωστικής
δοκιμασίας ελέγχου της νόσησης από κορωνοϊό COVID-19 με κρατική μέριμνα-Παράταση ισχύος του άρθρου εξηκοστού όγδοου του ν. 4812/2021
Η ισχύς της παρ. 1 του άρθρου εξηκοστού όγδοου του ν. 4812/2021 (Α΄110), ως προς τα επιπλέον σημεία διάθεσης αυτοδιαγνωστικής δοκιμασίας ελέγχου της νόσησης από κορωνοϊό COVID-19, παρατείνεται από τη λήξη της έως την 31η Δεκεμβρίου 2021.
Άρθρο τεσσαρακοστό τρίτο
Πρώιμη πρόσβαση («παρηγορητική χρήση»)
σε μονοκλωνικά αντισώματα ή λοιπά φάρμακα
για την αντιμετώπιση του κορωνοϊού COVID-19
1. Η χορήγηση στην Ελλάδα μη εγκεκριμένων μονοκλωνικών αντισωμάτων ή λοιπών φαρμάκων, τα οποία προορίζονται για την πρόληψη της βαριάς νόσησης σε επιβεβαιωμένους COVID-19 ασθενείς που εμπίπτουν στο άρθρο 2 της απόφασης του Υπουργού Υγείας υπό στοιχεία ΔΥΓ3α/Γ.Π.85037/10/2011 (Β΄ 558) και για τα οποία έχει εκδοθεί επιστημονική γνώμη της Επιτροπής Φαρμάκων Ανθρώπινης Χρήσης του Ευρωπαϊκού Οργανισμού Φαρμάκων (Ε.Μ.Α.), είναι δυνατή μόνον στο πλαίσιο ομαδικού προγράμματος πρώιμης πρόσβασης, υπό τις ακόλουθες προϋποθέσεις:
α) Με απόφαση του Υπουργού Υγείας, που εκδίδεται μετά από γνώμη της Εθνικής Επιτροπής Προστασίας της Δημόσιας Υγείας έναντι του COVID-19 κατόπιν εισήγησης της Επιτροπής Αντιμετώπισης Εκτάκτων Συμβάντων Δημόσιας Υγείας από Λοιμογόνους Παράγοντες θεσπίζεται, ανά φάρμακο, θεραπευτικό πρωτόκολλο, με το οποίο καθορίζονται τα κριτήρια επιλεξιμότητας των ασθενών (ενδεικτικά, νοσηλευόμενοι ή μη, προσδιορισμός ομάδων υψηλού κινδύνου, στάδιο εξέλιξης της νόσου), η ένδειξη και κάθε άλλο αναγκαίο στοιχείο.
β) Για τη θέσπιση του θεραπευτικού πρωτοκόλλου λαμβάνεται υπόψη η επιστημονική γνώμη της Επιτροπής Φαρμάκων Ανθρώπινης Χρήσης του Ευρωπαϊκού Οργανισμού Φαρμάκων (Ε.Μ.Α.), τα τρέχοντα επιδημιολογικά και επιστημονικά δεδομένα, η προσδοκώμενη αποτελεσματικότητα έναντι των εκάστοτε μεταλλάξεων του ιού SARS-COV2 και η εξάντληση ή απροσφορότητα των εν λόγω κατηγοριών των διαθέσιμων εγκεκριμένων θεραπειών.
γ) Το πρόγραμμα που καταθέτει στον ΕΟΦ ο υπεύθυνος ομαδικού προγράμματος πρώιμης πρόσβασης ενόψει της χορήγησης της οικείας άδειας δεν μπορεί να είναι ευρύτερο του ως άνω θεραπευτικού πρωτοκόλλου.
2. Κατά παρέκκλιση των προβλεπομένων στην υπουργική απόφαση υπό στοιχεία ΔΥΓ3α/Γ.Π.85037/10/2011, η κάλυψη της σχετικής δαπάνης βαρύνει το Δημόσιο.
3. Κατά τα λοιπά εφαρμόζεται η απόφαση του Υπουργού Υγείας υπό στοιχεία ΔΥΓ3α/Γ.Π.85037/10/2011.
Άρθρο τεσσαρακοστό τέταρτο
Αποζημίωση ιδιωτικών κλινικών και θεραπευτηρίων, που δεσμεύθηκαν αναγκαστικά για την κάλυψη εκτάκτων αναγκών δημόσιας υγείας από την έξαρση του κορωνοϊού COVID-19-Παράταση ισχύος του άρθρου πεντηκοστού τρίτου του ν. 4812/2021
Στο άρθρο πεντηκοστό τρίτο του ν. 4812/2021 (Α΄110): α) το πρώτο εδάφιο τροποποιείται ως προς το απώτατο χρονικό όριο ισχύος, β) το δεύτερο εδάφιο τροποποιείται, ώστε να συμπληρωθεί η έννοια της ακατάσχετης αποζημίωσης, και το άρθρο πεντηκοστό τρίτο διαμορφώνεται ως εξής:
«Άρθρο πεντηκοστό τρίτο
Αποζημίωση ιδιωτικών κλινικών και θεραπευτηρίων,
που δεσμεύθηκαν αναγκαστικά για την κάλυψη εκτάκτων αναγκών δημόσιας υγείας από την έξαρση του κορωνοϊού COVID-19
Εφόσον εξακολουθεί να υφίσταται άμεσος κίνδυνος από τη διασπορά του κορωνοϊού COVID-19 και σε κάθε περίπτωση όχι πέραν της 31ης.12.2021, για τον καθορισμό της αποζημίωσης χρήσης των ιδιωτικών κλινικών και θεραπευτηρίων, που δεσμεύθηκαν αναγκαστικά και εν συνόλω από το Δημόσιο για την κάλυψη της έκτακτης και επιτακτικής ανάγκης δημόσιας υγείας και προστασίας του κοινωνικού συνόλου από την έξαρση του κορωνοϊού COVID-19, κατ΄ εφαρμογή της παρ. 2 του άρθρου τέταρτου της από 25.2.2020 Πράξης Νομοθετικού Περιεχομένου, η οποία κυρώθηκε με το άρθρο 1 του ν. 4682/2020 (Α΄76), λαμβάνεται υπόψη ο μέσος όρος των εκκαθαρισμένων υποβολών για νοσηλεία και διαγνωστικές εξετάσεις προς τον Ε.Ο.Π.Υ.Υ. κατά τους προηγούμενους δώδεκα (12) μήνες, με αναγωγή στο χρονικό διάστημα της αναγκαστικής διάθεσης της εκάστοτε δεσμευόμενης καθολικά ή εν μέρει επιχείρησης στο Δημόσιο. Η αποζημίωση του πρώτου εδαφίου είναι ακατάσχετη στα χέρια του Δημοσίου ή τρίτων, κατά παρέκκλιση κάθε γενικής ή ειδικής διάταξης, δεν δεσμεύεται και δεν συμψηφίζεται με βεβαιωμένα χρέη στη Φορολογική Διοίκηση και το Δημόσιο εν γένει, τους Δήμους και τα νομικά τους πρόσωπα, τις περιφέρειες, τα ασφαλιστικά ταμεία ή τα πιστωτικά ιδρύματα και αφορολόγητη.»
Άρθρο τεσσαρακοστό πέμπτο
Δωρεές Ο.Τ.Α., Κ.Ε.Δ.Ε., ΕΝ.Π.Ε., Π.Ε.Δ. σε νοσοκομεία, λοιπές δημόσιες υγειονομικές μονάδες, Ν.Π.Δ.Δ., ιδρύματα και αστικές μη κερδοσκοπικές εταιρείες κοινωφελούς σκοπού-
Παράταση ισχύος της παρ. 6 του άρθρου 74 του ν. 4745/2020
Η ισχύς της παρ. 6 του άρθρου 74 του ν. 4745/2020 (Α΄214), σχετικά με τη διενέργεια δωρεών των Δήμων και των περιφερειών, της Κεντρικής Ένωσης Δήμων Ελλάδος (Κ.Ε.Δ.Ε.), της Ένωσης Περιφερειών Ελλάδος (ΕΝ.Π.Ε.) και των Περιφερειακών Ενώσεων Δήμων (Π.Ε.Δ.) σε νοσοκομεία, λοιπές δημόσιες υγειονομικές μονάδες, Ν.Π.Δ.Δ., ιδρύματα και αστικές μη κερδοσκοπικές εταιρείες κοινωφελούς σκοπού, παρατείνεται από τη λήξη της έως την 31η Δεκεμβρίου 2021.
Άρθρο τεσσαρακοστό έκτο
Πρόσληψη επικουρικού προσωπικού στην Κεντρική Υπηρεσία του Υπουργείου Υγείας και στην ΙΦΕΤ Α.Ε.-Παράταση ισχύος του άρθρου τεσσαρακοστού πέμπτου του ν. 4771/2021
Η ισχύς του άρθρου τεσσαρακοστού πέμπτου του ν. 4771/2021 (Α΄16) ως προς την πρόσληψη επικουρικού προσωπικού στην Κεντρική Υπηρεσία του Υπουργείου Υγείας και στο Ινστιτούτο Φαρμακευτικής Έρευνας και Τεχνολογίας (Ι.Φ.Ε.Τ. Α.Ε.), παρατείνεται από τη λήξη της έως την 31η Δεκεμβρίου 2021.
Άρθρο τεσσαρακοστό έβδομο
Πρόσληψη επικουρικού ιατρικού, νοσηλευτικού και λοιπού βοηθητικού προσωπικού-Παράταση ισχύος
του άρθρου 9 του ν. 4790/2021
Η ισχύς του άρθρου 9 του ν. 4790/2021 (Α΄48) ως προς την πρόσληψη επικουρικού ιατρικού, νοσηλευτικού και λοιπού βοηθητικού προσωπικού, παρατείνεται από τη λήξη της έως την 31η Δεκεμβρίου 2021.
Άρθρο τεσσαρακοστό όγδοο
Μετακινήσεις εκτός έδρας του προσωπικού του ΕΚΑΒ-Αντικατάσταση της παρ. 2 του άρθρου 2 της υποπαρ. Δ.9 της παρ. Δ του άρθρου 2 του
ν. 4336/2015
Τα εδάφια τέταρτο και πέμπτο της παρ. 2 του άρθρου 2 της υποπαρ. Δ.9 της παρ. Δ του άρθρου 2 του ν. 4336/2015 (Α΄ 94) τροποποιούνται, προκειμένου να διευρυνθεί το πεδίο εφαρμογής στις μετακινήσεις του προσωπικού του Ε.Κ.Α.Β. για την εκτέλεση υπηρεσίας, ανεξαρτήτως του χρησιμοποιούμενου μέσου, και η παρ. 2 διαμορφώνεται ως εξής:
«2. Στο πεδίο εφαρμογής του παρόντος νόμου δεν εμπίπτουν οι μετακινήσεις εκτός έδρας του πάσης φύσης προσωπικού που απασχολείται για τις ανάγκες προγραμμάτων ή έργων (ερευνητικών, αναπτυξιακών κ.λπ.) του Ιδρύματος Κρατικών Υποτροφιών (Ι.Κ.Υ.), των ερευνητικών και τεχνολογικών φορέων και των Ε.Λ.Κ.Ε. των Α.Ε.Ι., που χρηματοδοτούνται αποκλειστικά από την Ευρωπαϊκή Ένωση ή από διεθνείς οργανισμούς ή ιδιωτικά κονδύλια ή κληροδοτήματα ή ίδιους πόρους, εφόσον η σχετική δαπάνη καλύπτεται από τα προγράμματα ή τα έργα αυτά, για τις ανάγκες των οποίων μετακινούνται.
Στο πεδίο εφαρμογής του παρόντος δεν εμπίπτουν επίσης οι πάσης φύσης μετακινήσεις του Υπουργού Μετανάστευσης και Ασύλου, που δεν υπόκεινται σε περιορισμό ημερών κατ΄ έτος. Μετακινήσεις εκτός έδρας που έχουν πραγματοποιηθεί το έτος 2016 από τον Αναπληρωτή Υπουργό Εσωτερικών και Διοικητικής Ανασυγκρότησης αρμόδιο για θέματα μεταναστευτικής πολιτικής και τον Υπουργό Μεταναστευτικής Πολιτικής, καθ΄ υπέρβαση του ορίου ημερών που τίθεται από τις ανωτέρω διατάξεις, θεωρούνται νόμιμες. Οι δαπάνες για τις μετακινήσεις αυτές δύναται να πληρωθούν σε βάρος των πιστώσεων του τρέχοντος ή και του επόμενου οικονομικού έτους του Υπουργείου Μεταναστευτικής Πολιτικής, κατά την προβλεπόμενη διαδικασία, τηρουμένων των λοιπών προϋποθέσεων νομιμότητας και κανονικότητας των δαπανών αυτών.
Επίσης, δεν εμπίπτουν στο πεδίο εφαρμογής του παρόντος νόμου οι μετακινήσεις εκτός έδρας του μόνιμου ή με σύμβαση ιδιωτικού δικαίου οποιασδήποτε μορφής, προσωπικού του Ε.Κ.Α.Β., οι οποίοι μετακινούνται εκτός έδρας ανεξαρτήτως μέσου για την εκτέλεση υπηρεσίας στις βάσεις αεροδιακομιδών του Ε.Κ.Α.Β.. Οι λεπτομέρειες της εφαρμογής του προηγούμενου εδαφίου ρυθμίζονται με κοινή απόφαση των Υπουργών Οικονομικών και Υγείας.»
Άρθρο τεσσαρακοστό ένατο
Συμβάσεις επικουρικού προσωπικού
1. Το πρώτο εδάφιο της παρ. 1 του άρθρου 24 του ν. 4715/2020 (Α΄149) τροποποιείται ως προς το χρονικό διάστημα παράτασης των συμβάσεων που εντάσσονται στο πεδίο εφαρμογής της και η παρ. 1 διαμορφώνεται ως εξής:
«1. Για την αντιμετώπιση έκτακτων αναγκών από την εμφάνιση και διάδοση του κορωνοϊού COVID-19 όλες οι ενεργές κατά την έναρξη ισχύος του παρόντος συμβάσεις επικουρικού προσωπικού των κλάδων ιατρικού, νοσηλευτικού και πάσης φύσεως λοιπού προσωπικού των νοσοκομείων του Ε.Σ.Υ., των δομών πρωτοβάθμιας φροντίδας υγείας, των εποπτευόμενων φορέων του Υπουργείου Υγείας, του Γ.Ν. Θεσσαλονίκης «Γ. Παπαγεωργίου», των στρατιωτικών νοσοκομείων, του Νοσηλευτικού Ιδρύματος Μετοχικού Ταμείου Στρατού (Ν.Ι.Μ.Τ.Σ.), καθώς και των Πανεπιστημιακών Νοσοκομείων αρμοδιότητας του Υπουργείου Παιδείας και Θρησκευμάτων, δύναται να παρατείνονται από τη λήξη τους και για χρονικό διάστημα που δεν υπερβαίνει την 31η.3.2022. Για την υλοποίηση των ανωτέρω μεριμνά ο Διοικητής κάθε επιμέρους φορέα, οι δε αναγκαίες πιστώσεις καλύπτονται κατόπιν ισόποσης επιχορήγησης από τον Κρατικό Προϋπολογισμό. Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές.».
2. Η παρ. 2 του άρθρου εικοστού του ν. 4737/2020 (Α΄ 204) τροποποιείται ως προς το χρονικό σημείο λήξης των συμβάσεων και την πρόβλεψη δυνατότητας συνεπικουρίας του έργου του Ε.Ο.Φ., προστίθεται νέο δεύτερο εδάφιο και η παρ. 2 διαμορφώνεται ως εξής:
«2. Συμβάσεις εργασίας Ιδιωτικού Δικαίου Ορισμένου Χρόνου λοιπού, πλην ιατρών, επικουρικού προσωπικού του Ε.Ο.Π.Υ.Υ. και του Ε.Ο.Φ., διαφόρων ειδικοτήτων, δυνάμει της υπό στοιχεία Γ4β/Γ.Π. οικ. 50604/4.7.2018 κοινής απόφασης των Υπουργών Οικονομικών, Υγείας και Διοικητικής Ανασυγκρότησης, δύναται να παρατείνονται από τη λήξη τους έως την 31η.3.2022 με τους ίδιους όρους, προκειμένου να συνεπικουρούν το έργο του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.) και του Εθνικού Οργανισμού Φαρμάκων (Ε.Ο.Φ.). Η παράταση των συμβάσεων δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές.»
Άρθρο πεντηκοστό
Μετακίνηση ιατρικού προσωπικού ειδικότητας
αναισθησιολογίας και αποζημίωση της εικοσιτετράωρης εφημεριακής απασχόλησης-Τροποποίηση του άρθρου 29 του ν. 4816/2021
Στο άρθρο 29 του ν. 4816/2021 (Α΄118), α) στην παρ. 1, τροποποιείται το πρώτο εδάφιο ως προς το πεδίο εφαρμογής, προστίθεται νέο δεύτερο εδάφιο και τροποποιείται το τρίτο εδάφιο, προκειμένου η πρόσθετη ημερήσια αποζημίωση και η αποζημίωση της εφημεριακής απασχόλησης να μην προσμετρώνται στο ανώτατο όριο αποδοχών που προβλέπεται για τους ιατρούς του ΕΣΥ, β) καταργείται η παρ. 2, γ) τροποποιείται η παρ. 3 ως προς το πεδίο εφαρμογής, δ) τροποποιείται η ημερομηνία στην παρ. 5, και το άρθρο 29 διαμορφώνεται ως εξής:
«1. Στους ιατρούς κλάδου ΕΣΥ ειδικότητας αναισθησιολογίας που μετακινούνται κατ΄ εφαρμογή του άρθρου 24 του ν. 3599/2007 (Α΄ 176) σε νοσοκομεία της ιδίας ή άλλης Υγειονομικής Περιφέρειας (Υ.Πε), με εξαίρεση τα νοσοκομεία της Περιφέρειας Αττικής, λόγω έκτακτων υπηρεσιακών αναγκών, χορηγείται ως πρόσθετη αποζημίωση για κάθε ημέρα απασχόλησής τους, εξαιρουμένων των ημερών που πραγματοποιούν εικοσιτετράωρη εφημερία, ποσό ίσο με ένα (1) επιπλέον ημερομίσθιο, πλέον των μηνιαίων αποδοχών τους. Η αμοιβή των ιατρών του πρώτου εδαφίου για την εικοσιτετράωρη εφημεριακή απασχόληση που πραγματοποιούν στο πλαίσιο της μετακίνησης ορίζεται κατά παρέκκλιση των κείμενων διατάξεων στο ποσό των διακοσίων πενήντα (250) ευρώ ανά εφημερία. Η πρόσθετη ημερήσια αποζημίωση και η αποζημίωση της εφημεριακής απασχόλησης δεν προσμετρώνται στο ανώτατο όριο αποδοχών που προβλέπεται για τους ιατρούς του ΕΣΥ. Το χρονικό διάστημα της μετακίνησης δεν μπορεί να υπερβαίνει τον έναν (1) μήνα και καθορίζεται στην απόφαση μετακίνησης.
2. [Καταργείται]
3. Η δαπάνη διαμονής, μετακίνησης, ημερήσιας αποζημίωσης, πρόσθετης αποζημίωσης, αποζημίωσης για την εικοσιτετράωρη εφημεριακή απασχόληση και συμμετοχής στο λοιπό πρόγραμμα εφημεριών των ιατρών της παρ. 1 καταβάλλεται από τον φορέα υποδοχής.
4. Με απόφαση του Διοικητή της Υγειονομικής Περιφέρειας (Υ.Πε.) ή κοινή απόφαση των Διοικητών των οικείων Υγειονομικών Περιφερειών (Υ.Πε.) δύνανται να μετακινούνται σύμφωνα με τα ισχύοντα στο παρόν και επικουρικοί ιατροί ειδικότητας αναισθησιολογίας για την κάλυψη έκτακτων υπηρεσιακών αναγκών.
5. Το παρόν έχει εφαρμογή έως την 31η.3.2022.»
Άρθρο πεντηκοστό πρώτο
Αποζημίωση ιδιωτών ιατρών ειδικότητας
αναισθησιολογίας
1. Για χρονικό διάστημα έως την 31η.3.2022, ιδιώτες ιατροί ειδικότητας αναισθησιολογίας δύνανται να παρέχουν υπηρεσίες για την κάλυψη κενών εφημερίας ιατρών ειδικότητας αναισθησιολογίας των νοσοκομείων του Εθνικού Συστήματος Υγείας, εξαιρουμένων των νοσοκομείων της Περιφέρειας Αττικής, με την έκδοση δελτίου παροχής υπηρεσιών για χρονικό διάστημα έως έξι (6) μηνών με δυνατότητα παράτασης για ακόμη έξι (6) μήνες. Η αμοιβή των ιατρών του πρώτου εδαφίου για την εικοσιτετράωρη εφημεριακή απασχόληση ανέρχεται στο ποσό των διακοσίων πενήντα (250) ευρώ ανά εφημερία.
2. Σε περίπτωση συμμετοχής των ιδιωτών ιατρών της παρ. 1 σε διαδικασία επιλογής για την πλήρωση θέσεων ιατρών του Ε.Σ.Υ., οι διανυόμενοι μήνες στην παροχή εκ μέρους τους υπηρεσιών κατά την εφημερία των νοσοκομείων σύμφωνα με την παρ. 1, μοριοδοτούνται σύμφωνα με τα ισχύοντα για τους επικουρικούς ιατρούς των δημόσιων νοσοκομείων σε άγονες, νησιωτικές, προβληματικές ή απομακρυσμένες περιοχές.
3. Η συνεργασία με ιδιώτες ιατρούς για την παροχή υπηρεσιών κατά την εφημερία, σύμφωνα με τους όρους του παρόντος, εγκρίνεται με απόφαση του Διοικητή της Υ.Πε., όπου ανήκει το νοσοκομείο, μετά από ειδικά αιτιολογημένο αίτημα του διοικητή του νοσοκομείου και τη σύμφωνη γνώμη του αρμόδιου διευθυντή της κλινικής, κατ΄ εφαρμογή της παρ. 4 του άρθρου 9 του π.δ. 80/2016 (Α΄ 145) όσον αφορά την έκδοση των αποφάσεων ανάληψης υποχρέωσης ή αντίστοιχο αίτημα του Διοικητή της οικείας Υγειονομικής Περιφέρειας.
Άρθρο πεντηκοστό δεύτερο
Παράταση καταληκτικής ημερομηνίας
συμβάσεων προσωπικού Ι.Δ.Ο.Χ. της Γενικής Γραμματείας Πολιτικής Προστασίας-
Τροποποίηση του άρθρου 49 του ν. 4807/2021
Το άρθρο 49 του ν. 4807/2021 (Α΄ 96) τροποποιείται, ως προς την καταληκτική ημερομηνία παράτασης των συμβάσεων του προσωπικού που υπηρετεί με σχέση εργασίας Ιδιωτικού Δικαίου Ορισμένου Χρόνου (Ι.Δ.Ο.Χ.) στη Γενική Γραμματεία Πολιτικής Προστασίας και τους λόγους παράτασης αυτών, και διαμορφώνεται ως εξής:
«Άρθρο 49
Παράταση συμβάσεων προσωπικού της Γενικής
Γραμματείας Πολιτικής Προστασίας
Οι συμβάσεις προσωπικού της Γενικής Γραμματείας Πολιτικής Προστασίας, που υπηρετεί με σχέση εργασίας Ιδιωτικού Δικαίου Ορισμένου Χρόνου (Ι.Δ.Ο.Χ.), οι οποίες λήγουν πριν από την ολοκλήρωση του τρέχοντος έτους, παρατείνονται από τη λήξη τους έως την 30ή Ιουνίου 2022, για την κάλυψη της ανάγκης αντιμετώπισης του κινδύνου διασποράς του κορωνοϊού COVID-19, την αντιμετώπιση υγειονομικών και πάσης φύσεως κινδύνων, την πρόληψη δασικών πυρκαγιών και την προετοιμασία του αντιπυρικού σχεδιασμού της χώρας, καθώς και λοιπών επιχειρησιακών αναγκών της Γενικής Γραμματείας Πολιτικής Προστασίας.»
Άρθρο πεντηκοστό τρίτο
Επείγουσες ρυθμίσεις για τη λειτουργία
των πολιτικών δικαστηρίων
1. Με την επιφύλαξη των άρθρων 237 και 238 ΚΠολΔ στον πρώτο και δεύτερο βαθμό, όπως και στον Άρειο Πάγο, στη συντομότερη διαθέσιμη δικάσιμο, ο Πρόεδρος του τμήματος ή ο Πρόεδρος του δικαστηρίου κατανέμει χρονικά, εντός της αυτής ημέρας, τις εγγεγραμμένες στο πινάκιο ή έκθεμα υποθέσεις και ο καταμερισμός αυτός με πρωτοβουλία του γραμματέα γνωστοποιείται ακολούθως, και πάντως το αργότερο την προηγούμενη της δικασίμου εργάσιμη ημέρα, στους διαδίκους ή στους πληρεξούσιους δικηγόρους τους, με αποστολή ηλεκτρονικού μηνύματος στον οικείο δικηγορικό σύλλογο, στην Κεντρική Υπηρεσία του Νομικού Συμβουλίου του Κράτους, εφόσον συμπεριλαμβάνονται υποθέσεις με διάδικο το Ελληνικό Δημόσιο, και προσθέτως στη διεύθυνση ηλεκτρονικού ταχυδρομείου τους, εφόσον είναι γνωστή, ή με ανάρτηση στην πύλη ψηφιακών υπηρεσιών δικαστηρίων solon.gov.gr για όσα δικαστήρια και διαδικασίες έχουν ενταχθεί στο εν λόγω σύστημα. Η αναβολή μπορεί να δοθεί και χωρίς παράσταση των πληρεξούσιων δικηγόρων στο ακροατήριο κατά την εκφώνηση της υπόθεσης από το οικείο πινάκιο ή έκθεμα κατά την ημέρα της δικασίμου, εφόσον οι δικηγόροι αυτοί διατυπώσουν σχετικό αίτημα με κοινή ανέκκλητη δήλωσή τους ή σχετικό κοινό αίτημα με αυτοτελείς ανέκκλητες δηλώσεις τους, οι οποίες υποβάλλονται στην οικεία γραμματεία του δικαστηρίου μέσω μηνύματος ηλεκτρονικού ταχυδρομείου το αργότερο μέχρι τη δωδεκάτη ώρα της προηγούμενης της δικασίμου εργάσιμης ημέρας.
2. Στις ίδιες υποθέσεις, εφόσον όλοι οι διάδικοι δεν επιθυμούν να εξετάσουν κατά τη συζήτηση των υποθέσεων μάρτυρα, μπορούν να το δηλώσουν στη γραμματεία του δικαστηρίου μέσω μηνύματος ηλεκτρονικού ταχυδρομείου, το αργότερο μέχρι τη δωδεκάτη ώρα της προηγούμενης της δικασίμου εργάσιμης ημέρας, προκειμένου η συζήτηση της υπόθεσής τους να τεθεί στην αρχή του πινακίου ή εκθέματος.
3. Οι διάδικοι μπορούν να προσκομίσουν ένορκες βεβαιώσεις που λαμβάνονται ενώπιον δικηγόρου της έδρας του δικαστηρίου ή της κατοικίας ή της διαμονής του μάρτυρα κατά τη διαδικασία των άρθρων 422 έως 424 του ΚΠολΔ, όπως αυτή συμπληρώνεται με τα επόμενα εδάφια. Η ένορκη βεβαίωση δεν μπορεί να ληφθεί ενώπιον των πληρεξουσίων δικηγόρων των διαδίκων. Αμέσως μετά τη λήψη της ένορκης βεβαίωσης, ο δικηγόρος ενώπιον του οποίου αυτή δόθηκε, την αποστέλλει ηλεκτρονικά στον δικηγορικό σύλλογο στον οποίο ανήκει και λαμβάνει ηλεκτρονική απόδειξη λήψης. Με την ηλεκτρονική απόδειξη η ένορκη βεβαίωση αποκτά βέβαιη χρονολογία και μοναδικό αριθμό. Ο δικηγόρος χορηγεί αντίγραφα της ένορκης βεβαίωσης μαζί με την ως άνω ηλεκτρονική απόδειξη λήψης. Όμοια αντίγραφα χορηγεί και ο οικείος δικηγορικός σύλλογος μέσω της διαδικτυακής πύλης portal.olomeleia.gr. Τα αρχεία των ένορκων βεβαιώσεων που λαμβάνονται ενώπιον δικηγόρου κατά την παρούσα, τηρούνται στους οικείους δικηγορικούς συλλόγους, σύμφωνα με αποφάσεις των διοικητικών τους συμβουλίων. Ένορκες βεβαιώσεις ενώπιον δικηγόρου μπορούν να ληφθούν και για διαφορές ή υποθέσεις των ειδικών διαδικασιών, της εκούσιας δικαιοδοσίας, κτηματολογίου και ασφαλιστικών μέτρων, εφαρμοζομένων κατά τα λοιπά των εκάστοτε ειδικότερων διατάξεων.
4. Το παρόν ισχύει από την 1η.10.2021 έως την 31η.12.2021.
ΜΕΡΟΣ ΤΡΙΤΟ
ΕΠΕΙΓΟΝΤΑ ΜΕΤΡΑ ΓΙΑ ΤΗ ΣΤΗΡΙΞΗ
ΤΗΣ ΟΙΚΟΝΟΜΙΑΣ ΚΑΙ ΤΩΝ ΕΠΙΧΕΙΡΗΣΕΩΝ
Άρθρο πεντηκοστό τέταρτο
Πληρωμή Ενιαίου Φόρου Ιδιοκτησίας Ακινήτων
έτους 2021-Τροποποίηση της παρ. 1 του άρθρου 8 του ν. 4223/2013
Το τελευταίο εδάφιο της παρ. 1 του άρθρου 8 του ν. 4223/2013 (Α΄ 287), περί καταβολής του Ενιαίου Φόρου Ιδιοκτησίας Ακινήτων (ΕΝ.Φ.Ι.Α.) έτους 2021, τροποποιείται με την παροχή της δυνατότητας καταβολής της πρώτης και της δεύτερης δόσης μέχρι την τελευταία εργάσιμη ημέρα του μηνός Οκτωβρίου 2021 και η παρ. 1 διαμορφώνεται ως εξής:
«1. Ο ΕΝ.Φ.Ι.Α. καταβάλλεται εφάπαξ μέχρι την τελευταία εργάσιμη, για τις δημόσιες υπηρεσίες, ημέρα του επόμενου μήνα από την έκδοση της πράξης προσδιορισμού φόρου ή σε ισόποσες μηνιαίες δόσεις, καθεμιά από τις οποίες δεν μπορεί να είναι μικρότερη των δέκα (10) ευρώ, και από τις οποίες η πρώτη δόση καταβάλλεται μέχρι την τελευταία εργάσιμη ημέρα του επόμενου μήνα από την έκδοση της πράξης προσδιορισμού φόρου, οι επόμενες δόσεις μέχρι την τελευταία εργάσιμη ημέρα κάθε επόμενου μήνα και η τελευταία δόση καταβάλλεται μέχρι την τελευταία εργάσιμη ημέρα του Ιανουαρίου του επόμενου έτους.
Ειδικά για το έτος 2014, η τελευταία δόση καταβάλλεται μέχρι την τελευταία εργάσιμη ημέρα του Φεβρουάριου του έτους 2015. Εφόσον η πράξη προσδιορισμού του φόρου έχει εκδοθεί μέχρι και την 31η Ιουλίου 2014, η πρώτη δόση καταβάλλεται μέχρι και την 30ή Σεπτεμβρίου 2014.
Ποσά φόρου μέχρι ένα (1) ευρώ δεν βεβαιώνονται και δεν είναι απαιτητά.
Ειδικά για το έτος 2015, εφόσον η πράξη προσδιορισμού του φόρου έχει εκδοθεί μέχρι και την 26η του μηνός Οκτωβρίου 2015, η πρώτη δόση καταβάλλεται μέχρι και την 30ή του μηνός Οκτωβρίου 2015. Η τελευταία δόση καταβάλλεται μέχρι και την τελευταία εργάσιμη ημέρα του μηνός Φεβρουαρίου του έτους 2016.
Ειδικά για το έτος 2016 η πρώτη δόση καταβάλλεται μέχρι και την 30ή Σεπτεμβρίου 2016 και η τελευταία μέχρι και την 31η Ιανουαρίου 2017.
Ειδικά για το έτος 2017 η πρώτη δόση καταβάλλεται μέχρι και την 29η Σεπτεμβρίου 2017 και η τελευταία μέχρι και την 31η Ιανουαρίου 2018.
Ειδικά για το έτος 2018, εφόσον η πράξη προσδιορισμού του φόρου εκδοθεί εντός του Σεπτεμβρίου 2018, η πρώτη δόση καταβάλλεται μέχρι και την 30ή Σεπτεμβρίου 2018.
Ειδικά για το έτος 2019, εφόσον η πράξη προσδιορισμού του φόρου εκδοθεί μέχρι τη 16η Σεπτεμβρίου 2019, η πρώτη δόση καταβάλλεται μέχρι και την 30ή Σεπτεμβρίου 2019.
Ειδικά για το έτος 2020, ο Ενιαίος Φόρος Ιδιοκτησίας Ακινήτων (ΕΝ.Φ.Ι.Α.) καταβάλλεται σε έξι (6) ισόποσες μηνιαίες δόσεις. Η πρώτη και η δεύτερη δόση δύνανται να καταβληθούν μέχρι την τελευταία εργάσιμη ημέρα του μηνός Οκτωβρίου 2020 και καθεμιά από τις επόμενες, μέχρι την τελευταία εργάσιμη ημέρα των τεσσάρων (4) επόμενων μηνών.
Ειδικά για το έτος 2021, ο Ενιαίος Φόρος Ιδιοκτησίας Ακινήτων (ΕΝ.Φ.Ι.Α.) καταβάλλεται σε έξι (6) ισόποσες μηνιαίες δόσεις. Η πρώτη και η δεύτερη δόση δύνανται να καταβληθούν μέχρι την τελευταία εργάσιμη ημέρα του μηνός Οκτωβρίου 2021 και καθεμιά από τις επόμενες, μέχρι την τελευταία εργάσιμη ημέρα των τεσσάρων (4) επόμενων μηνών.»
Άρθρο πεντηκοστό πέμπτο
Υπερμειωμένος και μειωμένος συντελεστής Φόρου Προστιθέμενης Αξίας για συγκεκριμένα αγαθά και υπηρεσίες - Τροποποίηση του Παραρτήματος ΙΙΙ του Κώδικα Φόρου Προστιθέμενης Αξίας και της παρ. 2 του άρθρου 11 του ν. 4690/2020
1. Στo τέλος της παρ. 18 του Κεφαλαίου «Α. ΑΓΑΘΑ» του Παραρτήματος ΙΙΙ του ν. 2859/2000 (Κώδικας Φόρου Προστιθέμενης Αξίας-Φ.Π.Α, Α΄248), περί αγροτικών και κτηνοτροφικών αγαθών που υπάγονται σε μειωμένο συντελεστή, προστίθενται δύο (2) εδάφια και η παρ. 18 διαμορφώνεται ως εξής:
«18. Άχυρα και φλοιοί ακατέργαστων δημητριακών, έστω και τεμαχισμένα, αλεσμένα, συμπιεσμένα ή συσσωματωμένα με μορφή σβόλων. Γογγύλια Σουηδίας (γογγυλοκράμβες), τεύτλα κτηνοτροφικά, ρίζες κτηνοτροφικές, χορτονομές (FOIN, LUZERNE), τριφύλλια, κτηνοτροφικά λάχανα, χορτονομές λούπινου, βίκου και παρόμοια κτηνοτροφικά προϊόντα, έστω και συσσωματωμένα με μορφή σβόλων (Δ.Κ. 1213, 1214). Καλαμπόκι, ΕΧ1005, ΕΧ1103, ΕΧ1104.
Ο συντελεστής του φόρου για τα αγαθά της παρούσας ορίζεται σε έξι τοις εκατό (6%).»
2. Στο τέλος της παρ. 31 του Κεφαλαίου «Α. ΑΓΑΘΑ» του Παραρτήματος ΙΙΙ του ν. 2859/2000, περί βιομηχανικών ειδών διατροφής που υπάγονται σε μειωμένο συντελεστή, προστίθεται τελευταίο εδάφιο και η παρ. 31 διαμορφώνεται ως εξής:
«31. Υπολείμματα και απορρίμματα των βιομηχανικών ειδών διατροφής. Τροφές παρασκευασμένες για ζώα, εξαιρουμένων των τροφών για σκύλους ή γάτες (Δ.Κ. 2301,2302, 2303, 2304, 2305, 2306, 2307, 2308, ΕΧ 2309).
Ο συντελεστής του φόρου για τα αγαθά της παρούσας ορίζεται σε έξι τοις εκατό (6%).»
3. Στο τέλος του Κεφαλαίου «Β. ΥΠΗΡΕΣΙΕΣ» του Παραρτήματος ΙΙΙ του ν. 2859/2000, περί υπηρεσιών που υπάγονται σε μειωμένο συντελεστή, προστίθενται παρ. 9 και 10 ως εξής:
«9. Η παροχή υπηρεσιών από γυμναστήρια από την 1η.10.2021 έως και την 30ή.6.2022.
10. Η παροχή υπηρεσιών από σχολές εκμάθησης χορού από την 1η.10.2021 έως και την 30ή.6.2022 και εφόσον δεν απαλλάσσονται με το άρθρο 22.»
4. Η παρ. 2 του άρθρου 11 του ν. 4690/2020 (Α΄104), τροποποιείται ως προς τον χρόνο εφαρμογής του μειωμένου ή υπερμειωμένου συντελεστή Φ.Π.Α. ως εξής:
«2. Οι διατάξεις του Παραρτήματος ΙΙΙ «Αγαθά και Υπηρεσίες που υπάγονται σε μειωμένο συντελεστή σύμφωνα με την παρ. 1 του άρθρου 21» του Κώδικα Φόρου Προστιθέμενης αξίας, ο οποίος κυρώθηκε με τον ν. 2859/2000, όπως τροποποιούνται από την παρ. 1, εφαρμόζονται από την 1η.6.2020 έως και την 30η. 6.2022.»
5. Το παρόν άρθρο ισχύει από την 1η.10.2021.
Άρθρο πεντηκοστό έκτο
Αύξηση αφορολόγητου ποσού δωρεών και γονικών παροχών περιουσιακών στοιχείων, χρηματικών ποσών - Τροποποίηση του άρθρου 44 του ν. 2961/2001
1. Στο άρθρο 44 του Κώδικα διατάξεων φορολογίας κληρονομιών, δωρεών, γονικών παροχών και κερδών από τυχερά παίγνια, ο οποίος κυρώθηκε με το πρώτο άρθρο του ν. 2961/2001 (Α΄266): α) η περ. α) της παρ. 1 επικαιροποιείται, β) προστίθενται στην παρ. 1 νέα εδάφια τρίτο και τέταρτο, γ) η παρ. 2 τροποποιείται ως προς την αύξηση του αφορολόγητου ποσού για δωρεές και γονικές παροχές περιουσιακών στοιχείων και χρηματικών ποσών και τον μη συνυπολογισμό αυτών στην αιτία θανάτου κτήση περιουσίας, και οι ως άνω παρ.ι διαμορφώνονται ως εξής:
«1. Το υπόλοιπο της περιουσίας, πλην των χρηματικών ποσών, που αποκτάται αιτία δωρεάς ή γονικής παροχής, το οποίο απομένει μετά την αφαίρεση των εκπτώσεων και απαλλαγών που προβλέπονται στα άρθρα 41 και 43, υποβάλλεται σε φόρο, ο οποίος υπολογίζεται σύμφωνα με τις διατάξεις του άρθρου 29, οι οποίες εφαρμόζονται ανάλογα.
Από τον φόρο που προκύπτει εκπίπτει: α) ο φόρος που αναλογεί στις προγενέστερες δωρεές και γονικές παροχές, που συνυπολογίζονται σύμφωνα με το άρθρο 36, με ανάλογη εφαρμογή των διατάξεων του άρθρου 31, και β) ο φόρος που αποδεδειγμένα καταβλήθηκε ή οριστικά και τελεσίδικα βεβαιώθηκε στην αλλοδαπή για τις δωρεές και γονικές παροχές κινητών που έγιναν εκεί, με ανάλογη εφαρμογή των διατάξεων του άρθρου 32.
Ειδικά η γονική παροχή ή η δωρεά προς τα πρόσωπα που υπάγονται στην Α΄ κατηγορία της παρ. 1 του άρθρου 29 οποιουδήποτε περιουσιακού στοιχείου, καθώς και η γονική παροχή ή η δωρεά χρηματικών ποσών προς τα ως άνω πρόσωπα, η οποία διενεργείται με μεταφορά χρημάτων μέσω χρηματοπιστωτικών ιδρυμάτων, υπόκεινται σε φόρο, ο οποίος υπολογίζεται με συντελεστή δέκα τοις εκατό (10%), μετά την αφαίρεση εφάπαξ αφορολογήτου ποσού οκτακοσίων χιλιάδων (800.000) ευρώ. Οι δωρεές και γονικές παροχές του προηγούμενου εδαφίου δεν συνυπολογίζονται στην αιτία θανάτου κτήση περιουσίας μεταξύ των αυτών προσώπων.
2. Η αιτία δωρεάς ή γονικής παροχής κτήση χρηματικών ποσών, πλην των προβλεπομένων στην παρ. 1, υπόκειται σε φόρο, ο οποίος υπολογίζεται αυτοτελώς με συντελεστή δέκα τοις εκατό (10%), προκειμένου για δικαιούχους που υπάγονται στην Α΄ κατηγορία, με συντελεστή είκοσι τοις εκατό (20%), προκειμένου για δικαιούχους που υπάγονται στη Β΄ κατηγορία και με συντελεστή σαράντα τοις εκατό (40%), προκειμένου για δικαιούχους που υπάγονται στη Γ΄ κατηγορία.»
2. Η παρ. 1 εφαρμόζεται για δωρεές και γονικές παροχές, οι οποίες συστήνονται από την 1η Οκτωβρίου 2021. Για την εφαρμογή του τρίτου και του τέταρτου εδαφίου της παρ. 1 του άρθρου 44 του ν. 2961/2001 (Α΄266), όπως τροποποιείται με την παρ. 1 του παρόντος, δωρεές και γονικές παροχές που έχουν διενεργηθεί μέχρι την ημερομηνία αυτή, δεν συνυπολογίζονται σύμφωνα με το άρθρο 36, περί συνυπολογισμού προγενέστερων δωρεών και γονικών παροχών.
Άρθρο πεντηκοστό έβδομο
Μείωση του συντελεστή του φόρου συγκέντρωσης κεφαλαίου - Τροποποίηση του άρθρου 21 του ν. 1676/1986
1. Το άρθρο 21 του ν. 1676/1986 (Α΄204) τροποποιείται ως προς τον ορισμό ποσοστού του φόρου από ένα τοις εκατό (1%) στο ήμισυ της μονάδας (0,5%) και το άρθρο 21 διαμορφώνεται ως εξής:
«΄Άρθρο 21: Συντελεστής του φόρου
Ο φόρος ορίζεται στο ήμισυ της μονάδας ως ποσοστό επί τοις εκατό (0,5%) στην αξία που φορολογείται.»
2. Η παρ. 1 ισχύει από την 1η.10.2021 και καταλαμβάνει πράξεις για τις οποίες η φορολογική υποχρέωση γεννάται από την ημερομηνία αυτή και μετά.
Άρθρο πεντηκοστό όγδοο
Παράταση αναστολής επιβολής τέλους συνδρομητικής τηλεόρασης - Τροποποίηση του άρθρου 12 του ν. 4728/2020
1. Το άρθρο 12 του ν. 4728/2020 (A΄ 186) τροποποιείται ως προς την καταληκτική ημερομηνία αναστολής επιβολής τέλους συνδρομητικής τηλεόρασης και διαμορφώνεται ως εξής:
«Άρθρο 12
Αναστολή επιβολής τέλους συνδρομητικής τηλεόρασης
Αναστέλλεται η επιβολή του τέλους στη συνδρομητική τηλεόραση σύμφωνα με το άρθρο 54 του ν. 4389/2016 (Α΄ 94) για την περίοδο από 1ης Οκτωβρίου 2020 έως 30 Ιουνίου 2022.»
2. Η παρ. 1 ισχύει από την 1η.10.2021.
Άρθρο πεντηκοστό ένατο
Μείωση των συντελεστών του τέλους συνδρομητών κινητής τηλεφωνίας και του τέλους καρτοκινητής τηλεφωνίας και κατάργηση των τελών αυτών για τους νέους μέχρι 29 ετών - Τροποποίηση του άρθρου 12 του ν. 2579/1998
1. Στο άρθρο 12 του ν. 2579/1998 (Α΄31), α) στην περ. α΄ της παρ. 1 τροποποιούνται το δεύτερο εδάφιο ως προς την κατάργηση της κλίμακας υπολογισμού μηνιαίου τέλους, το πέμπτο εδάφιο ως προς την αντικατάσταση της φράσης «την εξεύρεση του κλιμακίου» από τις λέξεις «τον υπολογισμό» και το έκτο εδάφιο ως προς την αντικατάσταση της φράσης «Δημόσια Οικονομική Υπηρεσία, που είναι αρμόδια για τη φορολογία εισοδήματός τους» από τις λέξεις «Φορολογική Διοίκηση», β) στην περ. β΄ της παρ. 1 τροποποιούνται το πρώτο εδάφιο ως προς τη μείωση των συντελεστών του τέλους συνδρομητών κινητής τηλεφωνίας από δώδεκα τοις εκατό (12%) σε δέκα τοις εκατό (10%) και το τρίτο εδάφιο ως προς την αντικατάσταση της φράσης «στις αρμόδιες για τη φορολογία εισοδήματός τους Δημόσιες Οικονομικές Υπηρεσίες» από τις λέξεις «Φορολογική Διοίκηση», γ) προστίθεται περ. γ. στην παρ. 1, δ) τροποποιείται η παρ. 2 ως προς το πεδίο εφαρμογής της, ε) οι παρ. 3, 4 και 5 αντικαθίστανται, στ) καταργείται η παρ. 6 και το άρθρο διαμορφώνεται ως εξής:
«Άρθρο 12
Επιβολή τέλους συνδρομητών κινητής τηλεφωνίας
1. α. Επιβάλλεται τέλος υπέρ του Δημοσίου, με την ονομασία «τέλος συνδρομητών κινητής τηλεφωνίας», το οποίο βαρύνει τους συνδρομητές των επιχειρήσεων παροχής υπηρεσιών κινητής τηλεφωνίας.
Το τέλος αυτό υπολογίζεται προ του φόρου προστιθέμενης αξίας ως ποσοστό δέκα τοις εκατό (10%) επί κάθε μηνιαίου λογαριασμού κάθε σύνδεσης.
Εάν ο λογαριασμός εκδίδεται για περισσότερους μήνες επιβάλλονται τόσα τέλη όσοι και οι μήνες. Στην περίπτωση αυτή, για την εξεύρεση του τέλους, ο λογαριασμός επιμερίζεται σε ίσα μέρη, ανάλογα των μηνών για τους οποίους εκδίδεται, εφόσον από αυτόν δεν προκύπτει διαφορετικός επιμερισμός.
Για τον υπολογισμό του τέλους λαμβάνεται υπόψη ο συνολικός μηνιαίος λογαριασμός περιλαμβανομένου και του πάγιου τέλους που εισπράττεται υπέρ της επιχείρησης, χωρίς τον φόρο προστιθέμενης αξίας. Το τέλος το εισπράττουν οι επιχειρήσεις παροχής υπηρεσιών κινητής τηλεφωνίας από τους συνδρομητές και το αποδίδουν στη Φορολογική Διοίκηση, με μηνιαίες δηλώσεις που υποβάλλονται μέχρι το τέλος του μεθεπόμενου μήνα από την έκδοση κάθε λογαριασμού, ανεξάρτητα από το χρόνο που γίνεται η εξόφληση του λογαριασμού.
Από την επιβολή του «τέλους συνδρομητών κινητής τηλεφωνίας» εξαιρούνται οι συνδέσεις παροχής ασύρματης πρόσβασης στο διαδίκτυο (Internet), εφόσον αφορούν αποκλειστικά και μόνο συνδέσεις δεδομένων (data).
β. Επιβάλλεται τέλος υπέρ του Δημοσίου, με την ονομασία «τέλος καρτοκινητής τηλεφωνίας», το οποίο υπολογίζεται ως ποσοστό δέκα τοις εκατό (10%) επί της αξίας του χρόνου ομιλίας των καρτοκινητών τηλεφώνων. Το τέλος αυτό υπολογίζεται επί της αξίας του παρεχόμενου χρόνου ομιλίας ή επικοινωνίας, ανεξαρτήτως του τρόπου με τον οποίο αυτός χορηγείται, προ του φόρου προστιθέμενης αξίας. Το τέλος αποδίδεται, από τις επιχειρήσεις παροχής υπηρεσιών κινητής τηλεφωνίας, στη Φορολογική Διοίκηση. Η απόδοση του τέλους από τις επιχειρήσεις αυτές γίνεται με μηνιαίες δηλώσεις μέχρι το τέλος του μεθεπόμενου μήνα, είτε από την πώληση των καρτών ομιλίας, είτε των καρτών ανανέωσης του χρόνου ομιλίας ή επικοινωνίας, είτε από την ανανέωση του χρόνου ομιλίας ή επικοινωνίας με οποιονδήποτε άλλο τρόπο.
γ. Το ποσοστό των περ. α΄ και β΄ της παρ. 1 ορίζεται σε μηδέν τοις εκατό (0%) για φυσικά πρόσωπα ηλικίας δεκαπέντε (15) έως και είκοσι εννέα (29) ετών. Από το προηγούμενο εδάφιο καταλαμβάνονται όσοι κατά τη διάρκεια εκάστου έτους εφαρμογής έχουν συμπληρώσει το δέκατο τέταρτο (14ο) έτος της ηλικίας τους έως την 31η Δεκεμβρίου του προηγουμένου έτους και δεν έχουν συμπληρώσει το τριακοστό (30ο) έτος της ηλικίας τους έως την ημερομηνία αυτή. Για την εφαρμογή της παρούσας δημιουργείται ειδική εφαρμογή προσβάσιμη μέσω της ενιαίας ψηφιακής πύλης της δημόσιας διοίκησης (gov.gr-ΕΨΠ). Μηδενικός συντελεστής εφαρμόζεται για μία (1) σύνδεση ή ένα (1) καρτοκινητό ανά δικαιούχο, μετά την ολοκλήρωση της εγγραφής στην εφαρμογή των δικαιούχων ή των εχόντων την επιμέλειά τους σε περίπτωση ανηλίκων, από την πρώτη τιμολόγηση σε περίπτωση σύνδεσης συμβολαίου ή από την επόμενη ανανέωση χρόνου ομιλίας σε περίπτωση σύνδεσης καρτοκινητής.
Με κοινή απόφαση των Υπουργών Οικονομικών και Ψηφιακής Διακυβέρνησης καθορίζονται οι πληροφορίες που περιλαμβάνονται στην ειδική εφαρμογή, τα υποχρεωτικά στοιχεία που καταχωρίζουν σε αυτή οι δικαιούχοι ή οι έχοντες την επιμέλειά τους σε περίπτωση ανηλίκων, ο τρόπος αυθεντικοποίησης των χρηστών, ο υπεύθυνος επεξεργασίας των καταχωριζόμενων δεδομένων προσωπικού χαρακτήρα, ο τρόπος, η διαδικασία και οι αναγκαίες πληροφορίες στις οποίες έχουν πρόσβαση οι πάροχοι υπηρεσιών κινητής τηλεφωνίας, καθώς και ο τρόπος παροχής της προς τούτο αίτησης του δικαιούχου ή του έχοντος την επιμέλειά του, τα τεχνικά και οργανωτικά μέτρα για τη λειτουργία της εφαρμογής, ο χρόνος έναρξης υλοποίησης και παραγωγικής λειτουργίας της, τα αρμόδια όργανα για την υλοποίηση και κάθε άλλο ζήτημα σχετικό με τη διαχείριση, την παρακολούθηση, τη χρηματοδότηση, την υλοποίηση, τη λειτουργία και τη διαλειτουργικότητα της εφαρμογής, καθώς και κάθε άλλη αναγκαία λεπτομέρεια για την εφαρμογή της παρούσας.
2. Απαλλαγές από φόρους και τέλη που προβλέπονται από τις ισχύουσες διατάξεις υπέρ ορισμένων προσώπων δεν καταλαμβάνουν τα τέλη της προηγούμενης παραγράφου.
3. Η παρ. 1 καταλαμβάνει λογαριασμούς που εκδίδονται και κάρτες χρόνου ομιλίας ή επικοινωνίας και ανανεώσεις που ενεργοποιούνται από τους καταναλωτές από την 1η.1.2022 και μετά. Ο μηδενικός συντελεστής εφαρμόζεται σε λογαριασμούς που εκδίδονται και κάρτες χρόνου ομιλίας ή επικοινωνίας και ανανεώσεις που ενεργοποιούνται από τους καταναλωτές από την 1η.1.2022 και μετά, σύμφωνα με την περ. γ΄ της παρ. 1.
4. Με αποφάσεις του Υπουργού Οικονομικών, κατόπιν εισήγησης του Διοικητή της Α.Α.Δ.Ε., καθορίζονται ο τύπος και το περιεχόμενο των δηλώσεων της παρ. 1, οι διαδικασίες, ο χρόνος και κάθε άλλη αναγκαία λεπτομέρεια για την εφαρμογή του παρόντος.
5. Με απόφαση του Υπουργού Οικονομικών, κατόπιν εισήγησης του Διοικητή της Α.Α.Δ.Ε., καθορίζεται η διαδικασία επιστροφής ή συμψηφισμού από τη Φορολογική Διοίκηση ποσού τέλους καρτοκινητής τηλεφωνίας, που αποδίδεται λόγω αλλαγής των εφαρμοζόμενων συντελεστών στους παρόχους υπηρεσιών κινητής τηλεφωνίας.»
Άρθρο εξηκοστό
Συμπλήρωση του προσδιορισμού κατανομής εσόδων από πλειστηριασμούς δικαιωμάτων εκπομπών αερίων θερμοκηπίου για τα έτη 2021 έως 2030-Τροποποίηση του άρθρου 25
του ν. 3468/2006
Στην περ. Α.2.1 της παρ. Α.2. του άρθρου 25 του ν. 3468/2006 (Α΄129) αντικαθίσταται η υποπερ. (γ) ως προς τους ειδικότερους σκοπούς διάθεσης του ποσοστού των εσόδων, τροποποιείται η υποπερ. (ε) με την προσθήκη των λέξεων «ανανεώσιμων πηγών ενέργειας», προστίθεται υποπερ. (στ) και η περ. Α.2.1. διαμορφώνεται ως εξής:
«Α.2.1. Για την περίοδο 2021 έως 2030, ο Διαχειριστής Α.Π.Ε. και Εγγυήσεων Προέλευσης (Δ.Α.Π.Ε.Ε.Π. Α.Ε.) διαχειρίζεται τμήμα των εσόδων από πλειστηριασμούς δικαιωμάτων εκπομπών αερίων θερμοκηπίου, το οποίο διατίθεται ως ενίσχυση για επιχειρήσεις τομέων και υποτομέων που εκτίθενται σε σημαντικό κίνδυνο διαρροής άνθρακα, λόγω του κόστους δικαιωμάτων του συστήματος εμπορίας δικαιωμάτων εκπομπής αερίων θερμοκηπίου της Ε.Ε. που μετακυλίεται στις τιμές ηλεκτρικής ενέργειας (ενίσχυση για έμμεσο κόστος εκπομπών), σύμφωνα με όσα ορίζονται στην Οδηγία 2003/87/ΕΚ, καθώς και τις κατευθυντήριες γραμμές, σχετικά με ορισμένα μέτρα κρατικών ενισχύσεων, στο πλαίσιο του συστήματος εμπορίας δικαιωμάτων εκπομπής αερίων θερμοκηπίου μετά το 2021 (2020/C 317/04).
Με απόφαση του Υπουργού Περιβάλλοντος και Ενέργειας, καθορίζεται η διαδικασία χορήγησης της ενίσχυσης από τη Δ.Α.Π.Ε.Ε.Π. Α.Ε., για την περίοδο 2021 έως 2030, για επιχειρήσεις τομέων και υποτομέων που εκτίθενται σε σημαντικό κίνδυνο διαρροής άνθρακα, όπως οι δικαιούχοι, το μέγιστο ποσό ενίσχυσης και η μεθοδολογία χορήγησης της ενίσχυσης.
Με απόφαση του Υπουργού Περιβάλλοντος και Ενέργειας κατανέμονται ετησίως για την περίοδο 2021 έως 2030 τα έσοδα από πλειστηριασμούς δικαιωμάτων εκπομπών αερίων θερμοκηπίου, σύμφωνα με το άρθρο 15 της υπ΄ αρ. 181478/965/2017 (Β΄ 3763) κοινής απόφασης των Υπουργών Οικονομίας και Ανάπτυξης, Περιβάλλοντος και Ενέργειας, Υποδομών και Μεταφορών, όπως εκάστοτε ισχύει, ως εξής:
(α) Ποσοστό τουλάχιστον 60% των εσόδων αποτελεί πόρο του Ειδικού Λογαριασμού του άρθρου 143 του ν. 4001/2011 (Α΄ 179).
(β) Ποσοστό των εσόδων, το οποίο καθορίζεται κατ΄ ανώτατο όριο με την απόφαση, καλύπτει τις ανάγκες της ενίσχυσης για επιχειρήσεις τομέων και υποτομέων που εκτίθενται σε σημαντικό κίνδυνο διαρροής άνθρακα, σύμφωνα με την απόφαση του δευτέρου εδαφίου. Ποσό, το οποίο δεν χρησιμοποιείται για τον παραπάνω σκοπό αποτελεί πόρο του ειδικού λογαριασμού του άρθρου 143 του ν. 4001/2011.
(γ) Ποσοστό των εσόδων, το οποίο καθορίζεται με την ανωτέρω απόφαση, διατίθεται για την πραγματοποίηση έργων και την εξυπηρέτηση ορισμένων από τους σκοπούς, που περιγράφονται στην Οδηγία 2003/87/ΕΚ και, συγκεκριμένα, κατά προτεραιότητα σε έργα εξοικονόμησης ενέργειας, για την υποστήριξη χαμηλών και μεσαίων εισοδημάτων, σε έργα που αποσκοπούν στη μείωση των συμβατικών καυσίμων από μεταφορές και δράσεις για την προώθηση της ηλεκτροκίνησης, σε αντιπυρικά έργα καθαρισμού και διαχείρισης με σκοπό τη διατήρηση και αύξηση του αποθέματος των δημόσιων και ιδιωτικών δασών, στην αντιμετώπιση της ενεργειακής ένδειας, στην ενίσχυση του ειδικού διαχειριστικού λογαριασμού Υπηρεσιών Κοινής Ωφέλειας (ΥΚΩ) του άρθρου 55 του ν. 4001/2011, σε έργα σε αναπτυσσόμενες ή τρίτες χώρες με σκοπό τη μείωση των εκπομπών αερίων του θερμοκηπίου και την προσαρμογή στην κλιματική αλλαγή, για την υποστήριξη του Υπουργείου Περιβάλλοντος και Ενέργειας ως προς την εξυπηρέτηση των στόχων και δράσεων του Εθνικού Σχεδίου για την Ενέργεια και το Κλίμα, και την αναθεώρηση αυτών όπου απαιτείται, καθώς και σε έργα για την προστασία, διατήρηση και βελτίωση του φυσικού περιβάλλοντος.
Με την ίδια απόφαση καθορίζονται ως φορέας υλοποίησης των δράσεων είτε το Υπουργείο Περιβάλλοντος και Ενέργειας είτε φορέας εποπτευόμενος από το Υπουργείο Περιβάλλοντος και Ενέργειας, καθώς και η διαδικασία μεταφοράς των πόρων στους ανωτέρω φορείς. Ποσό που δεν χρησιμοποιείται εντός του έτους, μεταφέρεται για χρήση στα επόμενα έτη έως εξαντλήσεώς του.»
(δ) Ποσοστό των εσόδων, το οποίο καθορίζεται με την ανωτέρω απόφαση, διατίθεται σε φορέα ή φορείς εποπτευόμενους από το Υπουργείο Περιβάλλοντος και Ενέργειας για τη χρηματοδότηση έργων και δράσεων για την ανάπτυξη βιώσιμων οικονομικών δραστηριοτήτων χαμηλού ανθρακικού και περιβαλλοντικού αποτυπώματος, με στόχο την ενίσχυση και τη σταδιακή διαφοροποίηση των τοπικών οικονομιών, καθώς και τη δημιουργία νέων θέσεων εργασίας στις Περιφερειακές Ενότητες Κοζάνης και Φλώρινας και στον Δήμο Μεγαλόπολης της Περιφερειακής Ενότητας Αρκαδίας. Με την απόφαση του Υπουργού Περιβάλλοντος και Ενέργειας καθορίζονται το ποσοστό των εσόδων, ο φορέας και η διαδικασία χορήγησης των πόρων. Ποσό που δεν χρησιμοποιείται εντός του έτους, μεταφέρεται για χρήση στα επόμενα έτη έως εξαντλήσεώς του.
(ε) Ποσοστό έως ένα τοις εκατό (1%) των εσόδων διατίθεται στο Υπουργείο Περιβάλλοντος και Ενέργειας για να καλύψει συνδρομές και υποχρεώσεις για θέματα κλιματικής αλλαγής, ανανεώσιμων πηγών ενέργειας, καθώς και προστασίας της στοιβάδας του όζοντος, που απορρέουν από διεθνείς συμβάσεις που έχουν υπογραφεί από την Ελληνική Δημοκρατία, καθώς και από συμμετοχή σε διεθνείς οργανισμούς.
(στ) Ποσοστό των εσόδων, το οποίο καθορίζεται με την ανωτέρω απόφαση, διατίθεται και για την ενίσχυση του ειδικού λογαριασμού με την ονομασία «Ταμείο Ενεργειακής Μετάβασης».»
Άρθρο εξηκοστό πρώτο
Σύσταση Ειδικού Λογαριασμού με την ονομασία «Ταμείο Ενεργειακής Μετάβασης»-
Χορήγηση επιδότησης λογαριασμού ηλεκτρικής ενέργειας και φυσικού
αερίου σε καταναλωτές
1. Συστήνεται ειδικός λογαριασμός με την ονομασία «Ταμείο Ενεργειακής Μετάβασης» και ως διαχειριστής του ειδικού λογαριασμού ορίζεται η Δ.Α.Π.Ε.Ε.Π. Α.Ε..
2. Ο ειδικός λογαριασμός της παρ. 1, πέρα από τα έσοδα που προβλέπονται στην υποπερ. (στ) της περ. Α.2.1 της παρ. Α.2. του άρθρου 25 του ν. 3468/2006 (Α΄129), δύναται να χρηματοδοτείται από τον κρατικό προϋπολογισμό, καθώς και κατόπιν απόφασης του Υπουργού Περιβάλλοντος και Ενέργειας και από τον Ειδικό Λογαριασμό Ανανεώσιμων Πηγών Ενέργειας (ΑΠΕ) και Συμπαραγωγής Ηλεκτρισμού Θερμότητας Υψηλής Απόδοσης (ΣΗΘΥΑ) του άρθρου 143 του ν. 4001/2011 (Α΄179).
3. Παρέχεται από τον ειδικό λογαριασμό της παρ. 1 επιδότηση της τιμολογητέας κατανάλωσης ηλεκτρικής ενέργειας και πιστώνεται στους λογαριασμούς των δικαιούχων ως έκπτωση από τους προμηθευτές ηλεκτρικής ενέργειας. Δικαιούχοι της ανωτέρω επιδότησης είναι καταναλωτές χαμηλής τάσης. Με κοινή απόφαση των Υπουργών Περιβάλλοντος και Ενέργειας και Οικονομικών καθορίζονται οι δικαιούχοι καταναλωτές, λαμβάνοντας υπόψη οικονομικά και κοινωνικά κριτήρια, το ύψος επιδότησης σε ευρώ ανά μεγαβατώρα (MWh), η διαδικασία, ο τρόπος και ο χρόνος χορήγησής της, ο χρόνος εκκαθάρισης, η περίοδος κατανάλωσης, ανώτατα και κατώτατα όρια καταναλώσεων, καθώς και κάθε άλλο θέμα σχετικό με τη χορήγηση της επιδότησης.
4. Με κοινή απόφαση των Υπουργών Περιβάλλοντος και Ενέργειας και Οικονομικών δύναται να παρέχεται από τον ειδικό λογαριασμό της παρ. 1 επιδότηση της κατανάλωσης φυσικού αερίου και να πιστώνεται στους λογαριασμούς των δικαιούχων ως έκπτωση από τους προμηθευτές φυσικού αερίου. Δικαιούχοι της επιδότησης είναι οι οικιακοί καταναλωτές φυσικού αερίου. Με κοινή απόφαση των Υπουργών Περιβάλλοντος και Ενέργειας και Οικονομικών καθορίζονται οι δικαιούχοι καταναλωτές, λαμβάνοντας υπόψη οικονομικά και κοινωνικά κριτήρια για τη χορήγηση της επιδότησης, το ύψος επιδότησης σε ευρώ ανά θερμική μεγαβατώρα (MWhth), η διαδικασία, ο τρόπος και ο χρόνος χορήγησής της, ο χρόνος εκκαθάρισης, η περίοδος κατανάλωσης, ανώτατα και κατώτατα όρια καταναλώσεων, καθώς και κάθε άλλο θέμα σχετικό με τη χορήγηση της επιδότησης.
ΜΕΡΟΣ ΤΕΤΑΡΤΟ
ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗΝ ΑΝΤΙΜΕΤΩΠΙΣΗ ΤΩΝ ΣΥΝΕΠΕΙΩΝ ΑΠΟ ΤΟΝ ΣΕΙΣΜΟ ΤΗΣ 27ης.9.2021 ΣΤΗΝ ΚΡΗΤΗ
Άρθρο εξηκοστό δεύτερο
Επέκταση της ηλεκτρονικής πλατφόρμας
για την κρατική αρωγή
Στο πλαίσιο παροχής κρατικής αρωγής για την αντιμετώπιση των συνεπειών από τον σεισμό που εκδηλώθηκε την 27η Σεπτεμβρίου 2021 σε περιοχές της Κρήτης χρησιμοποιείται η ηλεκτρονική πλατφόρμα με την ονομασία «arogi.gov.gr», η οποία δημιουργήθηκε με το άρθρο ένατο της από 13.8.2021 Πράξης Νομοθετικού Περιεχομένου (Α΄ 143), η οποία κυρώθηκε με το άρθρο 2 του ν. 4824/2021 (Α΄ 156), και η οποία είναι προσβάσιμη μέσω της Ενιαίας Ψηφιακής Πύλης της δημόσιας διοίκησης (gov.gr-ΕΨΠ) του άρθρου 22 του ν. 4727/2020 (Α΄184).
Άρθρο εξηκοστό τρίτο
Εφάπαξ έκτακτη χορήγηση οικονομικής ενίσχυσης για κτιριακές εγκαταστάσεις και κατοικίες φυσικών ή νομικών προσώπων, έναντι στεγαστικής συνδρομής
1. Σε πληγέντα φυσικά και νομικά πρόσωπα και πληγείσες νομικές οντότητες που περιέρχονται ή περιήλθαν, προσωρινά ή μόνιμα, σε κατάσταση έκτακτης ανάγκης εξαιτίας του σεισμού που εκδηλώθηκε την 27η Σεπτεμβρίου 2021 σε περιοχές της Κρήτης, για τις οποίες εκδίδονται αποφάσεις κήρυξής τους σε κατάσταση έκτακτης ανάγκης πολιτικής προστασίας, όπως αυτές εξειδικεύονται με την κοινή απόφαση της παρ. 9, χορηγείται πρώτη αρωγή έναντι στεγαστικής συνδρομής με τη μορφή έκτακτης εφάπαξ ενίσχυσης, σύμφωνα με το παρόν.
2. Η πρώτη αρωγή έναντι στεγαστικής συνδρομής παρέχεται ως εξής:
α) Για ζημιές σε επαγγελματικές κτιριακές εγκαταστάσεις που έχουν πληγεί από τον σεισμό της παρ. 1, παρέχεται στον, κατά πλήρη ή ψιλή κυριότητα, ιδιοκτήτη των κτιριακών εγκαταστάσεων και ανέρχεται:
αα) στο ποσό των δεκατεσσάρων χιλιάδων (14.000) ευρώ, για κτιριακές εγκαταστάσεις που έχουν υποστεί βαριές βλάβες που τις καθιστούν επικίνδυνες για χρήση και δεν επιτρέπουν την άσκηση επιχειρηματικής δραστηριότητας των στεγαζόμενων επιχειρήσεων, συμπεριλαμβανομένων των αγροτικών και των κτηνοτροφικών, πτηνοτροφικών και χοιροτροφικών εκμεταλλεύσεων,
αβ) στο ποσό των οχτώ χιλιάδων (8.000) ευρώ, για κτιριακές εγκαταστάσεις που έχουν υποστεί σοβαρές βλάβες που τις καθιστούν προσωρινά ακατάλληλες για χρήση, συμπεριλαμβανομένων των αγροτικών και των κτηνοτροφικών, πτηνοτροφικών και χοιροτροφικών εκμεταλλεύσεων, και
αγ) στο ποσό των τριών χιλιάδων (3.000) ευρώ, για κτιριακές εγκαταστάσεις που έχουν υποστεί ελαφρές βλάβες, οι οποίες δεν καθιστούν αδύνατη την άσκηση επιχειρηματικής δραστηριότητας των στεγαζόμενων επιχειρήσεων, συμπεριλαμβανομένων των αγροτικών και των κτηνοτροφικών, πτηνοτροφικών και χοιροτροφικών εκμεταλλεύσεων.
β) Για ζημιές σε κατοικίες και λοιπά κτίρια μη επαγγελματικής χρήσης που έχουν πληγεί από τον σεισμό της παρ. 1, παρέχεται στους, κατά πλήρη ή ψιλή κυριότητα, ιδιοκτήτες και ανέρχεται:
βα) στο ποσό των δεκατεσσάρων χιλιάδων (14.000) ευρώ, για κατοικίες ή λοιπά κτίρια μη επαγγελματικής χρήσης που έχουν υποστεί βαριές βλάβες, που τα καθιστούν επικίνδυνα για χρήση,
ββ) στο ποσό των οχτώ χιλιάδων (8.000) ευρώ, για κατοικίες ή λοιπά κτίρια μη επαγγελματικής χρήσης που έχουν υποστεί σοβαρές βλάβες, που τα καθιστούν προσωρινά ακατάλληλα για χρήση,
βγ) στο ποσό των τριών χιλιάδων (3.000) ευρώ, για κατοικίες ή λοιπά κτίρια μη επαγγελματικής χρήσης που έχουν υποστεί ελαφρές βλάβες, οι οποίες δεν τα καθιστούν ακατάλληλα για χρήση.
Το συνολικό ποσό πρώτης αρωγής έναντι στεγαστικής συνδρομής ανά δικαιούχο δεν μπορεί να υπερβαίνει το ποσό των εκατόν είκοσι χιλιάδων (120.000) ευρώ.
3. Η έκτακτη εφάπαξ ενίσχυση της παρ. 2 παρέχεται για ζημιές σε ιδιοκτησίες φυσικών και νομικών προσώπων, όπως αυτές προκύπτουν από την τελευταία δήλωση περιουσιακής κατάστασης (έντυπο Ε9) και δεν δύναται να υπερβαίνει το ογδόντα τοις εκατό (80%) της κατά πλήρη κυριότητα αξίας του κτίσματος, όπως αυτή υπολογίζεται για τον Ενιαίο Φόρο Ιδιοκτησίας Ακινήτων (ΕΝ.Φ.Ι.Α.), μη λαμβανομένης υπόψη της παλαιότητας αυτού, με βάση το ποσοστό συνιδιοκτησίας και, σε περίπτωση ψιλής κυριότητας, με βάση το ποσοστό συνιδιοκτησίας επί της ψιλής κυριότητας.
4. Η έκτακτη εφάπαξ ενίσχυση της περ. α) της παρ. 2, χορηγείται σε ιδιοκτήτες των κτιριακών επαγγελματικών εγκαταστάσεων που επλήγησαν από τον σεισμό της παρ. 1, εφόσον η κτιριακή εγκατάσταση δεν ήταν εγκαταλελειμμένη και, στην περίπτωση που πρόκειται για ακίνητο ιδιοκτησίας της επιχείρησης, εφόσον η επιχείρηση που επλήγη είναι ενεργή στο Μητρώο της Ανεξάρτητης Αρχής Δημοσίων Εσόδων (Α.Α.Δ.Ε.). Την έκτακτη εφάπαξ ενίσχυση της περ. β) της παρ. 2, δικαιούνται οι ιδιοκτήτες ακινήτων, τόσο για την κύρια, όσο και για τις δευτερεύουσες κατοικίες που είτε ιδιοχρησιμοποιούνται είτε εκμισθώνονται σε τρίτους. Οι ιδιοκτήτες εγκαταλελειμμένων κτιρίων δεν δικαιούνται την έκτακτη εφάπαξ ενίσχυση.
5. Σε περίπτωση περισσοτέρων του ενός δικαιούχων, συνιδιοκτητών, κατά πλήρη ή ψιλή κυριότητα,η αίτηση της παρ. 6 υποβάλλεται από τον καθένα χωριστά και χορηγείται το ποσό της ενίσχυσης που αντιστοιχεί στο ποσοστό ιδιοκτησίας του καθενός.
6. Για τη χορήγηση της ενίσχυσης, υποβάλλεται αίτηση, η οποία συνιστά, ταυτοχρόνως, και υπεύθυνη δήλωση του ν. 1599/1986 (Α΄75) ως προς την αλήθεια του περιεχομένου της, μέσω της ψηφιακής πλατφόρμας της Α.Α.Δ.Ε. στη διαδικτυακή πύλη «arogi.gov.gr».
7. Η πληρωμή των δικαιούχων διεκπεραιώνεται με την υποβολή της αίτησης και το ποσό καταβάλλεται στον δικαιούχο από τη Γενική Διεύθυνση Οικονομικών Υπηρεσιών του Υπουργείου Οικονομικών, στον λογαριασμό IBΑΝ (International Bank Account Number), όπως αυτός έχει δηλωθεί από τον δικαιούχο στην Α.Α.Δ.Ε. και βαρύνει τον Προϋπολογισμό Δημοσίων Επενδύσεων (Π.Δ.Ε.).
8. Οι ενισχύσεις προς επιχειρήσεις χορηγούνται βάσει των Κανονισμών (ΕΕ) 651/2014, 702/2014 και 1388/2014, πληρουμένων των προϋποθέσεων που τίθενται σε αυτούς.
9. Με κοινή απόφαση των Υπουργών Οικονομικών, Ανάπτυξης και Επενδύσεων, Ψηφιακής Διακυβέρνησης και Υποδομών και Μεταφορών, μετά από εισήγηση της Κυβερνητικής Επιτροπής Κρατικής Αρωγής του άρθρου 13 του ν. 4797/2021 (Α΄ 66), εξειδικεύονται οι περιοχές στις οποίες εφαρμόζεται το παρόν. Με την ίδια απόφαση, μετά από εισήγηση του Διοικητή της Α.Α.Δ.Ε. για θέματα αρμοδιότητάς της, καθορίζονται οι τεχνικές λεπτομέρειες και τα ειδικότερα ζητήματα για το περιεχόμενο, την υποβολή της αίτησης, τη διαδικασία και τον τρόπο πληρωμής, την εφαρμογή του ν. 4624/2019 (Α΄137) και του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (Γενικός Κανονισμός για την Προστασία Δεδομένων Προσωπικού Χαρακτήρα, ΕΕ L 119), για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών, επιπλέον στοιχεία ή δικαιολογητικά που απαιτούνται κατά περίπτωση, η καταληκτική ημερομηνία υποβολής αιτήσεων και κάθε άλλη αναγκαία λεπτομέρεια για την εφαρμογή του παρόντος.
Άρθρο εξηκοστό τέταρτο
Εφάπαξ έκτακτη χορήγηση οικονομικής ενίσχυσης φυσικών προσώπων για αποζημίωση οικοσκευής
1. Σε πληγέντα φυσικά πρόσωπα που περιέρχονται ή περιήλθαν, προσωρινά ή μόνιμα, σε κατάσταση έκτακτης ανάγκης εξαιτίας του σεισμού που εκδηλώθηκε την 27η Σεπτεμβρίου 2021 σε περιοχές της Κρήτης, για τις οποίες εκδίδονται αποφάσεις κήρυξής τους σε κατάσταση έκτακτης ανάγκης πολιτικής προστασίας, όπως αυτές εξειδικεύονται με την κοινή απόφαση της παρ. 8, χορηγείται πρώτη αρωγή για αποζημίωση οικοσκευής, σύμφωνα με το παρόν.
2. Η ενίσχυση πρώτης αρωγής για αποζημίωση οικοσκευής ανέρχεται:
α) στο ποσό των έξι χιλιάδων (6.000) ευρώ, ανά κατοικία, εφόσον αυτή έχει υποστεί βαριές βλάβες που την καθιστούν επικίνδυνη για χρήση,
β) στο ποσό των τεσσάρων χιλιάδων (4.000) ευρώ, ανά κατοικία, εφόσον αυτή έχει υποστεί σοβαρές βλάβες που την καθιστούν προσωρινά ακατάλληλη για χρήση,
γ) στο ποσό των δύο χιλιάδων (2.000) ευρώ, ανά κατοικία, εφόσον αυτή έχει υποστεί ελαφρές βλάβες οι οποίες δεν την καθιστούν ακατάλληλη για χρήση.
3. Η έκτακτη εφάπαξ ενίσχυση της παρ. 2 χορηγείται στα φυσικά πρόσωπα που χρησιμοποιούν ακίνητα, ως κύρια ή δευτερεύουσα κατοικία, η οποία έχει πληγεί από το φαινόμενο της παρ. 1 και είναι πλήρεις κύριοι ή επικαρπωτές ή μισθωτές, με εξαίρεση τους μισθωτές των βραχυχρόνιων μισθώσεων.
4. Σε περίπτωση περισσοτέρων του ενός ιδιοκτητών με πλήρη κυριότητα ή περισσότερων του ενός επικαρπωτών, η αίτηση της παρ. 5 υποβάλλεται από καθέναν και χορηγείται ποσό ενίσχυσης ανάλογα με το ποσοστό πλήρους κυριότητας ή επικαρπίας του καθενός. Σε περίπτωση περισσοτέρων του ενός μισθωτών, η αίτηση της παρ. 5 υποβάλλεται από τον μισθωτή που αναφέρεται πρώτος στη Δήλωση Πληροφοριακών Στοιχείων Μίσθωσης Ακίνητης Περιουσίας που έχει υποβληθεί για τη σχετική μίσθωση, στον οποίο και χορηγείται το ποσό ενίσχυσης. Ειδικά για τις οικοσκευές μισθωτών ακινήτων, η χορήγηση γίνεται με βάση την αίτηση που υποβάλλει ο εκμισθωτής για το ακίνητο αυτό, υπέχοντας σχετική υποχρέωση.
5. Για τη χορήγηση της ενίσχυσης, υποβάλλεται αίτηση, η οποία συνιστά, ταυτοχρόνως, και υπεύθυνη δήλωση του ν. 1599/1986 (Α΄75), ως προς την αλήθεια του περιεχομένου της, μέσω της ψηφιακής πλατφόρμας της Ανεξάρτητης Αρχής Δημοσίων Εσόδων (ΑΑΔΕ) στη διαδικτυακή πύλη «arogi.gov.gr».
6. Η πληρωμή των δικαιούχων διεκπεραιώνεται με την υποβολή της αίτησης και το ποσό καταβάλλεται στον δικαιούχο από τη Γενική Διεύθυνση Οικονομικών Υπηρεσιών του Υπουργείου Οικονομικών, στον λογαριασμό IBΑΝ (International Bank Account Number) που έχει δηλωθεί από τον δικαιούχο στην Α.Α.Δ.Ε. και βαρύνει τον Προϋπολογισμό Δημοσίων Επενδύσεων.
7. Με την καταβολή της ενίσχυσης ικανοποιείται πλήρως κάθε δικαίωμα του δικαιούχου που απορρέει από την υπ΄ αρ. 33862/16.5.2019 κοινή απόφαση των Υπουργών Εσωτερικών και Οικονομικών (Β΄1699).
8. Με κοινή απόφαση των Υπουργών Οικονομικών, Ανάπτυξης και Επενδύσεων, Ψηφιακής Διακυβέρνησης και Εσωτερικών, μετά από εισήγηση της Κυβερνητικής Επιτροπής Κρατικής Αρωγής του άρθρου 13 του ν. 4797/2021 (Α΄ 66), εξειδικεύονται οι περιοχές στις οποίες εφαρμόζεται το παρόν. Με την ίδια απόφαση, μετά από εισήγηση του Διοικητή της Α.Α.Δ.Ε. για θέματα αρμοδιότητάς της, καθορίζονται οι τεχνικές λεπτομέρειες και τα ειδικότερα ζητήματα για το περιεχόμενο και την υποβολή της αίτησης, τη διαδικασία και τον τρόπο πληρωμής, την εφαρμογή του ν. 4624/2019 (Α΄137) και του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (Γενικός Κανονισμός για την Προστασία Δεδομένων Προσωπικού Χαρακτήρα, ΕΕ L 119), για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών, επιπλέον στοιχεία ή δικαιολογητικά που απαιτούνται κατά περίπτωση, κυρώσεις, οι αρμόδιες για τον έλεγχο και την επιστροφή υπηρεσίες, η καταληκτική ημερομηνία υποβολής αιτήσεων και κάθε άλλη αναγκαία λεπτομέρεια για την εφαρμογή του παρόντος.
Άρθρο εξηκοστό πέμπτο
Εφάπαξ έκτακτη χορήγηση οικονομικής
ενίσχυσης επιχειρήσεων και μη κερδοσκοπικού
χαρακτήρα φορέων, έναντι επιχορήγησης
για την αντιμετώπιση ζημιών
1. Σε πληγείσες επιχειρήσεις και μη κερδοσκοπικού χαρακτήρα φορείς που περιέρχονται ή περιήλθαν, προσωρινά ή μόνιμα, σε κατάσταση έκτακτης ανάγκης εξαιτίας του σεισμού που εκδηλώθηκε την 27η Σεπτεμβρίου 2021 σε περιοχές της Κρήτης, για τις οποίες εκδίδονται αποφάσεις κήρυξής τους σε κατάσταση έκτακτης ανάγκης πολιτικής προστασίας, όπως αυτές εξειδικεύονται με την κοινή απόφαση της παρ. 7, χορηγείται πρώτη αρωγή έναντι της επιχορήγησης για την αντιμετώπιση ζημιών του μέρους Α΄του ν. 4797/2021 (Α΄66), με τη μορφή έκτακτης εφάπαξ ενίσχυσης.
2. Η ενίσχυση πρώτης αρωγής έναντι της επιχορήγησης για την αντιμετώπιση ζημιών του ν. 4797/2021 παρέχεται σε επιχειρήσεις και μη κερδοσκοπικού χαρακτήρα φορείς, συμπεριλαμβανομένων και των αγροτικών, κτηνοτροφικών, πτηνοτροφικών και χοιροτροφικών εκμεταλλεύσεων, με εγκαταστάσεις, που έχουν υποστεί υλικές ζημιές σε στοιχεία ενεργητικού, όπως εξοπλισμό, πρώτες ύλες, εμπορεύματα, μέσα παραγωγής, καθώς και έγγειο κεφάλαιο, αποθηκευμένα προϊόντα, φορτηγά αυτοκίνητα δημόσιας και ιδιωτικής χρήσης και αυτοκίνητα επαγγελματικής χρήσης, κινητές μονάδες στέγασης ζώων και ανέρχεται:
α) στο ποσό των οχτώ χιλιάδων (8.000) ευρώ, ανά επιχείρηση ή φορέα, του οποίου οι εγκαταστάσεις έχουν υποστεί σοβαρές υλικές ζημιές που τις καθιστούν επικίνδυνες για χρήση και δεν επιτρέπουν την άσκηση επιχειρηματικής δραστηριότητας,
β) στο ποσό των τεσσάρων χιλιάδων (4.000) ευρώ, ανά επιχείρηση ή φορέα, του οποίου οι εγκαταστάσεις έχουν υποστεί σοβαρές υλικές ζημιές που καθιστούν προσωρινά μη δυνατή την άσκηση επιχειρηματικής δραστηριότητας,
γ) στο ποσό των δύο χιλιάδων (2.000) ευρώ, ανά επιχείρηση ή φορέα, του οποίου οι εγκαταστάσεις έχουν υποστεί σοβαρές υλικές ζημιές που δεν καθιστούν μη δυνατή την άσκηση επιχειρηματικής δραστηριότητας.
3. Την έκτακτη εφάπαξ ενίσχυση της παρ. 2, δικαιούνται οι επιχειρήσεις και οι μη κερδοσκοπικού χαρακτήρα φορείς, συμπεριλαμβανομένων και των αγροτικών, κτηνοτροφικών, πτηνοτροφικών και χοιροτροφικών εκμεταλλεύσεων, που επλήγησαν από τον σεισμό της παρ.1 με την προϋπόθεση ότι είναι ενεργές στο Μητρώο της Ανεξάρτητης Αρχής Δημοσίων Εσόδων (ΑΑΔΕ).
4. Για τη χορήγηση της ενίσχυσης, υποβάλλεται αίτηση, η οποία συνιστά ταυτοχρόνως και υπεύθυνη δήλωση του ν. 1599/1986 (Α΄75) ως προς την αλήθεια του περιεχομένου της, μέσω της ψηφιακής πλατφόρμας της ΑΑΔΕ στη διαδικτυακή πύλη «arogi.gov.gr».
5. Η πληρωμή των δικαιούχων διεκπεραιώνεται με μόνη την υποβολή της αίτησης και το ποσό καταβάλλεται στον δικαιούχο από τη Γενική Διεύθυνση Οικονομικών Υπηρεσιών του Υπουργείου Οικονομικών, στον λογαριασμό IBΑΝ που έχει δηλωθεί από τον δικαιούχο στην ΑΑΔΕ και βαρύνει τον Προϋπολογισμό Δημοσίων Επενδύσεων.
6. Οι ενισχύσεις προς επιχειρήσεις χορηγούνται βάσει των Κανονισμών (ΕΕ) 651/2014 (L 187) 702/2014 (L 1938) και 1388/2014 (L 369), περί ενισχύσεων.
7. Με κοινή απόφαση των Υπουργών Οικονομικών, Ανάπτυξης και Επενδύσεων, Ψηφιακής Διακυβέρνησης και Αγροτικής Ανάπτυξης και Τροφίμων, μετά από εισήγηση της Κυβερνητικής Επιτροπής Κρατικής Αρωγής του άρθρου 13 του ν. 4797/2021 (Α΄ 66), εξειδικεύονται οι περιοχές στις οποίες εφαρμόζεται το παρόν. Με την ίδια απόφαση, μετά από εισήγηση του Διοικητή της ΑΑΔΕ για θέματα αρμοδιότητάς της, καθορίζονται οι τεχνικές λεπτομέρειες και τα ειδικότερα ζητήματα για το περιεχόμενο και την υποβολή της αίτησης, τη διαδικασία και τον τρόπο πληρωμής, την εφαρμογή του ν. 4624/2019 (Α΄137) και του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (Γενικός Κανονισμός για την Προστασία Δεδομένων Προσωπικού Χαρακτήρα, L 119), επιπλέον στοιχεία ή δικαιολογητικά που τυχόν θα απαιτηθούν κατά περίπτωση, η καταληκτική ημερομηνία υποβολής αιτήσεων και κάθε άλλη αναγκαία λεπτομέρεια για την εφαρμογή του παρόντος.
Άρθρο εξηκοστό έκτο
Συμψηφισμός και επιστροφή ποσών έκτακτης
οικονομικής ενίσχυσης σε φυσικά και νομικά πρόσωπα
1. Σε περίπτωση ψευδούς δήλωσης ή σε περίπτωση που, κατά τον έλεγχο από αρμόδια για την εξόφληση και εκκαθάριση του τελικού δικαιούμενου ποσού όργανα, διαπιστωθεί μη τήρηση των όρων της παρούσας ή ότι ο λαβών την ενίσχυση δεν είναι δικαιούχος, πέραν των προβλεπόμενων από άλλες διατάξεις κυρώσεων, το χορηγηθέν ποσό εφάπαξ έκτακτης οικονομικής ενίσχυσης για κτιριακές εγκαταστάσεις και κατοικίες φυσικών ή νομικών προσώπων έναντι στεγαστικής συνδρομής, εφάπαξ έκτακτης οικονομικής ενίσχυσης φυσικών προσώπων για αποζημίωση οικοσκευής και εφάπαξ έκτακτης οικονομικής ενίσχυσης επιχειρήσεων και μη κερδοσκοπικού χαρακτήρα φορέων έναντι επιχορήγησης για την αντιμετώπιση ζημιών επιστρέφεται υποχρεωτικά προς το Ελληνικό Δημόσιο και εισπράττεται κατά τις διατάξεις του Κώδικα Είσπραξης Δημοσίων Εσόδων (ΚΕΔΕ, ν.δ. 356/1974, Α΄90). Ειδικά για τις εφάπαξ έκτακτες οικονομικές ενισχύσεις προς επιχειρήσεις για κτιριακές εγκαταστάσεις έναντι στεγαστικής συνδρομής και προς επιχειρήσεις και μη κερδοσκοπικού χαρακτήρα φορείς έναντι επιχορήγησης για την αντιμετώπιση ζημιών, στις περιπτώσεις του πρώτου εδαφίου επιβάλλεται η άμεση επιστροφή προς το ελληνικό Δημόσιο του συνόλου της χορηγηθείσας ενίσχυσης εντόκως από τη στιγμή που τέθηκε στη διάθεση του δικαιούχου και μέχρι την πραγματική επιστροφή του, και σε κάθε περίπτωση σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης (2008/C 14/06), εφαρμοζομένου κατά τα λοιπά του ΚΕΔΕ.
2. Η εφάπαξ έκτακτη οικονομική ενίσχυση για κτιριακές εγκαταστάσεις και κατοικίες φυσικών ή νομικών προσώπων έναντι στεγαστικής συνδρομής, συμψηφίζεται με τη στεγαστική συνδρομή, όπως αυτή καθορίζεται μετά την υποβολή φακέλου, σύμφωνα με τα προβλεπόμενα στην κοινή απόφαση των Υπουργών Οικονομικών, Ανάπτυξης και Επενδύσεων, Εσωτερικών και Υποδομών και Μεταφορών για την οριοθέτηση της πληγείσας περιοχής και τη χορήγηση στεγαστικής συνδρομής. Σε περίπτωση που δεν κατατεθούν αίτηση και φάκελος για στεγαστική συνδρομή ή ο αιτών δεν κριθεί δικαιούχος μετά την εξέταση του φακέλου από την αρμόδια υπηρεσία του Υπουργείου Υποδομών και Μεταφορών ή το ποσό στεγαστικής συνδρομής, όπως αυτό θα καθοριστεί από την τελευταία, είναι μικρότερο από το ποσό που έλαβε ο δικαιούχος, ως εφάπαξ έκτακτη οικονομική ενίσχυση για κτιριακές εγκαταστάσεις και κατοικίες φυσικών ή νομικών προσώπων έναντι στεγαστικής συνδρομής, τότε το συνολικό ποσό ενίσχυσης ή το ποσό που υπερβαίνει το ποσό της στεγαστικής συνδρομής, κατά περίπτωση, επιστρέφεται στο Ελληνικό Δημόσιο ως αχρεωστήτως καταβληθέν. Ειδικά για τις επιχειρήσεις, το συνολικό ποσό ενίσχυσης ή το ποσό που υπερβαίνει το ποσό της στεγαστικής συνδρομής, κατά περίπτωση, επιστρέφεται εντόκως από τη στιγμή που τέθηκε στη διάθεση του δικαιούχου και μέχρι την πραγματική επιστροφή του, και σε κάθε περίπτωση σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, εφαρμοζομένου κατά τα λοιπά του ΚΕΔΕ.
3. Η εφάπαξ έκτακτη οικονομική ενίσχυση επιχειρήσεων και μη κερδοσκοπικού χαρακτήρα φορέων έναντι επιχορήγησης για την αντιμετώπιση ζημιών συμψηφίζεται με την επιχορήγηση για την αντιμετώπιση ζημιών του ν. 4797/2021 (Α΄66). Σε περίπτωση που δεν υποβληθεί φάκελος ή ο λαβών την ενίσχυση δεν κριθεί δικαιούχος από τις αρμόδιες επιτροπές κρατικής αρωγής ή το ποσό της επιχορήγησης, βάσει της εκτιμώμενης ζημίας, όπως αυτή καθορίζεται από τις αρμόδιες επιτροπές κρατικής αρωγής, είναι μικρότερο από το ποσό που έλαβε ο δικαιούχος, ως εφάπαξ έκτακτη οικονομική ενίσχυση επιχειρήσεων και μη κερδοσκοπικού χαρακτήρα φορέων έναντι επιχορήγησης για την αντιμετώπιση ζημιών του ν. 4797/2021, τότε το συνολικό ποσό ενίσχυσης ή το ποσό που υπερβαίνει το ποσό της δικαιούμενης επιχορήγησης, επιστρέφεται στο Ελληνικό Δημόσιο ως αχρεωστήτως καταβληθέν, εντόκως, από τη στιγμή που τέθηκε στη διάθεση του δικαιούχου και μέχρι την πραγματική επιστροφή του, και σε κάθε περίπτωση σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, εφαρμοζομένου κατά τα λοιπά του ΚΕΔΕ.
4. Η Ανεξάρτητη Αρχή Δημοσίων Εσόδων λαμβάνει όλα τα αναγκαία μέτρα, σύμφωνα με την κείμενη νομοθεσία, για την είσπραξη των αχρεωστήτως καταβληθέντων ποσών.
Άρθρο εξηκοστό έβδομο
Αφορολόγητο και ακατάσχετο των ενισχύσεων
προς τους πληγέντες
Η εφάπαξ έκτακτη οικονομική ενίσχυση για κτιριακές εγκαταστάσεις και κατοικίες φυσικών ή νομικών προσώπων έναντι στεγαστικής συνδρομής, η εφάπαξ έκτακτη οικονομική ενίσχυση φυσικών προσώπων για αποζημίωση οικοσκευής και η εφάπαξ έκτακτη οικονομική ενίσχυση επιχειρήσεων και μη κερδοσκοπικού χαρακτήρα φορέων έναντι επιχορήγησης για την αντιμετώπιση που καταβάλλεται στα πληγέντα φυσικά ή νομικά πρόσωπα ή τις πληγείσες νομικές οντότητες, επιχειρήσεις και μη κερδοσκοπικού χαρακτήρα φορείς που περιέρχονται ή περιήλθαν, προσωρινά ή μόνιμα, σε κατάσταση έκτακτης ανάγκης εξαιτίας του σεισμού που εκδηλώθηκε την 27η Σεπτεμβρίου 2021 σε περιοχές της Κρήτης, ορίζεται ως αφορολόγητη, μη εφαρμοζόμενης της παρ. 1 του άρθρου 47 του ν. 4172/2013 (Α΄167) σε περίπτωση διανομής ή κεφαλαιοποίησής της, ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκειται σε οποιαδήποτε κράτηση, τέλος ή εισφορά, συμπεριλαμβανομένης και της ειδικής εισφοράς αλληλεγγύης του άρθρου 43Α του ν. 4172/2013 (Α΄167), δεν δεσμεύεται και δεν συμψηφίζεται με βεβαιωμένα χρέη προς τη Φορολογική Διοίκηση και το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα και δεν υπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα.
Άρθρο εξηκοστό όγδοο
Παραχώρηση φερτών υλικών
σε Οργανισμούς Τοπικής Αυτοδιοίκησης
Κατά παρέκκλιση του άρθρου 200 του ν. 3463/2006 (Α΄114), για την κατασκευή κάθε απαιτούμενου δημοσίου έργου (έργα οδοποιίας, αντιπλημμυρικά, αντισεισμικά) στις πυρόπληκτες, πλημμυροπαθείς και σεισμόπληκτες περιοχές της χώρας, επιτρέπεται η απευθείας δωρεάν παραχώρηση στις Περιφέρειες και τους Δήμους των φερτών υλικών, τα οποία προκύπτουν κατά τις σχετικές εργασίες καθαρισμού των υδατορεμάτων, κατόπιν αίτησής τους και με τη σύμφωνη γνώμη της οικείας Κτηματικής Υπηρεσίας.
ΜΕΡΟΣ ΠΕΜΠΤΟ
ΕΝΑΡΞΗ ΙΣΧΥΟΣ
Άρθρο εξηκοστό ένατο
Έναρξη ισχύος
Η ισχύς του νόμου αυτού αρχίζει από τη δημοσίευσή του στην Εφημερίδα της Κυβερνήσεως, εκτός εάν ορίζεται διαφορετικά στις επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 2 Οκτωβρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																								



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 2 Οκτωβρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

