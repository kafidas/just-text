NOMOΣ ΥΠ’ ΑΡΙΘΜ. 4807	
Θεσμικό πλαίσιο τηλεργασίας, διατάξεις για το ανθρώπινο δυναμικό του δημοσίου τομέα και άλλες επείγουσες ρυθμίσεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’ ΤΗΛΕΡΓΑΣΙΑ ΣΤΟΝ ΔΗΜΟΣΙΟ ΤΟΜΕΑ
ΚΕΦΑΛΑΙΟ Α’ ΓΕΝΙΚΕΣ ΔΙΑΤΑΞΕΙΣ
Άρθρο 1 Σκοπός
Άρθρο 2 Αντικείμενο
Άρθρο 3 Ορισμοί
Άρθρο 4 Πεδίο εφαρμογής
ΚΕΦΑΛΑΙΟ Β’ ΑΡΧΕΣ ΤΗΣ ΤΗΛΕΡΓΑΣΙΑΣ - ΠΡΟΣΤΑΣΙΑ ΔΕΔΟΜΕΝΩΝ ΠΡΟΣΩΠΙΚΟΥ ΧΑΡΑΚΤΗΡΑ
Άρθρο 5 Αρχές τηλεργασίας
Άρθρο 6 Προστασία δεδομένων προσωπικού χαρακτήρα
Άρθρο 7 Οικειοθελής χαρακτήρας τηλεργασίας
ΚΕΦΑΛΑΙΟ Γ’ ΧΡΟΝΙΚΟ ΠΛΑΙΣΙΟ ΤΗΛΕΡΓΑΣΙΑΣ
Άρθρο 8 Χρονικά όρια τηλεργασίας
Άρθρο 9 Ποσοτικός περιορισμός τηλεργασίας
Άρθρο 10 Ωράριο τηλεργασίας
ΚΕΦΑΛΑΙΟ Δ’ ΕΚΤΕΛΕΣΗ ΤΗΛΕΡΓΑΣΙΑΣ
Άρθρο 11 Τόπος παροχής τηλεργασίας
Άρθρο 12 Σταθμός τηλεργασίας
ΚΕΦΑΛΑΙΟ Ε’ ΕΝΑΡΞΗ ΚΑΙ ΛΗΞΗ ΤΗΛΕΡΓΑΣΙΑΣ
Άρθρο 13 Καθορισμός θέσεων τηλεργασίας
Άρθρο 14 Διαδικασία έκδοσης απόφασης τηλεργασίας
Άρθρο 15 Περιεχόμενο απόφασης τηλεργασίας
Άρθρο 16 Περάτωση τηλεργασίας
ΚΕΦΑΛΑΙΟ ΣΤ’ ΔΙΚΑΙΩΜΑΤΑ ΚΑΙ ΥΠΟΧΡΕΩΣΕΙΣ
Άρθρο 17 Δικαιώματα και υποχρεώσεις τηλεργαζόμενων
Άρθρο 18 Αποσύνδεση τηλεργαζόμενου
Άρθρο 19 Εξουσιοδοτικές διατάξεις
ΜΕΡΟΣ Β’ ΔΙΑΤΑΞΕΙΣ ΑΝΘΡΩΠΙΝΟΥ ΔΥΝΑΜΙΚΟΥ ΔΗΜΟΣΙΟΥ ΤΟΜΕΑ, ΤΟΜΕΑ ΜΑΚΕΔΟΝΙΑΣ - ΘΡΑΚΗΣ ΤΟΥ ΥΠΟΥΡΓΕΙΟΥ ΕΣΩΤΕΡΙΚΩΝ ΚΑΙ Ο.Τ.Α.
Άρθρο 20 Αξιολόγηση απόδοσης προσωπικού - Άσκηση ένστασης - Τροποποίηση της περ. α) της παρ. 2 του άρθρου 16 και της παρ. 3 του άρθρου 20 του ν. 4369/2016
Άρθρο 21 Γραμματειακή υποστήριξη Δευτεροβάθμιου Πειθαρχικού Συμβουλίου - Τροποποίηση της παρ. 1 του άρθρου 146Α του ν. 3528/2007
Άρθρο 22 Αποδοχές δημοσιογράφων Ο.Τ.Α. - Τροποποίηση της παρ. 8 του άρθρου 163 του ν. 3584/2007
Άρθρο 23 Διορισμός στο Δημόσιο συγγενούς αποβιώσαντος υπαλλήλου - Τροποποίηση της παρ. 20 του άρθρου 14 του ν. 2266/1994
Άρθρο 24 Παρακολούθηση πειθαρχικών υποθέσεων
Άρθρο 25 Μισθώματα Ειδικού Φορέα 1007.207.0000000 του Υπουργείου Εσωτερικών
Άρθρο 26 Κίνητρα σε εργαζομένους Ο.Τ.Α. ορεινών και νησιωτικών περιοχών - Τροποποίηση της παρ. 1 του άρθρου 32 του ν. 4483/2017
Άρθρο 27 Ρυθμίσεις για την κινητικότητα των υπαλλήλων του Δημοσίου - Τροποποίηση της περ. α) της παρ. 2 και της παρ. 4 του άρθρου 4, της παρ. 5 του άρθρου 6 και των παρ. 4 και 5 του άρθρου 7 του ν. 4440/2016
Άρθρο 28 Μεταβατικές - Τελικές διατάξεις
Άρθρο 29 Θητεία αιρετών μελών Υπηρεσιακών Συμβουλίων
ΜΕΡΟΣ Γ’ ΔΙΑΤΑΞΕΙΣ ΕΘΝΙΚΗΣ ΣΧΟΛΗΣ ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΥΤΟΔΙΟΙΚΗΣΗΣ (Ε.Σ.Δ.Δ.Α.)
Άρθρο 30 Εισαγωγικός διαγωνισμός της Εθνικής Σχολής Δημόσιας Διοίκησης και Αυτοδιοίκησης - Αντικατάσταση των παρ. 2, 5, 10 και 12 του άρθρου 17 του
π.δ. 57/2007
Άρθρο 31 Στάδια εισαγωγικού διαγωνισμού της Ε.Σ.Δ.Δ.Α. - Αντικατάσταση του άρθρου 18 του π.δ. 57/2007
Άρθρο 32 Δήλωση προτίμησης - κατανομή σε Τμήματα - Τροποποίηση των παρ. 1 και 2 του άρθρου 19 του π.δ. 57/2007
Άρθρο 33 Μεταβατική διάταξη
ΜΕΡΟΣ Δ’ ΡΥΘΜΙΣΕΙΣ ΑΛΛΩΝ ΕΠΕΙΓΟΝΤΩΝ ΘΕΜΑΤΩΝ ΥΠΟΥΡΓΕΙΟΥ ΕΣΩΤΕΡΙΚΩΝ
Άρθρο 34 Απογραφή ακίνητης περιουσίας δημοτικών βρεφικών και παιδικών σταθμών - Τροποποίηση του άρθρου 53 του ν. 4735/2020
Άρθρο 35 έκτακτη ρύθμιση οφειλών προς Ο.Τ.Α. α’ βαθμού - Τροποποίηση της παρ. 1 του άρθρου 165 του ν. 4764/2020
Άρθρο 36 Προθεσμία και τρόπος υποβολής αίτησης ρύθμισης οφειλών προς ΟΤΑ α’ βαθμού - Τροποποίηση της παρ. 1 του άρθρου 166 του ν. 4764/2020
Άρθρο 37 Παρατάσεις μισθώσεων δημοτικών ακινήτων και κυλικείων - Τροποποίηση των παρ. 1 και 3 του άρθρου 49 του ν. 4795/2021
Άρθρο 38 Ειδικό Αναπτυξιακό Πρόγραμμα Οργανισμών Τοπικής Αυτοδιoίκησης (Ο.Τ.Α.) α’ και β’ βαθμού, Συνδέσμων Δήμων και των νομικών προσώπων των Ο.Τ.Α. - Τροποποίηση του άρθρου 69 του ν. 4509/2017
Άρθρο 39 Ρύθμιση θεμάτων επιχειρήσεων που συστήνονται για τη φιλοξενία του θεσμού «Πολιτιστική Πρωτεύουσα της ευρώπης» - Τροποποίηση της παρ. 2 του άρθρου 107 του ν. 3852/2010
Άρθρο 40 Κωδικοποίηση με προεδρικό διάταγμα των διατάξεων για τη χρηματοδότηση των πολιτικών κομμάτων και των συνασπισμών κομμάτων, των συνασπισμών κομμάτων και των υποψηφίων ή/και αιρετών της Βουλής των Ελλήνων και του Ευρωπαϊκού Κοινοβουλίου
Άρθρο 41 Παράταση θητείας οργάνων διοίκησης σωματείων, συλλόγων γονέων μαθητών πρωτοβάθμιας και δευτεροβάθμιας εκπαίδευσης και αθλητικών ενώσεων
ΜΕΡΟΣ Ε’ ΡΥΘΜΙΣΕΙΣ ΕΠΕΙΓΟΝΤΩΝ ΘΕΜΑΤΩΝ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΠΡΟΣΤΑΣΙΑΣ ΤΟΥ ΠΟΛΙΤΗ
Άρθρο 42 Ανανέωση θητείας και τοποθέτηση σε υπηρεσίες των Συνοριακών Φυλάκων ορισμένου χρόνου - Τροποποίηση των περ. β’ και ε’ της παρ. 1 του άρθρου 17 του ν. 4647/2019
Άρθρο 43 Μετονομασία υπηρεσιών και αρμοδιότητες Συνοριακών Φυλάκων - Τροποποίηση της παρ. 1 του άρθρου 1 του ν. 2622/1998
Άρθρο 44 Προσόντα Συνοριακών Φυλάκων - Τροποποίηση του άρθρου 3 του ν. 2622/1998
Άρθρο 45 Υπηρεσίες Συνοριακών Φυλάκων - Τροποποίηση της παρ. 2 του άρθρου 4 του ν. 2622/1998
Άρθρο 46 Προκαταρκτικές εξετάσεις για εισαγωγή στις Σχολές Αστυφυλάκων και Αξιωματικών - Τροποποίηση της παρ. 5 του άρθρου 1 του ν. 2226/1994
Άρθρο 47 Προκαταρκτικές εξετάσεις για κάλυψη των θέσεων ειδικών φρουρών - Τροποποίηση του τρίτου εδαφίου της παρ. 5 του άρθρου 9 του ν. 2734/1999
Άρθρο 48 Χορήγηση ειδικών αποζημιώσεων στους μαθητές των σχολών της Ελληνικής Αστυνομίας - Τροποποίηση του άρθρου 127 του ν. 4472/2017
Άρθρο 49 Παράταση συμβάσεων προσωπικού της Γενικής Γραμματείας Πολιτικής Προστασίας του Υπουργείου Προστασίας του Πολίτη
Άρθρο 50 Παράταση καταληκτικής ημερομηνίας μετατάξεων στη Γενική Γραμματεία Πολιτικής Προστασίας του Υπουργείου Προστασίας του Πολίτη - Τροποποίηση της παρ. 2 του άρθρου 39 του ν. 4760/2020
Άρθρο 51 Δοκιμασίες εισαγωγής στις Σχολές Δοκίμων Σημαιοφόρων Λιμενικού Σώματος - Ελληνικής Ακτοφυλακής και Δοκίμων Λιμενοφυλάκων - Τροποποίηση του πρώτου εδαφίου της περ. α) της παρ. 8 του άρθρου 79 του ν. 4504/2017
ΜΕΡΟΣ ΣΤ’ ΡΥΘΜΙΣΕΙΣ ΕΠΕΙΓΟΝΤΩΝ ΘΕΜΑΤΩΝ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΠΑΙΔΕΙΑΣ ΚΑΙ ΘΡΗΣΚΕΥΜΑΤΩΝ
Άρθρο 52 Εργαστήρια Δεξιοτήτων - Αντικατάσταση του άρθρου 1 του ν. 4692/2020
Άρθρο 53 Δραστηριότητες στην αγγλική γλώσσα στο νηπιαγωγείο - Αντικατάσταση της περ. γ’ της παρ. 9 του άρθρου 3 του ν. 1566/1985
Άρθρο 54 Κατανομή χρόνου διδακτικής ενότητας Εργαστηρίων Δεξιοτήτων στο πρόγραμμα σπουδών στο δημοτικό σχολείο και στο νηπιαγωγείο - Τροποποιήσεις του άρθρου 11 του π.δ. 79/2017
Άρθρο 55 Ρυθμίσεις για οργανικές θέσεις σε κλάδους του εκπαιδευτικού προσωπικού της πρωτοβάθμιας και δευτεροβάθμιας εκπαίδευσης
Άρθρο 56 Ρυθμίσεις για το σχολικό έτος 2020 - 2021 - Τροποποίηση του άρθρου 2 του π.δ. 79/2017
Άρθρο 57 Μεταβατικές ρυθμίσεις για το Εθνικό Σύστημα Επαγγελματικής Εκπαίδευσης, Κατάρτισης και Διά Βίου Μάθησης - Τροποποίηση του άρθρου 169 του ν. 4763/2020
Άρθρο 58 Παροχή υπηρεσιών ταφής μουσουλμάνων
Άρθρο 59 Εκκλησιαστικά ιδρύματα - Τροποποίηση της υποπαρ. 5 της παρ. 1 του άρθρου 68 του ν. 4235/2014
Άρθρο 60 Έναρξη ισχύος
ΜΕΡΟΣ Ζ’ ΡΥΘΜΙΣΕΙΣ ΕΠΕΙΓΟΝΤΩΝ ΘΕΜΑΤΩΝ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΥΓΕΙΑΣ
Άρθρο 61 Διαδικασία διάθεσης πλεονασματικού αποθέματος εμβολίων σε τρίτα κράτη - Τροποποίηση του άρθρου 53 του ν. 4764/2020
ΜΕΡΟΣ Η’ ΕΝΑΡΞΗ ΙΣΧΥΟΣ
Άρθρο 62 Έναρξη ισχύος
ΜΕΡΟΣ Α’
ΤΗΛΕΡΓΑΣΙΑ ΣΤΟΝ ΔΗΜΟΣΙΟ ΤΟΜΕΑ
ΚΕΦΑΛΑΙΟ Α’
ΓΕΝΙΚΕΣ ΔΙΑΤΑΞΕΙΣ
Άρθρο 1
Σκοπός
Σκοπός του παρόντος είναι η ρύθμιση του πλαισίου οργάνωσης και αποτελεσματικής εφαρμογής της τηλεργασίας στον δημόσιο τομέα, τόσο σε κανονικές όσο και σε έκτακτες συνθήκες, μέσω της αξιοποίησης των τεχνολογιών πληροφορικής και επικοινωνιών.
Άρθρο 2
Αντικείμενο
Αντικείμενο του παρόντος είναι ο προσδιορισμός της έννοιας και των βασικών αρχών της τηλεργασίας, ο καθορισμός του χρονικού πλαισίου και του τόπου παροχής της, καθώς και της διαδικασίας υποβολής του αιτήματος για τηλεργασία εκ μέρους των υπαλλήλων και της έκδοσης της σχετικής απόφασης και του περιεχομένου της.
Άρθρο 3
Ορισμοί
Για την εφαρμογή του παρόντος οι κάτωθι όροι έχουν την ακόλουθη έννοια:
α) Τηλεργασία: Μορφή οργάνωσης και εκτέλεσης εργασίας στο πλαίσιο της οποίας ο μόνιμος δημόσιος υπάλληλος ή ο υπάλληλος που απασχολείται με σχέση εργασίας ιδιωτικού δικαίου αορίστου ή ορισμένου χρόνου στον δημόσιο τομέα, συμπεριλαμβανομένων των απασχολούμενων με σύμβαση έμμισθης εντολής, εκτελεί τα καθήκοντά του χρησιμοποιώντας τις τεχνολογίες πληροφορικής και επικοινωνίας, εξ αποστάσεως.
β) Τηλεργαζόμενος: Ο παρέχων εξ αποστάσεως εργασία μόνιμος δημόσιος υπάλληλος ή υπάλληλος με σχέση εργασίας ιδιωτικού δικαίου αορίστου ή ορισμένου χρόνου, συμπεριλαμβανομένων των απασχολούμενων με σύμβαση έμμισθης εντολής, χρησιμοποιώντας τις τεχνολογίες πληροφορικής και επικοινωνίας.
γ) Φορέας: Περιλαμβάνει τη Γενική Κυβέρνηση, όπως ορίζεται στην περ. β) της παρ. 1 του άρθρου 14 του
ν. 4270/2014 (Α’ 143), τα εκτός αυτής νομικά πρόσωπα δημοσίου δικαίου, καθώς και τις εκτός αυτής δημόσιες επιχειρήσεις και οργανισμούς του Κεφαλαίου Α’ του
ν. 3429/2005 (Α’ 314).
Άρθρο 4
Πεδίο εφαρμογής
Στις διατάξεις του παρόντος υπάγονται οι μόνιμοι δημόσιοι υπάλληλοι και οι υπάλληλοι με σχέση εργασίας ιδιωτικού δικαίου αορίστου ή ορισμένου χρόνου, συμπεριλαμβανομένων των απασχολούμενων με σύμβαση έμμισθης εντολής, καθώς και οι αποσπασμένοι εκπαιδευτικοί που ασκούν διοικητικό έργο, εφόσον η φύση των καθηκόντων τους καθιστά εφικτή την εκτέλεσή τους μέσω τηλεργασίας. Εξαιρούνται του πεδίου εφαρμογής: α) οι ασκούντες καθήκοντα προϊσταμένου και β) το υπόλοιπο εκπαιδευτικό προσωπικό και οι εκπαιδευτές σε όλες τις δομές κάθε βαθμίδας εκπαίδευσης και κατάρτισης.
ΚΕΦΑΛΑΙΟ Β’
ΑΡΧΕΣ ΤΗΣ ΤΗΛΕΡΓΑΣΙΑΣ - ΠΡΟΣΤΑΣΙΑ
ΔΕΔΟΜΕΝΩΝ ΠΡΟΣΩΠΙΚΟΥ ΧΑΡΑΚΤΗΡΑ
Άρθρο 5
Αρχές τηλεργασίας
Οι αρχές που διέπουν τον θεσμό της τηλεργασίας είναι:
α) Οικειοθελής χαρακτήρας: Η τηλεργασία έχει οικειοθελή χαρακτήρα για τον τηλεργαζόμενο και δεν συνιστά υπηρεσιακή μεταβολή.
β) Αρχή της ίσης μεταχείρισης: Οι τηλεργαζόμενοι απολαύουν τα ίδια δικαιώματα και υπέχουν τις ίδιες υποχρεώσεις με τους εργαζόμενους με φυσική παρουσία υπαλλήλους, όπως ειδικότερα ορίζονται από τις κείμενες γενικές ή ειδικές διατάξεις και τις συλλογικές συμβάσεις εργασίας, όπου αυτές εφαρμόζονται.
γ) Προστασία προσωπικών δεδομένων: Ο φορέας πρέπει να λαμβάνει τα κατάλληλα τεχνικά και οργανωτικά μέτρα για τη διασφάλιση της προστασίας των δεδομένων προσωπικού χαρακτήρα που χρησιμοποιούνται και υποβάλλονται σε επεξεργασία από τον τηλεργαζόμενο στο πλαίσιο της εκτέλεσης των καθηκόντων του.
δ) Σεβασμός της ιδιωτικής ζωής: Ο φορέας σέβεται την ιδιωτική ζωή και το απόρρητο των επικοινωνιών του τηλεργαζόμενου. Σε περίπτωση, που τεθεί οποιοδήποτε είδος συστήματος παρακολούθησης του χρόνου εργασίας, αυτό πρέπει να επιβάλλεται από τις λειτουργικές ανάγκες του φορέα, να είναι ανάλογο του στόχου που υπηρετεί και να περιορίζεται στο πλαίσιο του επιδιωκόμενου σκοπού.
Άρθρο 6
Προστασία δεδομένων
προσωπικού χαρακτήρα
1. Ο φορέας, ως υπεύθυνος επεξεργασίας δεδομένων προσωπικού χαρακτήρα, προκειμένου να διασφαλίζεται το κατάλληλο επίπεδο ασφαλείας έναντι των κινδύνων για τα δεδομένα προσωπικού χαρακτήρα, εφαρμόζει τα κατάλληλα τεχνικά και οργανωτικά μέτρα, όπως ορίζονται από τον Γενικό Κανονισμό για την Προστασία Δεδομένων (Κανονισμός (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (L 119) και την εθνική νομοθεσία και ιδίως, τον
ν. 4624/2019 (Α’ 137).
2. Ο φορέας, με τη συνδρομή του Υπεύθυνου Προστασίας Δεδομένων, είναι υπεύθυνος να ενημερώνει επαρκώς, να εκπαιδεύει και να συνδράμει τους τηλεργαζόμενους στην εφαρμογή των διαδικασιών για την προστασία των προσωπικών δεδομένων.
3. Για την πρόσβαση στο δίκτυο, ο φορέας, ως υπεύθυνος επεξεργασίας δεδομένων: α) διασφαλίζει ότι υπάρχει δυνατότητα ασφαλούς απομακρυσμένης πρόσβασης σε πόρους πληροφοριακών συστημάτων του φορέα,
β) καθορίζει τους όρους και τις προϋποθέσεις σύμφωνα με τις οποίες επιτρέπεται η απομακρυσμένη πρόσβαση, γ) διασφαλίζει τη σύνδεση σε υπολογιστικά συστήματα του φορέα μέσω υπηρεσίας «απομακρυσμένης επιφάνειας εργασίας» μόνο μέσω σύνδεσης εικονικού ιδιωτικού δικτύου με κρυπτογραφημένη και προστατευμένη δρομολόγηση δεδομένων, δ) εγκαθιστά ασφαλές πρωτόκολλο ασύρματης σύνδεσης με ισχυρό κωδικό στη συσκευή τηλεργασίας που χρησιμοποιεί ο τηλεργαζόμενος, όταν ο τελευταίος συνδέεται στο διαδίκτυο μέσω ασύρματου δικτύου και ε) διασφαλίζει ότι αποφεύγεται η χρήση αρχείων με δεδομένα προσωπικού χαρακτήρα σε υπηρεσίες προσωπικής διαδικτυακής αποθήκευσης των τηλεργαζόμενων.
4. Ο τηλεργαζόμενος υποχρεούται να κάνει αποκλειστική χρήση του επίσημου ηλεκτρονικού ταχυδρομείου του φορέα κατά την εκτέλεση της τηλεργασίας.
5. Για τη χρήση τερματικής συσκευής και αποθηκευτικών μέσων, με επιμέλεια του φορέα εγκαθίσταται στην τεχνολογική συσκευή της τηλεργασίας σύστημα εναντίον των ιών (antivirus) και «τείχος προστασίας» (firewall). Ο φορέας επιμελείται: α) την τακτική ενημέρωση των προαναφερόμενων συστημάτων, β) την εγκατάσταση των πλέον πρόσφατων ενημερώσεων του λογισμικού εφαρμογών και του λειτουργικού συστήματος στη συσκευή της τηλεργασίας, γ) τη χρήση των πλέον πρόσφατων εκδόσεων προγραμμάτων πλοήγησης στο διαδίκτυο από τον τηλεργαζόμενο με τη μη τήρηση ιστορικού ή τη διαγραφή του μετά το πέρας της τηλεργασίας, δ) τον διαχωρισμό των δεδομένων προσωπικού χαρακτήρα τα οποία αφορούν την τηλεργασία στη συσκευή της τηλεργασίας, και ε) τη χρήση διαδικασιών κατάλληλης κρυπτογράφησης και διαδικασιών λήψης αντιγράφων αρχείων που περιέχουν δεδομένα προσωπικού χαρακτήρα.
6. Με την επιφύλαξη του δευτέρου εδαφίου, δεν επιτρέπεται η χρήση συστημάτων λήψης και εγγραφής κινούμενων εικόνων του τηλεργαζόμενου (κάμερα) που είναι ενσωματωμένα στη συσκευή τηλεργασίας, κατά τη διενέργεια τηλεδιασκέψεων και για τον έλεγχο της απόδοσης του τηλεργαζόμενου. Αν τεθεί σε λειτουργία οποιοδήποτε σύστημα, αυτό πρέπει να επιβάλλεται από τις λειτουργικές ανάγκες της εργασίας που παρέχει ο φορέας και να περιορίζεται στο πλαίσιο του επιδιωκόμενου σκοπού.
7. Για την πραγματοποίηση τηλεδιασκέψεων, ο φορέας χρησιμοποιεί πλατφόρμες που υποστηρίζουν υπηρεσίες ασφαλείας, όπως κρυπτογράφηση και προστασία του συνδέσμου της προγραμματισμένης τηλεδιάσκεψης.
8. Σε περίπτωση που ο φορέας, ως υπεύθυνος επεξεργασίας δεδομένων προσωπικού χαρακτήρα, δεν διασφαλίζει κατ’ ελάχιστον τις προδιαγραφές των ως άνω παραγράφων, η τηλεργασία δεν αρχίζει ή διακόπτεται.
9. Πριν την έναρξη της τηλεργασίας, με ευθύνη του φορέα, διενεργείται εκτίμηση αντικτύπου σχετικά με την προστασία δεδομένων προσωπικού χαρακτήρα.
Άρθρο 7
Οικειοθελής χαρακτήρας τηλεργασίας
1. Ο χαρακτήρας της τηλεργασίας είναι οικειοθελής για τον τηλεργαζόμενο.
2. Κατ’ εξαίρεση, σε περίπτωση κινδύνου υγείας του υπαλλήλου, καθώς και σε περιπτώσεις υπαλλήλων με μόνιμα ή πρόσκαιρα προβλήματα υγείας, εφόσον η φύση των καθηκόντων του καθιστά εφικτή την εκτέλεσή τους μέσω τηλεργασίας, σύμφωνα με τα ειδικότερα οριζόμενα στην απόφαση του άρθρου 13, ο φορέας οφείλει να αποδεχθεί το αίτημα του υπαλλήλου για τηλεργασία, εκτός αν συντρέχει ειδικός και σπουδαίος λόγος για την απόρριψή του, τον οποίο ο φορέας οφείλει να εκθέσει και να αιτιολογήσει εγγράφως προς τον υπάλληλο.
3. Σε περίπτωση κινδύνου της δημόσιας υγείας και εκτάκτων συνθηκών και αναγκών, ο υπάλληλος οφείλει να αποδεχθεί την πρόταση του φορέα για τηλεργασία για τον απαιτούμενο χρόνο μέχρι την άρση των εν λόγω συνθηκών.
ΚΕΦΑΛΑΙΟ Γ’
ΧΡΟΝΙΚΟ ΠΛΑΙΣΙΟ ΤΗΛΕΡΓΑΣΙΑΣ
Άρθρο 8
Χρονικά όρια τηλεργασίας
1. Η τηλεργασία παρέχεται σε καθορισμένες ημέρες ανά εβδομάδα και μήνα εκάστου ημερολογιακού έτους, οι οποίες καθορίζονται ειδικότερα στην απόφαση του άρθρου 13.
2. Η τηλεργασία δεν μπορεί να υπερβαίνει συνολικά τις σαράντα τέσσερις (44) εργάσιμες ημέρες ανά ημερολογιακό έτος. Οι εν λόγω ημέρες λαμβάνονται υποχρεωτικά εντός του χρονικού διαστήματος των τριών (3) μηνών, για το οποίο εκδίδεται η απόφαση του άρθρου 13.
3. Δεν επιτρέπεται η παροχή τηλεργασίας κατά το χρονικό διάστημα από 15 Ιουλίου έως 31 Αυγούστου εκάστου ημερολογιακού έτους.
4. Το παρόν δεν εφαρμόζεται στις περιπτώσεις των παρ. 2 και 3 του άρθρου 7.
Άρθρο 9
Ποσοτικός περιορισμός τηλεργασίας
1. Το μέγιστο ποσοστό των υπαλλήλων ανά Διεύθυνση του φορέα που δύναται να απασχολείται μέσω τηλεργασίας, δεν μπορεί να υπερβαίνει ποσοστό είκοσι πέντε τοις εκατό (25%) επί του συνόλου των υπαλλήλων της εν λόγω Διεύθυνσης των οποίων η φύση των καθηκόντων καθιστά εφικτή την εκτέλεσή τους μέσω τηλεργασίας. Το προηγούμενο εδάφιο εφαρμόζεται αναλόγως στην περίπτωση Αυτοτελών Τμημάτων, για το χρονικό διάστημα για το οποίο εκδίδεται η απόφαση του άρθρου 13.
2. Το παρόν δεν εφαρμόζεται στην περίπτωση της παρ. 3 του άρθρου 7.
Άρθρο 10
Ωράριο τηλεργασίας
Ο τηλεργαζόμενος εκτελεί τα καθήκοντά του μέσα στον χρόνο που ορίζεται από τις κείμενες γενικές ή ειδικές διατάξεις εντός του ωραρίου λειτουργίας του φορέα όπου υπηρετεί.
ΚΕΦΑΛΑΙΟ Δ’
ΕΚΤΕΛΕΣΗ ΤΗΛΕΡΓΑΣΙΑΣ
Άρθρο 11
Τόπος παροχής τηλεργασίας
1. Η τηλεργασία μπορεί να παρασχεθεί από την οικία του τηλεργαζόμενου ή από οποιονδήποτε άλλο σταθερό χώρο εκτός των εγκαταστάσεων του φορέα όπου υπηρετεί και εντός των συνόρων των κρατών μελών του Συμβουλίου της ευρώπης, υπό την προϋπόθεση έγκρισης από το αρμόδιο όργανο της Διεύθυνσης του φορέα σύμφωνα με το άρθρο 14.
2. Ο υπάλληλος οφείλει να διασφαλίσει, ότι ο επιλεγόμενος χώρος πληροί τις ελάχιστες απαιτούμενες προδιαγραφές που καθιστούν εφικτή την απρόσκοπτη και αποτελεσματική εκτέλεση των καθηκόντων του μέσω τηλεργασίας και συνάδει με τους γενικούς κανόνες πρόληψης, υγιεινής και ασφάλειας. Με την παροχή τηλεργασίας τεκμαίρεται, ότι ο τηλεργαζόμενος τηρεί όλους τους κανόνες περί υγιεινής και ασφάλειας και ότι, ο χώρος τηλεργασίας πληροί τις παραπάνω προδιαγραφές.
Άρθρο 12
Σταθμός Τηλεργασίας
1. Η υπηρεσία του φορέα που είναι αρμόδια για την παροχή εξοπλισμού και την πληροφοριακή υποστήριξη, προμηθεύει τον υπάλληλο με τον απαραίτητο και κατάλληλο για την αποτελεσματική εκτέλεση των καθηκόντων του μέσω τηλεργασίας, τηλεπικοινωνιακό εξοπλισμό και τεχνολογική συσκευή (εφεξής «Σταθμός Τηλεργασίας») και παρέχει υποστήριξη για την εγκατάστασή του, εφόσον τούτο είναι επιθυμητό από τον υπάλληλο. Εφόσον, ο φορέας δεν έχει τη δυνατότητα να παράσχει Σταθμό Τηλεργασίας, ο υπάλληλος δύναται, εφόσον το επιθυμεί, να κάνει χρήση του προσωπικού του τεχνολογικού εξοπλισμού.
2. Ο φορέας επιβαρύνεται με το κόστος συντήρησης και τυχόν αναβάθμισης του Σταθμού Τηλεργασίας και ευθύνεται για την αντικατάστασή του σε περίπτωση βλάβης ή καταστροφής του, εφόσον διαπιστωθεί ότι η βλάβη ή η καταστροφή δεν οφείλεται σε δόλο ή βαριά αμέλεια του τηλεργαζόμενου.
3. Ο Σταθμός Τηλεργασίας που παρέχει ο φορέας χρησιμοποιείται από τον υπάλληλο αποκλειστικά και μόνο στο πλαίσιο άσκησης των καθηκόντων του.
4. O φορέας παρέχει στον τηλεργαζόμενο οδηγίες για τη χωροθέτηση και κατάλληλη διαμόρφωση του Σταθμού Τηλεργασίας, ώστε να διασφαλίζονται σε κάθε περίπτωση οι ελάχιστες προϋποθέσεις εργονομίας και ασφάλειας.
ΚΕΦΑΛΑΙΟ Ε’
ΕΝΑΡΞΗ ΚΑΙ ΛΗΞΗ ΤΗΛΕΡΓΑΣΙΑΣ
Άρθρο 13
Καθορισμός θέσεων τηλεργασίας
Στην αρχή κάθε ημερολογιακού τριμήνου ή σε συντομότερα χρονικά διαστήματα σε περιπτώσεις εκτάκτων συνθηκών και αναγκών, ο Προϊστάμενος της κάθε Διεύθυνσης ή του κάθε Αυτοτελούς Τμήματος του φορέα, λαμβάνοντας υπόψη τις υπηρεσιακές ανάγκες και την εύρυθμη λειτουργία του φορέα, καθώς και τη φύση των καθηκόντων των υπαλλήλων του, η εκτέλεση των οποίων δύναται να πραγματοποιηθεί μέσω τηλεργασίας, με απόφασή του, καθορίζει τις θέσεις εργασίας που είναι επιλέξιμες για τηλεργασία, καθώς και κάθε άλλη λεπτομέρεια για την εφαρμογή της. Η ως άνω απόφαση τελεί υπό την έγκριση του οικείου Προϊσταμένου του οργάνου του προηγούμενου εδαφίου, ο οποίος αποφαίνεται σχετικώς εντός προθεσμίας πέντε (5) ημερών από την γνωστοποίησή της σε αυτόν.
Άρθρο 14
Διαδικασία έκδοσης απόφασης τηλεργασίας
1. Ο υπάλληλος που επιθυμεί να τηλεργαστεί, υποβάλλει έγγραφο αίτημα στον Προϊστάμενο της Διεύθυνσης του φορέα όπου υπηρετεί. Στο αίτημα του υπαλλήλου αναφέρονται: α) ο αριθμός των ημερών και το συνολικό χρονικό διάστημα που επιθυμεί να τηλεργαστεί επί τη βάσει των χρονικών ορίων που τίθενται στο άρθρο 8 και στην απόφαση του άρθρου 13 και β) η διεύθυνση του τόπου παροχής της τηλεργασίας. Στο αίτημα ο υπάλληλος δηλώνει αν επιθυμεί να λάβει Σταθμό Τηλεργασίας και δύναται να προτείνει, κατ’ εξαίρεση, διαφορετικές ώρες έναρξης και λήξης του νόμιμου ωραρίου απασχόλησής του εντός του ωραρίου λειτουργίας της Διεύθυνσης όπου υπηρετεί.
2. Ο Προϊστάμενος της κάθε Διεύθυνσης του φορέα, λαμβάνοντας υπόψη τις υπηρεσιακές ανάγκες, την εύρυθμη λειτουργία της υπηρεσίας και τα καθήκοντα του υπαλλήλου, ύστερα από εισήγηση του οικείου Προϊσταμένου του εκάστοτε Τμήματος, γνωστοποιεί, εγγράφως ή με ηλεκτρονικά μέσα, προς τον υπάλληλο την απόφασή του επί του αιτήματός του εντός προθεσμίας δέκα (10) ημερών από την υποβολή του. Με την παρέλευση άπρακτης της ως άνω προθεσμίας, το αίτημα θεωρείται ότι έχει απορριφθεί.
3. Ο Προϊστάμενος της κάθε Διεύθυνσης του φορέα κοινοποιεί τις αποφάσεις επί των αιτημάτων για τηλεργασία στον άμεσα Προϊστάμενό του και στον Προϊστάμενο της αρμόδιας μονάδας για ζητήματα ανθρωπίνου δυναμικού που συντονίζει και ελέγχει την ορθή εφαρμογή της διαδικασίας.
4. Για τα αυτοτελή Τμήματα του φορέα που δεν ανήκουν σε Διευθύνσεις, τις αρμοδιότητες του Προϊσταμένου της Διεύθυνσης ασκεί ο Προϊστάμενος για τα θέματα προσωπικού.
Άρθρο 15
Περιεχόμενο απόφασης τηλεργασίας
Σε περίπτωση αποδοχής του αιτήματος περί τηλεργασίας, γνωστοποιείται εγγράφως στον τηλεργαζόμενο το σύνολο των εξής πληροφοριών:
α) ο τόπος παροχής της τηλεργασίας,
β) τα χρονικά όρια της τηλεργασίας δυνάμει των άρθρων 10 και 14,
γ) ο αναγκαίος για την παροχή της τηλεργασίας εξοπλισμός (Σταθμός Τηλεργασίας), οι όροι χρήσης αυτού και τα στοιχεία της αρμόδιας υπηρεσίας τεχνικής υποστήριξης, οι περιορισμοί στη χρήση του και οι κυρώσεις σε περίπτωση παραβίασης αυτών,
δ) ο τρόπος και τα μέσα ελέγχου και καταγραφής του ημερήσιου χρόνου εργασίας, εφόσον συντρέχει τέτοια περίπτωση,
ε) οι κανόνες που πρέπει να τηρούνται όσον αφορά την ασφάλεια του συστήματος πληροφοριών και την προστασία δεδομένων προσωπικού χαρακτήρα.
Άρθρο 16
Περάτωση τηλεργασίας
Η τηλεργασία δύναται να περατωθεί κατόπιν σχετικού αιτήματος του τηλεργαζόμενου και υπό την προϋπόθεση αποδοχής του από το αρμόδιο όργανο του άρθρου 13 ή από τον φορέα ύστερα από έγγραφη προειδοποίηση πέντε (5) εργασίμων ημερών.
ΚΕΦΑΛΑΙΟ ΣΤ’
ΔΙΚΑΙΩΜΑΤΑ ΚΑΙ ΥΠΟΧΡΕΩΣΕΙΣ
Άρθρο 17
Δικαιώματα και υποχρεώσεις τηλεργαζόμενων
1. Οι τηλεργαζόμενοι απολαμβάνουν τα ίδια δικαιώματα και υπέχουν τις ίδιες υποχρεώσεις με τους υπαλλήλους που εκτελούν τα καθήκοντά τους με φυσική παρουσία στις εγκαταστάσεις του φορέα.
2. Οι τηλεργαζόμενοι οφείλουν να διασφαλίζουν ότι πληρούνται οι γενικοί κανόνες πρόληψης και ασφάλειας των άρθρων 5 και 6 του Γενικού Κανονισμού για την Προστασία Δεδομένων [Κανονισμός (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (L 119)], ώστε να αποφεύγεται η πρόσβαση στο φυσικό και ηλεκτρονικό αρχείο που διαχειρίζονται από μη εξουσιοδοτημένους χρήστες.
3. Κατά τα λοιπά εφαρμόζονται οι κείμενες διατάξεις αναφορικά με την υποχρέωση εχεμύθειας για γεγονότα ή πληροφορίες των οποίων ο τηλεργαζόμενος λαμβάνει γνώση κατά την εκτέλεση των καθηκόντων του ή επ’ ευκαιρία αυτής.
4. Ο τηλεργαζόμενος οφείλει να εκτελεί τα καθήκοντά του με γνώμονα τη διασφάλιση του δημοσίου συμφέροντος και τη βέλτιστη παροχή υπηρεσιών προς τον πολίτη.
Άρθρο 18
Αποσύνδεση τηλεργαζόμενου
Μετά το πέρας του ωραρίου του ο τηλεργαζόμενος αποσυνδέεται από τα μέσα πληροφορικής και επικοινωνίας που χρησιμοποιεί για την εκτέλεση των καθηκόντων του.
Άρθρο 19
Εξουσιοδοτικές διατάξεις
1. Με διάταγμα, που εκδίδεται ύστερα από πρόταση των Υπουργών Εσωτερικών, Ψηφιακής Διακυβέρνησης και Δικαιοσύνης και κατόπιν γνώμης της Αρχής Προστασίας Δεδομένων Προσωπικού Χαρακτήρα, μέσα σε έξι (6) μήνες από τη δημοσίευση του παρόντος, ρυθμίζονται ειδικότερα τα θέματα προστασίας των προσωπικών δεδομένων, όπως ορίζονται στο Κεφάλαιο Β’. Με το ίδιο διάταγμα, δύναται να εξειδικεύονται περαιτέρω τα κατάλληλα τεχνικά και οργανωτικά μέτρα ασφαλείας για την προστασία των δεδομένων των τηλεργαζομένων και τρίτων φυσικών προσώπων, οι υποχρεώσεις των υπευθύνων επεξεργασίας δεδομένων και κάθε άλλη αναγκαία λεπτομέρεια για την προστασία των δεδομένων κατά την εκτέλεση της τηλεργασίας. Η Αρχή Προστασίας Δεδομένων Προσωπικού Χαρακτήρα εκδίδει τη γνώμη της εντός αποκλειστικής προθεσμίας δεκαπέντε (15) ημερών από την αποστολή σε αυτήν του σχεδίου προεδρικού διατάγματος από το επισπεύδον Υπουργείο. Η άπρακτη παρέλευση της ως άνω προθεσμίας δεν κωλύει την έκδοση του προεδρικού διατάγματος.
2. Με κοινή απόφαση των Υπουργών Εσωτερικών, Προστασίας του Πολίτη και του κατά περίπτωση αρμοδίου Υπουργού, δύναται να εξειδικεύονται οι κίνδυνοι για τη δημόσια υγεία και οι έκτακτες συνθήκες και ανάγκες της παρ. 3 του άρθρου 7 που επιβάλλουν ως μέσο πρόληψης και διασφάλισης της δημόσιας υγείας και προστασίας των πολιτών την εφαρμογή της τηλεργασίας και δύναται να καθορίζεται το χρονικό διάστημα, καθώς και το ποσοστό των υπαλλήλων του φορέα που θα κληθούν να εκτελέσουν τα καθήκοντά τους υπό καθεστώς τηλεργασίας.
3. Με κοινή απόφαση των Υπουργών Εσωτερικών και Υγείας, εξειδικεύονται τα αναφερόμενα στην παρ. 2 του άρθρου 7 προβλήματα υγείας και δύναται να καθορίζονται τα χρονικά όρια τηλεργασίας για τους έχοντες μόνιμα ή πρόσκαιρα προβλήματα υγείας. Στην ίδια απόφαση δύνανται να καθορίζονται τα δικαιολογητικά που απαιτείται να προσκομίζονται ανά περίπτωση, καθώς και η τυχόν διαδικασία αξιολόγησης και πιστοποίησης των εν λόγω προβλημάτων υγείας.
4. Με απόφαση του Υπουργού Εσωτερικών δύνανται, σε περιόδους εκτάκτων συνθηκών, να τροποποιηθούν τα χρονικά διαστήματα έκδοσης των αποφάσεων του φορέα που σχετίζονται με την επιλεξιμότητα των θέσεων εργασίας που καθιστούν εφικτή την εκτέλεσή της υπό καθεστώς τηλεργασίας.
5. Με απόφαση του Υπουργού Εσωτερικών, ύστερα από αιτιολογημένο αίτημα του φορέα ή με απόφαση του επικεφαλής Ανεξάρτητης Αρχής δύναται να αυξάνεται το αναφερόμενο στο άρθρο 9 ποσοτικό όριο των υπαλλήλων ανά Διεύθυνση ή Αυτοτελές Τμήμα του εκάστοτε φορέα που μπορούν να τηλεργαστούν και το οποίο, σε κάθε περίπτωση, δεν μπορεί να ξεπερνά ποσοστό πενήντα τοις εκατό (50%) επί του συνόλου των υπαλλήλων της εν λόγω οργανικής μονάδας, των οποίων η φύση των καθηκόντων καθιστά εφικτή την εκτέλεσή τους μέσω τηλεργασίας.
6. Με απόφαση του Υπουργού Εσωτερικών και του κατά περίπτωση αρμοδίου Υπουργού ή με απόφαση του επικεφαλής Ανεξάρτητης Αρχής ρυθμίζονται οι λεπτομέρειες εφαρμογής και ιδίως, τα τεχνικά, οργανωτικά και διαδικαστικά πρότυπα για τη διαχείριση της τηλεργασίας από τις υπηρεσίες με γνώμονα τη μείωση του σχετικού διοικητικού βάρους.
ΜΕΡΟΣ Β’
ΔΙΑΤΑΞΕΙΣ ΑΝΘΡΩΠΙΝΟΥ ΔΥΝΑΜΙΚΟΥ ΔΗΜΟΣΙΟΥ ΤΟΜΕΑ, ΤΟΜΕΑ ΜΑΚΕΔΟΝΙΑΣ - ΘΡΑΚΗΣ
ΤΟΥ ΥΠΟΥΡΓΕΙΟΥ ΕΣΩΤΕΡΙΚΩΝ ΚΑΙ Ο.Τ.Α.
Άρθρο 20
Αξιολόγηση απόδοσης προσωπικού - Άσκηση
ένστασης - Τροποποίηση της περ. α) της παρ. 2
του άρθρου 16 και της παρ. 3 του άρθρου 20
του ν. 4369/2016
1. Το πρώτο εδάφιο της περ. α) της παρ. 2 του άρθρου 16 του ν. 4369/2016 (Α’ 33) αντικαθίσταται με δύο νέα εδάφια και η περ. α) διαμορφώνεται ως εξής:
«α) Η αξιολόγηση της απόδοσης του προσωπικού πραγματοποιείται κάθε έτος. Το χρονικό διάστημα διενέργειας της ετήσιας αξιολόγησης καθορίζεται με απόφαση του Υπουργού Εσωτερικών. Η ηλεκτρονική διεξαγωγή της διαδικασίας αξιολόγησης των υπαλλήλων και των Προϊσταμένων οργανικών μονάδων διενεργείται μέσω ειδικής πλατφόρμας, που εντάσσεται στο Μητρώο Ανθρώπινου Δυναμικού του Ελληνικού Δημοσίου.».
2. Η παρ. 3 του άρθρου 20 του ν. 4369/2016 αντικαθίσταται ως εξής:
«3. Οι ενστάσεις ασκούνται μέσα σε αποκλειστική προθεσμία δώδεκα (12) ημερών από τη γνωστοποίηση της έκθεσης στον υπάλληλο. Οι ενστάσεις υποβάλλονται μέσω της ηλεκτρονικής εφαρμογής αξιολόγησης. Στην περίπτωση υποβολής της ένστασης εγγράφως στην οικεία Διεύθυνση Διοικητικού/Προσωπικού, αυτή την προωθεί στην αρμόδια Ειδική Επιτροπή Αξιολόγησης.».
Άρθρο 21
Γραμματειακή υποστήριξη Δευτεροβάθμιου Πειθαρχικού Συμβουλίου - Τροποποίηση της παρ. 1 του άρθρου 146Α του ν. 3528/2007
Το εδάφιο μετά την περ. ε) της παρ. 1 του άρθρου 146Α του ν. 3528/2007 (Α’ 26) αντικαθίσταται και μεταφέρεται μετά την περ. ζ) της παρ. 1, η οποία διαμορφώνεται ως εξής:
«1. Το Δευτεροβάθμιο Πειθαρχικό Συμβούλιο συγκροτείται με απόφαση του Υπουργού Εσωτερικών, λειτουργεί σε τρία τμήματα και αποτελείται από:
α) έναν (1) Αντιπρόεδρο του Νομικού Συμβουλίου του Κράτους, ως Πρόεδρο, που υποδεικνύεται από τον Πρόεδρο του Νομικού Συμβουλίου του Κράτους,
β) έξι (6) Νομικούς Συμβούλους του Κράτους με ισάριθμους αναπληρωτές τους, που υποδεικνύονται από τον Πρόεδρο του Νομικού Συμβουλίου του Κράτους,
γ) δύο (2) εν ενεργεία Προϊσταμένους Γενικών Διευθύνσεων του Υπουργείου Εσωτερικών με δύο (2) αναπληρωτές τους εν ενεργεία Προϊσταμένους Γενικών Διευθύνσεων ή Διευθύνσεων του ίδιου Υπουργείου,
δ) τον Προϊστάμενο της Γενικής Διεύθυνσης που είναι αρμόδια για θέματα προσωπικού του Υπουργείου στο οποίο υπάγεται η υπηρεσία ή το οποίο εποπτεύει την υπηρεσία ή το ν.π.δ.δ. όπου διαπράχθηκε το πειθαρχικό παράπτωμα, με αναπληρωτή του άλλον Προϊστάμενο Γενικής Διεύθυνσης ή Διεύθυνσης του ίδιου ως άνω Υπουργείου, οριζόμενους πριν από την έναρξη της θητείας με απόφαση του οικείου Υπουργού. Όταν η πειθαρχική υπόθεση αφορά υπάλληλο Περιφέρειας, στο Συμβούλιο μετέχει ο Προϊστάμενος Γενικής Διεύθυνσης της Περιφέρειας Αττικής, που είναι αρμόδιος για θέματα προσωπικού, οριζόμενος με απόφαση του Περιφερειάρχη Αττικής. Προκειμένου για υπαλλήλους Αποκεντρωμένης Διοίκησης ή ν.π.δ.δ., που εποπτεύονται από τον Γενικό Γραμματέα Αποκεντρωμένης Διοίκησης στο Δευτεροβάθμιο Πειθαρχικό Συμβούλιο μετέχει Προϊστάμενος Γενικής Διεύθυνσης με τον αναπληρωτή του Προϊστάμενο Γενικής Διεύθυνσης ή Διεύθυνσης του Υπουργείου Εσωτερικών και
ε) δύο (2) Προϊσταμένους Γενικών Διευθύνσεων Δήμων από τις Περιφερειακές Ενότητες της Περιφέρειας Αττικής, πλην της Περιφερειακής Ενότητας Νήσων, με τους αναπληρωτές τους, οι οποίοι υποδεικνύονται από τον Πρόεδρο του Δευτεροβάθμιου Πειθαρχικού Συμβουλίου, ύστερα από κλήρωση, κατ’ ανάλογη εφαρμογή της παρ. 9 του άρθρου 146Β,
στ) δύο (2) εκπροσώπους της Α.Δ.Ε.Δ.Υ. με τους αναπληρωτές τους, οι οποίοι είναι μόνιμοι υπάλληλοι δημοσίων υπηρεσιών, νομικών προσώπων δημοσίου δικαίου ή Περιφερειών και οι οποίοι υποδεικνύονται με απόφαση της εκτελεστικής επιτροπής της Α.Δ.Ε.Δ.Υ.. Αν η Α.Δ.Ε.Δ.Υ. δεν υποδείξει μέσα σε προθεσμία είκοσι (20) ημερών από την περιέλευση σε αυτήν εγγράφου ερωτήματος του Υπουργού Εσωτερικών, η συγκρότηση του οργάνου είναι νόμιμη και χωρίς τη συμμετοχή των μελών αυτών,
ζ) δύο (2) εκπροσώπους της Π.Ο.Ε. - Ο.Τ.Α. με τους αναπληρωτές τους, οι οποίοι είναι μόνιμοι υπάλληλοι Δήμων και οι οποίοι υποδεικνύονται με απόφαση της εκτελεστικής επιτροπής της Π.Ο.Ε. - Ο.Τ.Α.. Αν η Π.Ο.Ε. - Ο.Τ.Α. δεν υποδείξει μέσα σε προθεσμία είκοσι (20) ημερών από την περιέλευση σε αυτήν εγγράφου ερωτήματος του Υπουργού Εσωτερικών, η συγκρότηση του οργάνου είναι νόμιμη και χωρίς τη συμμετοχή των μελών αυτών.
Γραμματέας των τριών τμημάτων είναι υπάλληλος, κατηγορίας ΠΕ της Γενικής Διεύθυνσης Ανθρώπινου Δυναμικού Δημοσίου Τομέα του Υπουργείου Εσωτερικών, που ορίζεται με τρεις αναπληρωτές υπαλλήλους, κατηγορίας ΠΕ, της ίδιας Γενικής Διεύθυνσης με την απόφαση ορισμού μελών.».
Άρθρο 22
Αποδοχές δημοσιογράφων Ο.Τ.Α. - Τροποποίηση της παρ. 8 του άρθρου 163
του ν. 3584/2007
Στο τέλος της παρ. 8 του άρθρου 163 του ν. 3584/2007 (Α’ 143) προστίθενται εδάφια ως εξής:
«Στις περιπτώσεις που για τις θέσεις της παρ. 1 προσλαμβάνονται δημοσιογράφοι, αυτοί αμείβονται σύμφωνα με τα οριζόμενα στην παρ. 1 του άρθρου 22 του ν. 4354/2015 (Α’ 176) και τις κατ’ εξουσιοδότηση εκδοθείσες πράξεις περί αποδοχών δημοσιογράφων, εφόσον συνεχίζουν να απασχολούνται ως δημοσιογράφοι. Το παρόν καταλαμβάνει και όσους απασχολούνται ήδη στις θέσεις αυτές.».
Άρθρο 23
Διορισμός στο Δημόσιο συγγενούς αποβιώσαντος υπαλλήλου - Τροποποίηση
της παρ. 20 του άρθρου 14 του ν. 2266/1994
Η παρ. 20 του άρθρου 14 του ν. 2266/1994 (Α’ 218) αντικαθίσταται ως εξής:
«20. Όταν εργαζόμενος στο Δημόσιο ή στον ευρύτερο δημόσιο τομέα, με τον τρόπο που αυτός προσδιορίζεται στην παρ. 1 του άρθρου 2 του ν. 4765/2021 (Α’ 6), αποβιώσει κατά και εξαιτίας της εκτέλεσης υπηρεσιακού του καθήκοντος, τότε δύναται ένα (1) μέλος της οικογένειας του θανόντος μέχρι πρώτου βαθμού συγγενείας με αυτόν ή αδελφός ή αδελφή ή σύζυγός του ή το πρόσωπο με το οποίο είχε συνάψει σύμφωνο συμβίωσης, να διορίζεται στο Δημόσιο ή ευρύτερο δημόσιο τομέα σε κενή οργανική θέση ανάλογη των προσόντων που διαθέτει ο διοριζόμενος. Η αίτηση διορισμού πρέπει να υποβληθεί μέσα σε αποκλειστική προθεσμία πέντε (5) ετών από την ημερομηνία του θανάτου ή από τη συμπλήρωση του νόμιμου ορίου ηλικίας για διορισμό ή από την εκπλήρωση των στρατιωτικών υποχρεώσεων. Για την άσκηση του δικαιώματος αυτού προηγούνται κατά σειρά: α) ο/η σύζυγος του θανόντος ή το πρόσωπο με το οποίο ο θανών είχε συνάψει σύμφωνο συμβίωσης, β) τα τέκνα του θανόντος, γ) οι γονείς του θανόντος, δ) τα αδέρφια του θανόντος. Μεταξύ συγγενών που εμπίπτουν στην ίδια περίπτωση, προηγείται ο μεγαλύτερος σε ηλικία βάσει της ημερομηνίας γέννησης. Η αίτηση συνοδεύεται από αμετάκλητη δήλωση παραίτησης των λοιπών δικαιούχων που τυχόν προηγούνται, από το δικαίωμα διορισμού και συνεπάγεται, από την ημερομηνία διορισμού, την αυτοδίκαιη και αμετάκλητη παραίτηση του διοριζομένου από τις οικονομικές απαιτήσεις του έναντι του φορέα, στον οποίο παρείχε την εργασία του ή ήταν ασφαλισμένος ο θανών, καθώς και την αναστολή του συνταξιοδοτικού του δικαιώματος. Ο διορισμός ενεργείται με απόφαση του αρμοδίου οργάνου του Υπουργείου Εσωτερικών και του κατά περίπτωση αρμόδιου Υπουργείου.».
Άρθρο 24
Παρακολούθηση πειθαρχικών υποθέσεων
1. Τα πειθαρχικά όργανα, μονομελή ή συλλογικά, καθώς και οι Διευθύνσεις Διοικητικού/Προσωπικού υποχρεούνται, κατά λόγο αρμοδιότητας, να ενημερώνουν αμελλητί την ηλεκτρονική βάση δεδομένων που τηρείται στην Εθνική Αρχή Διαφάνειας (Ε.Α.Δ.) για την παρακολούθηση εξέλιξης των διαδικασιών προκαταρκτικής εξέτασης, των διαδικασιών Ένορκης Διοικητικής Εξέτασης (Ε.Δ.Ε.), των πειθαρχικών διαδικασιών, καθώς και των ποινικών υποθέσεων που σχετίζονται με τις πειθαρχικές διαδικασίες. Οι Διευθύνσεις Διοικητικού/Προσωπικού υποχρεούνται επιπλέον να ενημερώνουν αμελλητί την ηλεκτρονική βάση και για την εξέλιξη των πειθαρχικών υποθέσεων μετά την έκδοση των πειθαρχικών αποφάσεων σε περίπτωση άσκησης ένδικων μέσων.
2. Με κοινή απόφαση του Υπουργού Εσωτερικών και του Διοικητή της Ε.Α.Δ., που δημοσιεύεται στην Εφημερίδα της Κυβερνήσεως, καθορίζονται τόσο για τις τυπικές μορφές πειθαρχικής προδικασίας όσο και για τις πειθαρχικές υποθέσεις, όσοι έχουν υποχρέωση καταχώρισης στοιχείων, οι έχοντες πρόσβαση στη βάση δεδομένων, τα στοιχεία που τηρούνται στη βάση δεδομένων, ο τρόπος πρόσβασης σε αυτά, ο χρόνος τήρησής τους, τυχόν στάδια έναρξης λειτουργίας της, οι όροι και οι προϋποθέσεις σχετικά με τη συμμόρφωση με τις διατάξεις της κείμενης νομοθεσίας περί προστασίας προσωπικών δεδομένων, καθώς και κάθε άλλη αναγκαία λεπτομέρεια για τη λειτουργία αυτής.
Άρθρο 25
Μισθώματα Ειδικού Φορέα 1007.207.0000000 του Υπουργείου Εσωτερικών
Δαπάνες που αφορούν στην καταβολή των μισθωμάτων για το οικονομικό έτος 2020 που βαρύνουν τον Ειδικό Φορέα 1007.207.0000000 του Υπουργείου Εσωτερικών, οι οποίες δεν καταβλήθηκαν κατά το εν λόγω οικονομικό έτος, λόγω της αδυναμίας εφαρμογής των προβλεπόμενων στην παρ. 2 του άρθρου 2 και την παρ. 1 του άρθρου 9 του π.δ. 80/2016 (Α’ 145), καθώς και τις παρ. 1 και 8 του άρθρου 66 του ν. 4270/2014 (Α’ 143), θεωρούνται νόμιμες και κανονικές και εκκαθαρίζονται σε βάρος των πιστώσεων του προϋπολογισμού του Ειδικού Φορέα 1007.207.0000000 του Υπουργείου Εσωτερικών.
Άρθρο 26
Κίνητρα σε εργαζομένους Ο.Τ.Α. ορεινών και νησιωτικών περιοχών - Τροποποίηση της παρ. 1 του άρθρου 32 του ν. 4483/2017
Στο πρώτο εδάφιο της παρ. 1 του άρθρου 32 του
ν. 4483/2017 (Α’ 107), μετά τη φράση «μπορούν να παρέχουν δωρεάν σίτιση και κατάλυμα διαμονής», προστίθεται η φράση «στους υπαλλήλους τους, μονίμους και με σχέση εργασίας ιδιωτικού δικαίου, αορίστου ή ορισμένου χρόνου,» και μετά τη φράση «πρωτοβάθμιας και δευτεροβάθμιας εκπαίδευσης» προστίθεται η φράση «και μέλη Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.)» και η παρ. 1 διαμορφώνεται ως εξής:
«1. Οι ορεινοί Δήμοι του άρθρου 1 του ν. 3852/2010 (Α’ 87), οι δήμοι με πληθυσμό έως 30.000 κατοίκους, των οποίων τουλάχιστον το πενήντα τοις εκατό (50%) των δημοτικών ή κοινοτικών ενοτήτων χαρακτηρίζονται ως ορεινές στο Μητρώο Δήμων, Κοινοτήτων και Οικισμών της ΕΛ.ΣΤΑΤ., οι νησιωτικοί δήμοι, τα νομικά πρόσωπα αυτών, καθώς και οι Ο.Τ.Α. β’ βαθμού στην εδαφική περιφέρεια των οποίων ανήκουν οι προαναφερόμενοι δήμοι, μπορούν να παρέχουν δωρεάν σίτιση και κατάλυμα διαμονής στους υπαλλήλους τους, μονίμους και με σχέση εργασίας ιδιωτικού δικαίου, αορίστου ή ορισμένου χρόνου, στο ιατρικό, παραϊατρικό και νοσηλευτικό προσωπικό των κέντρων υγείας και των δημόσιων νοσοκομείων, στο προσωπικό του Εθνικού Κέντρου Άμεσης Βοήθειας (Ε.Κ.Α.Β.), στο ένστολο προσωπικό της Ελληνικής Αστυνομίας, του Λιμενικού Σώματος - Ελληνικής Ακτοφυλακής και του Πυροσβεστικού Σώματος και στους αναπληρωτές εκπαιδευτικούς πρωτοβάθμιας και δευτεροβάθμιας εκπαίδευσης και μέλη Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), οι οποίοι παρέχουν υπηρεσία στις περιοχές δικαιοδοσίας τους. Η διευκόλυνση του προηγούμενου εδαφίου μπορεί να χορηγείται και σε υπαλλήλους που αποσπώνται στους Δήμους αυτούς για τη στελέχωση των Υπηρεσιών τους. Ο υπολογισμός του πληθυσμού γίνεται σύμφωνα με τα στοιχεία πραγματικού πληθυσμού της τελευταίας απογραφής.».
Άρθρο 27
Ρυθμίσεις για την κινητικότητα των υπαλλήλων του Δημοσίου - Τροποποίηση της περ. α) της παρ. 2 και της παρ. 4 του άρθρου 4, της παρ. 5 του άρθρου 6 και των παρ. 4 και 5 του άρθρου 7
του ν. 4440/2016
1. Το προσωπικό που ανήκει οργανικά στις Αποκεντρωμένες Διοικήσεις εξαιρείται από τις διαδικασίες συμμετοχής του στους κύκλους κινητικότητας που διενεργούνται με τις διατάξεις του Ενιαίου Συστήματος Κινητικότητας (ν. 4440/2016, A’ 224). Η εξαίρεση του πρώτου εδαφίου αίρεται με απόφαση του Υπουργού Εσωτερικών.
2. α) Στο τέλος της περ. α) της παρ. 2 του άρθρου 4 του ν. 4440/2016 προστίθεται εδάφιο και η περ. α) διαμορφώνεται ως εξής:
«α) Η συμπλήρωση διετίας από τον διορισμό ή, εφόσον ο διορισμός έγινε με μοριοδότηση λόγω εντοπιότητας, η συμπλήρωση του προβλεπόμενου χρόνου παραμονής. Αν η υποχρέωση παραμονής αφορά νομό, νησί ή παραμεθόριο περιοχή (άρθρο 17 παράγραφος 8 περίπτωση ιδ) του ν. 2190/1994) είναι δυνατή η συμμετοχή του υπαλλήλου σε διαδικασίες επιλογής για μετάταξη ή απόσπαση σε υπηρεσίες εντός των ορίων της περιοχής, όπου υφίσταται η δέσμευση, εφόσον ο υπάλληλος έχει συμπληρώσει το ήμισυ του υποχρεωτικού χρόνου παραμονής. Ειδικά στην περίπτωση της συνυπηρέτησης συζύγων, σύμφωνα με το άρθρο 11, επιτρέπεται η μετάταξη ή η απόσπαση σε υπηρεσία άλλης περιοχής του άρθρου 8, εφόσον ο υπάλληλος έχει συμπληρώσει το ήμισυ του υποχρεωτικού χρόνου παραμονής. Δεν απαιτείται η συμπλήρωση διετίας από τον διορισμό για τους υπαλλήλους που αποσπώνται για ιδιαίτερα σοβαρούς λόγους υγείας σύμφωνα με την παρ. 5 του άρθρου 7, καθώς και για λόγους συνυπηρέτησης σύμφωνα με το άρθρο 11, με την επιφύλαξη ότι ο διορισμός δεν έγινε με μοριοδότηση λόγω εντοπιότητας.».
β) Στην παρ. 4 του άρθρου 4 του ν. 4440/2016 αντικαθίσταται το πέμπτο εδάφιο και η παρ. 4 διαμορφώνεται ως εξής:
«4. Για τη διενέργεια μετάταξης ή απόσπασης το ποσοστό κάλυψης των θέσεων στον φορέα προέλευσης του κλάδου στον οποίο ανήκει ο υπάλληλος, κατά την καταληκτική ημερομηνία υποβολής των αιτήσεων για τη διαδικασία επιλογής, καθώς και κατά τον χρόνο έκδοσης της απόφασης, πρέπει να ανέρχεται σε ποσοστό τουλάχιστον εξήντα πέντε τοις εκατό (65%) επί του συνόλου των οργανικών θέσεων του εν λόγω κλάδου, στο οποίο ποσοστό δεν συμπεριλαμβάνονται υπάλληλοι, οι οποίοι απουσιάζουν με μακροχρόνια άδεια, όπως ιδίως, άνευ αποδοχών, υπηρεσιακής εκπαίδευσης ή είναι αποσπασμένοι σε άλλον φορέα. Επίσης, πρέπει ο αιτών υπάλληλος να μην είναι ο μοναδικός που υπηρετεί στον οικείο κλάδο τόσο κατά τη λήξη προθεσμίας υποβολής των αιτήσεων όσο και κατά τον χρόνο έκδοσης της απόφασης απόσπασης ή μετάταξης. Ειδικά για τη μετάταξη υπαλλήλου από Ο.Τ.Α. α’ βαθμού απαιτείται επιπλέον η γνώμη του αρμόδιου για τον διορισμό οργάνου. Ειδικά για τη μετάταξη υπαλλήλων των Τεχνικών Υπηρεσιών των Ο.Τ.Α. α’ και β’ βαθμού και των Υπηρεσιών Δόμησης των Ο.Τ.Α. α’ βαθμού απαιτείται η σύμφωνη γνώμη του αρμόδιου για τον διορισμό οργάνου. Ειδικά για υπηρεσίες που εδρεύουν εν όλω ή εν μέρει σε νησιωτικές περιοχές ή ορεινές ή παραμεθόριες περιοχές, καθώς και για τις υπηρεσίες που έχουν αποκεντρωμένες ή περιφερειακές υπηρεσίες σε άλλη περιφερειακή ενότητα από την έδρα της Κεντρικής Υπηρεσίας, η κάλυψη του προβλεπόμενου ποσοστού υπολογίζεται βάσει του πρώτου εδάφιου και επιπλέον βάσει της οικείας απόφασης κατανομής θέσεων, εφόσον υπάρχει, ή της τοποθέτησης των υπαλλήλων στην έδρα της υπηρεσίας, όπου υπηρετεί ο υπάλληλος, ο οποίος μετέχει στην κινητικότητα, για την κατηγορία και κλάδο του οποίου πραγματοποιείται ο υπολογισμός. Για τον υπολογισμό του ποσοστού κάλυψης εξήντα πέντε τοις εκατό (65%) κατά τον χρόνο έκδοσης της απόφασης απόσπασης ή μετάταξης, σε περίπτωση που συγκρίνονται περισσότεροι υπάλληλοι του ίδιου κλάδου, οι οποίοι έχουν επιλεγεί προς μετακίνηση στο πλαίσιο του ίδιου κύκλου κινητικότητας, εφόσον δεν πληρούται η προϋπόθεση αυτή για το σύνολο των συγκρινόμενων υπαλλήλων, προτάσσονται προς βεβαίωση της συνδρομής της προϋπόθεσης αυτής οι υπάλληλοι εκείνοι που έχουν διανύσει εν τοις πράγμασι τον περισσότερο χρόνο υπηρεσίας στην υπηρεσία προέλευσης και, σε περίπτωση που έχουν διανύσει τον ίδιο χρόνο υπηρεσίας, η σχετική βεβαίωση συνδρομής της προϋπόθεσης αυτής χορηγείται μόνο για όσους υπαλλήλους κατόπιν εκτίμησης των υπηρεσιακών αναγκών, μπορούν να μετακινηθούν κατόπιν αιτιολογημένης απόφασης του αρμόδιου προς διορισμού οργάνου του φορέα προέλευσης.».
3. Στην παρ. 5 του άρθρου 6 του ν. 4440/2016 προστίθεται τρίτο εδάφιο και η παρ. 5 διαμορφώνεται ως εξής:
«5. Τα αιτήματα αξιολογούνται από την Κεντρική Επιτροπή Κινητικότητας και εισάγονται σε ενιαία βάση δεδομένων (Πίνακας) για τις προσφερόμενες - διαθέσιμες θέσεις και ανάγκες στο Δημόσιο. Ο Πίνακας για τον πρώτο κύκλο κινητικότητας εκάστου έτους δημοσιοποιείται έως τις 20 Φεβρουαρίου κάθε έτους, με την ανάρτησή του σε ειδική ηλεκτρονική εφαρμογή στην ιστοσελίδα του Υπουργείου Εσωτερικών. Για την αξιολόγηση των αιτημάτων από την Κεντρική Επιτροπή Κινητικότητας λαμβάνονται υπόψη κριτήρια, όπως το ποσοστό κάλυψης του οικείου κλάδου βάσει των στοιχείων που παρατίθενται στην παρ. 2, η έδρα της Υπηρεσίας, το εν τοις πράγμασι υπηρετούν προσωπικό, οι προβλεπόμενες αποχωρήσεις που δηλώνονται με την έκθεση της παρ. 2 και οι προτεραιότητες δημόσιας πολιτικής.».
4. H παρ. 4 του άρθρου 7 του ν. 4440/2016 αντικαθίσταται ως εξής:
«4. Μετά την ολοκλήρωση της διαδικασίας αξιολόγησης η υπηρεσία υποδοχής ενημερώνει εντός τριών (3) ημερών τον επιλεγέντα υπάλληλο, καθώς και την υπηρεσία προέλευσής του, καλώντας τους να υποβάλλουν τα αναγκαία δικαιολογητικά για την έκδοση της πράξης μετάταξης ή απόσπασης, εφόσον αυτά δεν έχουν υποβληθεί σε προηγούμενο στάδιο της διαδικασίας. Σε περίπτωση που εντός αποκλειστικής προθεσμίας τριών (3) ημερών από την ανωτέρω ενημέρωση ο υποψήφιος παραιτείται ή δεν προσκομίζει τα απαιτούμενα δικαιολογητικά για την απόδειξη των τυπικών του προσόντων ή η υπηρεσία προέλευσης προσκομίσει δικαιολογητικά, από τα οποία βεβαιώνεται η μη πλήρωση των νομίμων προϋποθέσεων για τον επιλεγέντα, η υπηρεσία του φορέα υποδοχής ενημερώνει αμελλητί το τριμελές όργανο του άρθρου 7 για την υπόδειξη του επικρατέστερου επιλαχόντα σύμφωνα με το πρακτικό επιλογής της παρ. 3. Κατόπιν, η πράξη μετάταξης ή απόσπασης εκδίδεται αμελλητί από το αρμόδιο προς διορισμό όργανο της υπηρεσίας υποδοχής και κοινοποιείται επίσης αμελλητί στην υπηρεσία προέλευσης του υπαλλήλου, καθώς και στον ίδιο, ο οποίος υποχρεούται να αναλάβει υπηρεσία εντός δέκα (10) ημερών από την ως άνω κοινοποίηση. Σε περίπτωση απόσπασης ή μετάταξης υπαλλήλου από ΚΕΠ η προθεσμία ανάληψης υπηρεσίας είναι δύο (2) μήνες από την κοινοποίηση, διάστημα εντός του οποίου ο οικείος Δήμαρχος μεριμνά για την κάλυψη της κενωθείσας θέσης, προκειμένου να μην μειωθεί ο αριθμός των υπηρετούντων υπαλλήλων. Αν υπάλληλος παραβεί την υποχρέωση ανάληψης υπηρεσίας εντός της ως άνω κατά περίπτωση προβλεπόμενης αποκλειστικής προθεσμίας ή η απόφαση μετακίνησης ανακληθεί, κατόπιν αιτήσεως του υπαλλήλου, για λόγους που δεν αφορούν τη νομιμότητα της πράξης, δεν επιτρέπεται να αποσπαστεί ή να μεταταχθεί με γενικές ή ειδικές διατάξεις προ της παρόδου δύο (2) ετών από το πέρας της αποκλειστικής προθεσμίας ανάληψης ή από την ημερομηνία υποβολής της αίτησης ανάκλησης, με εξαίρεση τους λόγους υγείας της παρ. 5 του άρθρου 7.».
5. Το πρώτο εδάφιο της παρ. 5 του άρθρου 7 του
ν. 4440/2016 αντικαθίσταται και η παρ. 5 διαμορφώνεται ως εξής:
«5. Η πράξη απόσπασης ή μετάταξης υπαλλήλου για αποδεδειγμένα ιδιαίτερους σοβαρούς λόγους υγείας του ιδίου, συζύγου ή συμβιούντος ή προσώπου με α’ βαθμό συγγένειας προς τον αιτούντα ή προσώπου του οποίου ο αιτών μετά τον διορισμό ή την πρόσληψη του, διορίζεται δικαστικός συμπαραστάτης και του ανατίθεται δικαστικώς και η επιμέλεια, εφόσον η καθημερινή φροντίδα του προσώπου αυτού δεν παρέχεται από αρμόδια ιδρύματα και φορείς κοινωνικής προστασίας, εκδίδεται από το αρμόδιο για διορισμό όργανο της υπηρεσίας υποδοχής, μετά από σύμφωνη γνώμη της Κεντρικής Επιτροπής Κινητικότητας. Σε περίπτωση που οι λόγοι υγείας αφορούν σε γονέα, απαιτείται βεβαίωση από το αρμόδιο Κέντρο Πιστοποίησης Αναπηρίας (ΚΕ.Π.Α.) που να πιστοποιεί ποσοστό αναπηρίας εξήντα επτά τοις εκατό (67%) και άνω. Σε κάθε περίπτωση, η αίτηση πρέπει να είναι ειδικώς αιτιολογημένη και να προκύπτει αιτιώδης σύνδεσμος της αναγκαιότητας για απόσπαση ή μετάταξη και των λόγων υγείας. Στην περίπτωση υπαλλήλων με σχέση εργασίας Ιδιωτικού Δικαίου Αορίστου Χρόνου, εφόσον δεν υφίσταται κενή θέση προσωπικού Ιδιωτικού Δικαίου Αορίστου Χρόνου, ο υπάλληλος δύναται να μεταταχθεί/μεταφερθεί σε συνιστώμενη προσωποπαγή θέση με σχέση εργασίας ιδιωτικού δικαίου, με παράλληλη δέσμευση κενής οργανικής θέσης μόνιμου προσωπικού, για όσο χρόνο υφίσταται η προσωποπαγής θέση. Το προσωπικό, που ανήκει οργανικά σε υπηρεσίες ανταποδοτικού χαρακτήρα των Ο.Τ.Α. α’ βαθμού δύναται να αιτηθεί απόσπαση ή μετάταξη για λόγους υγείας μόνο σε υπηρεσίες ανταποδοτικού χαρακτήρα άλλων Ο.Τ.Α. α’ βαθμού. Αποσπάσεις, οι οποίες διενεργούνται για λόγους υγείας ανανεώνονται με απόφαση του αρμόδιου για διορισμό οργάνου του φορέα υποδοχής για μια ή και περισσότερες φορές και για όσο χρόνο εξακολουθούν να υφίστανται οι λόγοι υγείας για τους οποίους έγιναν, οι οποίοι αποδεικνύονται, σύμφωνα με τα προβλεπόμενα στην παρούσα παράγραφο.».
Άρθρο 28
Μεταβατικές - Τελικές διατάξεις
1. Οι παρ. 1, η περ. β) της παρ. 2 και η παρ. 4 του άρθρου 27 εφαρμόζονται και για τον πρώτο κύκλο κινητικότητας του έτους 2021.
2. Η περ. α) της παρ. 2 του άρθρου 27 εφαρμόζεται αναδρομικά σε όλες τις αποσπάσεις δοκίμων υπαλλήλων που έχουν διενεργηθεί ή εκκρεμούν προς υλοποίηση μέχρι την έναρξη ισχύος του παρόντος.
3. Οι αποφάσεις απόσπασης των υπαλλήλων στο πλαίσιο του Α’ κύκλου κινητικότητας 2021 εκδίδονται αποκλειστικά μέχρι τις 15 Σεπτεμβρίου 2021. Εντός της ίδιας προθεσμίας δημοσιεύονται αντιστοίχως ή έχουν λάβει κωδικό αριθμό δημοσίευσης οι αποφάσεις μετάταξης στο πλαίσιο του ίδιου κύκλου.
Άρθρο 29
Θητεία αιρετών μελών
Υπηρεσιακών Συμβουλίων
Η ισχύς της παρ. 1 του άρθρου 178 του ν. 4764/2020 (Α’ 256), όπως παρατάθηκε με την παρ. 1 του άρθρου 489 του ν. 4781/2021 (Α’ 231), παρατείνεται εκ νέου έως την 31η Οκτωβρίου 2021.
ΜΕΡΟΣ Γ’
ΔΙΑΤΑΞΕΙΣ ΕΘΝΙΚΗΣ ΣΧΟΛΗΣ ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΥΤΟΔΙΟΙΚΗΣΗΣ (Ε.Σ.Δ.Δ.Α.)
Άρθρο 30
Εισαγωγικός διαγωνισμός της Εθνικής Σχολής Δημόσιας Διοίκησης και Αυτοδιοίκησης - Αντικατάσταση των παρ. 2, 5, 10 και 12 του άρθρου 17 του π.δ. 57/2007
1. Η παρ. 2 του άρθρου 17 του π.δ. 57/2007 (Α’ 59) αντικαθίσταται ως εξής:
«2. α) Υπεύθυνο όργανο για τη διενέργεια του εισαγωγικού διαγωνισμού είναι η Κεντρική Επιτροπή Εξετάσεων (Κ.Ε.Ε.), που συγκροτείται ειδικώς και για κάθε νέο εισαγωγικό διαγωνισμό με απόφαση του Υπουργού Εσωτερικών και αποτελείται από δύο (2) λειτουργούς του Νομικού Συμβουλίου του Κράτους, βαθμού τουλάχιστον Νομικού Συμβούλου, εκ των οποίων ο αρχαιότερος στην ιεραρχία ορίζεται Πρόεδρος, τον Πρόεδρο του Εθνικό Κέντρου Δημόσιας Διοίκησης και Αυτοδιοίκησης (Ε.Κ.Δ.Δ.Α.), τον Διευθυντή της Εθνικής Σχολής Δημόσιας Διοίκησης και Αυτοδιοίκησης (Ε.Σ.Δ.Δ.Α.), έναν (1) εκπρόσωπο του Υπουργείου Εσωτερικών, έναν (1) εκπρόσωπο του Ανώτατου Συμβουλίου Επιλογής Προσωπικού (Α.Σ.Ε.Π.), έναν (1) εκπρόσωπο του Συνηγόρου του Πολίτη, έναν (1) εκπρόσωπο της Α.Δ.Ε.Δ.Υ., επτά (7) ειδικούς επιστήμονες με υψηλό κύρος στις ενότητες που καθορίζονται στο άρθρο 18 και δύο (2) ειδικούς εισηγητές επί θεμάτων διαδικασίας, μόνιμους ή με σχέση εργασίας Ιδιωτικού Δικαίου Αορίστου Χρόνου υπαλλήλους κατηγορίας ΠΕ του Ε.Κ.Δ.Δ.Α., ως μέλη. Όλα τα μέλη, πλην των εισηγητών, ορίζονται με τους νόμιμους αναπληρωτές τους.
β) Ως γραμματείς της Κεντρικής Επιτροπής Εξετάσεων (Κ.Ε.Ε.) ορίζονται δύο (2) μόνιμοι ή με σχέση εργασίας Ιδιωτικού Δικαίου Αορίστου Χρόνου υπάλληλοι που υπηρετούν στο Ε.Κ.Δ.Δ.Α. και ισάριθμοι αναπληρωτές τους.
γ) Οι δύο (2) λειτουργοί του Νομικού Συμβουλίου του Κράτους, οι εκπρόσωποι του Α.Σ.Ε.Π., του Συνηγόρου του Πολίτη και της Α.Δ.Ε.Δ.Υ., καθώς και οι αναπληρωτές τους υποδεικνύονται από το αρμόδιο όργανο, ύστερα από ερώτημα του Υπουργού Εσωτερικών.
Οι ειδικοί επιστήμονες, οι γραμματείς της Κεντρικής Επιτροπής Εξετάσεων (Κ.Ε.Ε.), οι αναπληρωτές αυτών, καθώς και οι υπάλληλοι του Ε.Κ.Δ.Δ.Α., που συμμετέχουν στην Κεντρική Επιτροπή Εξετάσεων (Κ.Ε.Ε.) ως ειδικοί εισηγητές επί θεμάτων διαδικασίας, ορίζονται με απόφαση του Υπουργού Εσωτερικών, ύστερα από γνωμοδότηση του Δ.Σ. του Ε.Κ.Δ.Δ.Α.
Η παράλειψη ή η άρνηση υπόδειξης εκπροσώπου από το Α.Σ.Ε.Π., από τον Συνήγορο του Πολίτη και την Α.Δ.Ε.Δ.Υ. μέσα σε εύλογο χρονικό διάστημα, που τάσσει με το ερώτημά του ο Υπουργός Εσωτερικών, δεν ασκεί επιρροή στη νομιμότητα της σύνθεσης της Επιτροπής και στο κύρος των αποφάσεών της.».
2. Η παρ. 5 του άρθρου 17 του π.δ. 57/2007 αντικαθίσταται ως εξής:
«5. Με απόφαση της Κεντρικής Επιτροπής Εξετάσεων (Κ.Ε.Ε.) καθορίζονται οι διαδικασίες: α) για τη συγκρότηση σώματος βαθμολογητών από μέλη του διδακτικού προσωπικού των Ανώτατων Εκπαιδευτικών Ιδρυμάτων (Α.Ε.Ι.) αντίστοιχης ειδικότητας, στα οποία, ειδικά για τη βαθμολόγηση των ξένων γλωσσών, περιλαμβάνονται και τα μέλη της κατηγορίας του Ειδικού Εκπαιδευτικού Προσωπικού (Ε.Ε.Π.) των Α.Ε.Ι. και β) για τον ορισμό επιτηρητών από δημοσίους υπαλλήλους.».
3. Η παρ. 10 του άρθρου 17 του π.δ. 57/2007 αντικαθίσταται ως εξής:
«10. Δικαίωμα συμμετοχής στον εισαγωγικό διαγωνισμό έχουν οι κάτοχοι πτυχίου Ανώτατου Εκπαιδευτικού Ιδρύματος (Α.Ε.Ι.), συμπεριλαμβανομένων των πρώην Τ.Ε.Ι./Α.Τ.Ε.Ι. της ημεδαπής ή ισότιμου της αλλοδαπής, οι οποίοι συγκεντρώνουν τις προβλεπόμενες στον ν. 3528/2007 (Α’ 26), όπως εκάστοτε ισχύει, προϋποθέσεις διορισμού κατά την ημερομηνία της τελευταίας δημοσίευσης της περίληψης της προκήρυξης, με την επιφύλαξη ειδικότερων ρυθμίσεων του ν. 3528/2007 ως προς τον χρόνο συνδρομής κάποιας επί μέρους προϋπόθεσης, καθώς και οι υπάλληλοι δημοσίων υπηρεσιών, ν.π.δ.δ. και οργανισμών τοπικής αυτοδιοίκησης που είναι κάτοχοι πτυχίου Ανώτατου Εκπαιδευτικού Ιδρύματος (Α.Ε.Ι.), συμπεριλαμβανομένων των πρώην Τ.Ε.Ι./Α.Τ.Ε.Ι. της ημεδαπής ή ισότιμου της αλλοδαπής.
Σπουδαστές της Ε.Σ.Δ.Δ.Α. και απόφοιτοι της Εθνικής Σχολής Δημόσιας Διοίκησης (Ε.Σ.Δ.Δ.) ή της Εθνικής Σχολής Τοπικής Αυτοδιοίκησης (Ε.Σ.Τ.Α.) ή της Ε.Σ.Δ.Δ.Α. δεν έχουν δικαίωμα συμμετοχής ως υποψήφιοι στον εισαγωγικό διαγωνισμό της Ε.Σ.Δ.Δ.Α..
Διατάξεις που ευνοούν ειδικές κατηγορίες υποψηφίων ή καθορίζουν ειδικές προσαυξήσεις της βαθμολογίας δεν έχουν εφαρμογή στον Εισαγωγικό Διαγωνισμό της Εθνικής Σχολής Δημόσιας Διοίκησης και Αυτοδιοίκησης (Ε.Σ.Δ.Δ.Α.).».
4. Η παρ. 12 του άρθρου 17 του π.δ. 57/2007 αντικαθίσταται ως εξής:
«12. Οι υποψήφιοι υποβάλλουν την αίτηση συμμετοχής στο διαγωνισμό, εντός αποκλειστικής προθεσμίας είκοσι (20) ημερών από την τελευταία δημοσίευση της περίληψης της προκήρυξης. Με την αίτηση συνυποβάλλεται απαραιτήτως ηλεκτρονική υπεύθυνη δήλωση του ν. 1599/1986 (Α’ 75) στην οποία οι υποψήφιοι δηλώνουν: α. τον τίτλο σπουδών που κατέχουν, β. την ημερομηνία γέννησής τους, γ. τη συνδρομή των νόμιμων προσόντων και την έλλειψη κωλύματος για διορισμό τους σε δημόσια θέση, σύμφωνα με τον ν. 3528/2007. Οι δημόσιοι υπάλληλοι δηλώνουν όλα τα παραπάνω εκτός της περ. γ) και επιπλέον δηλώνουν την υπαλληλική τους ιδιότητα.
Η αίτηση συμμετοχής και η υπεύθυνη δήλωση υποβάλλονται ηλεκτρονικά στο πληροφοριακό σύστημα του Εθνικού Κέντρου Δημόσιας Διοίκησης και Αυτοδιοίκησης (Ε.Κ.Δ.Δ.Α.), που είναι προσβάσιμο μέσω της Ενιαίας Ψηφιακής Πύλης της δημόσιας διοίκησης gov.gr. Οι λεπτομέρειες υποβολής καθορίζονται με κοινή απόφαση των Υπουργών Εσωτερικών και Ψηφιακής Διακυβέρνησης, κατ’ εφαρμογή της παρ. 19 του άρθρου 107 του ν. 4727/2020 (Α’ 184).».
Άρθρο 31
Στάδια εισαγωγικού διαγωνισμού
της Ε.Σ.Δ.Δ.Α. - Αντικατάσταση
του άρθρου 18 του π.δ. 57/2007
Το άρθρο 18 του π.δ. 57/2007 (Α’ 59) αντικαθίσταται ως εξής:
«Άρθρο 18
α) Ο διαγωνισμός για την εισαγωγή στην Εθνική Σχολή Δημόσιας Διοίκησης και Αυτοδιοίκησης (Ε.Σ.Δ.Δ.Α.) διενεργείται σε δύο στάδια.
Το πρώτο στάδιο περιλαμβάνει γραπτή δοκιμασία των υποψηφίων στις ενότητες:
1. «Οργάνωση και Λειτουργία του Κράτους»,
2. «Μικροοικονομική - Μακροοικονομική και Δημόσια Οικονομική»,
3. «Γνώσεις και Δεξιότητες», με ερωτήσεις πολλαπλών επιλογών.
Το δεύτερο στάδιο περιλαμβάνει:
1. γραπτή και προφορική δοκιμασία στην ενότητα «Δημόσια Διοίκηση και Διακυβέρνηση»,
2. γραπτή δοκιμασία στην αγγλική γλώσσα, για όλους τους υποψηφίους, και επιπλέον στη γαλλική ή γερμανική, ως δεύτερη ξένη γλώσσα, για τους υποψηφίους που επιθυμούν να ενταχθούν στο Τμήμα Εμπορικών και Οικονομικών Υποθέσεων, σύμφωνα με τις οργανικές διατάξεις του Υπουργείου Εξωτερικών. Με την απόφαση του Υπουργού Εσωτερικών, που εκδίδεται κατ’ εξουσιοδότηση της παρ. β), μπορεί να προβλέπεται γραπτή δοκιμασία στη γαλλική ή γερμανική, ως δεύτερη ξένη γλώσσα για την εισαγωγή και σε άλλα Τμήματα της Σχολής,
3. γραπτή δοκιμασία σε Φάκελο επίκαιρου θέματος σε μία εκ των εξής θεματικών ενοτήτων: 1) Διεθνείς Οικονομικές Σχέσεις, 2) Πληροφορική και Ψηφιακός Μετασχηματισμός, 3) Κοινωνική Πολιτική, 4) Περιφερειακή Πολιτική και Ανάπτυξη.
β) Με απόφαση του Υπουργού Εσωτερικών, η οποία εκδίδεται ύστερα από γνώμη του Δ.Σ. του Ε.Κ.Δ.Δ.Α., καθορίζονται τα θέματα οργάνωσης και διεξαγωγής του διαγωνισμού και ιδίως η σύσταση των Επιτροπών Επιλογής Θεμάτων ανά ενότητα, η εξεταστέα ύλη και η διαδικασία εξέτασης των εξεταζόμενων ενοτήτων, η κλίμακα και ο τρόπος βαθμολόγησής τους, οι συντελεστές βαρύτητας βαθμολογίας που καθορίζουν τη διαμόρφωση του τελικού βαθμού, ο αριθμός των υποψηφίων που προκρίνονται στο β’ στάδιο, ο τρόπος διαπίστωσης της αδυναμίας γραπτής εξέτασης υποψηφίων και η διεξαγωγή προφορικής εξέτασης, τα εξεταστικά κέντρα, ο τρόπος επιλογής και μετάδοσης των θεμάτων του Εισαγωγικού Διαγωνισμού, ο τρόπος ανακοίνωσης των αποτελεσμάτων του διαγωνισμού, το δικαίωμα πρόσβασης των υποψηφίων στα γραπτά, ο ελάχιστος απαιτούμενος χρόνος τήρησής τους στο αρχείο του Ε.Κ.Δ.Δ.Α. και η διαδικασία πλήρωσης τυχόν κενών θέσεων που προκύπτουν μετά την ολοκλήρωση της διαδικασίας εγγραφής στη Σχολή των επιτυχόντων του εισαγωγικού διαγωνισμού, καθώς και κάθε άλλη αναγκαία λεπτομέρεια. Με την ίδια απόφαση μπορούν να αντιστοιχίζονται βάσει της συνάφειας του γνωστικού αντικειμένου, οι θεματικές ενότητες του φακέλου επίκαιρου θέματος με το Τμήμα ή τα Τμήματα στα οποία δύνανται να εισαχθούν οι υποψήφιοι.».
Άρθρο 32
Δήλωση προτίμησης - κατανομή σε Τμήματα - Τροποποίηση των παρ. 1 και 2 του άρθρου 19 του π.δ. 57/2007
1. Οι παρ. 1 και 2 του άρθρου 19 του π.δ. 57/2007 (Α’ 59) τροποποιούνται ως εξής:
«1. Οι δυνητικά εισαγόμενοι στη Σχολή οφείλουν μετά την ανακοίνωση των αποτελεσμάτων να υποβάλουν γραπτή δήλωση στον Διευθυντή της Σχολής, με την οποία προσδιορίζουν τη σειρά προτεραιότητας των Τμημάτων στα οποία επιθυμούν να εισαχθούν.
2. Η δήλωση μπορεί να αφορά Τμήμα ή Τμήματα για τα οποία οι δυνητικά εισαγόμενοι πληρούν τις απαιτούμενες προϋποθέσεις εισαγωγής.».
Άρθρο 33
Μεταβατική διάταξη
Ειδικά για τον ΚΗ’ εισαγωγικό διαγωνισμό της Ε.Σ.Δ.Δ.Α, με την απόφαση του Υπουργού Εσωτερικών, που εκδίδεται κατ’ εξουσιοδότηση του άρθρου 18 του π.δ. 57/2007 (Α’ 59), όπως αντικαθίσταται με το άρθρο 31 του παρόντος, μπορεί να ορίζεται γραπτή δοκιμασία και στην ιταλική ή ισπανική, ως δεύτερη ξένη γλώσσα, για την εισαγωγή σε Τμήματα της Ε.Σ.Δ.Δ.Α..
ΜΕΡΟΣ Δ’
ΡΥΘΜΙΣΕΙΣ ΑΛΛΩΝ ΕΠΕΙΓΟΝΤΩΝ ΘΕΜΑΤΩΝ ΥΠΟΥΡΓΕΙΟΥ ΕΣΩΤΕΡΙΚΩΝ
Άρθρο 34
Απογραφή ακίνητης περιουσίας
δημοτικών βρεφικών και παιδικών σταθμών - Τροποποίηση του άρθρου 53 του ν. 4735/2020
Η παρ. 1 του άρθρου 53 του ν. 4735/2020 (Α’ 197) αναφορικά με την καταληκτική προθεσμία διενέργειας απογραφής της περιουσίας των δημοτικών βρεφικών και παιδικών σταθμών και η παρ. 2 του ιδίου άρθρου, αναφορικά με την καταχώριση της εγκεκριμένης έκθεσης, τροποποιούνται και το άρθρο 53 διαμορφώνεται ως εξής:
«Άρθρο 53
Απογραφή ακίνητης περιουσίας δημοτικών
βρεφικών και παιδικών σταθμών
1. Τα όργανα διοίκησης των νομικών προσώπων του άρθρου 26 του π.δ. 410/1995 (Α’ 231) ή, σε περίπτωση που τέτοια όργανα ελλείπουν για οποιονδήποτε λόγο, τριμελής επιτροπή του οικείου δήμου υποχρεούνται μέχρι τις 31.12.2021 στη διενέργεια απογραφής όλων των κινητών και ακινήτων που, κατά την παρ. 2 του ίδιου άρθρου, περιέρχονται στην κυριότητα του νομικού προσώπου.
2. Η έκθεση απογραφής εγκρίνεται με πράξη του Συντονιστή της οικείας Αποκεντρωμένης Διοίκησης. Απόσπασμα της εγκεκριμένης έκθεσης που περιγράφει τα αποκτώμενα κατά κυριότητα από το νομικό πρόσωπο ακίνητα, καθώς και λοιπά εμπράγματα δικαιώματα επί ακινήτων, με την περίληψη που προβλέπεται από το άρθρο 9 του β.δ. 533/1963 (Α’ 147), καταχωρείται ατελώς στα οικεία βιβλία μεταγραφών του αρμόδιου υποθηκοφυλακείου ή κτηματολογικού γραφείου, εντός δεκαπέντε (15) ημερών από την έγκριση.».
Άρθρο 35
Έκτακτη ρύθμιση οφειλών προς Ο.Τ.Α.
α’ βαθμού - Τροποποίηση της παρ. 1
του άρθρου 165 του ν. 4764/2020
1. Το πρώτο εδάφιο της παρ. 1 του άρθρου 165 του ν. 4764/2020 (Α’ 256), σχετικά με τις οφειλές προς τους δήμους και τα νομικά τους πρόσωπα, τροποποιείται ως προς τον χρόνο βεβαίωσης αυτών, το τρίτο εδάφιο της ίδιας παραγράφου τροποποιείται αναφορικά με τον χρόνο έκδοσης της κοινής απόφασης των Υπουργών Οικονομικών και Εσωτερικών και το άρθρο 165 διαμορφώνεται ως εξής:
«Άρθρο 165
Έκτακτη ρύθμιση οφειλών
προς Ο.Τ.Α. α΄ βαθμού - Πεδίο εφαρμογής
1. Οφειλές από οποιαδήποτε αιτία, προς τους δήμους και τα νομικά τους πρόσωπα, που έχουν βεβαιωθεί ή πρόκειται να βεβαιωθούν από 15.2.2020 μέχρι 30.6.2021, όπως και οφειλών προς τους δήμους και τα νομικά τους πρόσωπα που κατέστησαν ληξιπρόθεσμες, συμπεριλαμβανομένων των απωλειών ρυθμίσεων, από 15.2.2020 έως τη δημοσίευση του παρόντος, ύστερα από αίτηση του οφειλέτη προς την αρμόδια για την είσπραξή τους υπηρεσία του οικείου δήμου ή του νομικού του προσώπου, μπορεί να ρυθμίζονται και η καταβολή τους να πραγματοποιείται με απαλλαγή κατά ποσοστό από τις κατά ΚΕΔΕ προσαυξήσεις και τόκους εκπρόθεσμης καταβολής, καθώς και από τα πρόστιμα λόγω εκπρόθεσμης υποβολής ή μη υποβολής ή ανακριβούς δήλωσης ή λόγω μη καταβολής τέλους. Το ποσοστό απαλλαγής των προσαυξήσεων και τόκων εκπρόθεσμης καταβολής καθορίζεται στις περ. α’ έως ε’ της παρ. 1 του άρθρου 110 του ν. 4611/2019 (Α’ 73). Δικαιούχοι υπαγωγής στην ανωτέρω ρύθμιση είναι τα φυσικά πρόσωπα και όσα νομικά πρόσωπα έχουν υποστεί οικονομικές επιπτώσεις από την πανδημία του κορωνοϊού COVID-19. Με κοινή απόφαση των Υπουργών Οικονομικών και Εσωτερικών, η οποία εκδίδεται έως την 31η.3.2021, καθορίζονται οι κωδικοί αριθμοί δραστηριότητας των δικαιούμενων της ρύθμισης νομικών προσώπων και τα κριτήρια υπαγωγής των φυσικών προσώπων.
2. Στη ρύθμιση της παρ. 1 μπορεί, επίσης, να υπάγονται και οφειλές, που κατά την ημερομηνία υποβολής της αίτησης: α) τελούν σε αναστολή, διοικητική ή εκ του νόμου, β) έχουν υπαχθεί σε προηγούμενη ρύθμιση ή διευκόλυνση τμηματικής καταβολής, η οποία είναι σε ισχύ, με απώλεια των ευεργετημάτων της προηγούμενης ρύθμισης και χωρίς η υπαγωγή τους να συνεπάγεται επιστροφή καταβληθέντων ποσών, γ) δεν έχουν βεβαιωθεί, επειδή εκκρεμεί για αυτές δικαστική αμφισβήτηση σε οποιονδήποτε βαθμό, εφόσον, στην τελευταία περίπτωση, ο οφειλέτης παραιτηθεί από τα ασκηθέντα ένδικα βοηθήματα ή μέσα. Αν με το ένδικο βοήθημα είχε υποβληθεί και αίτημα συμβιβαστικής επίλυσης της διαφοράς, η ανωτέρω παραίτηση καταλαμβάνει και το αίτημα αυτό.
Στην αίτηση υπαγωγής στη ρύθμιση επισυνάπτεται βεβαίωση της γραμματείας του δικαστηρίου, όπου εκκρεμούσε η υπόθεση, ότι έχει υποβληθεί παραίτηση.
3. Στη ρύθμιση της παρ. 1 μπορεί, επίσης να υπάγονται και οφειλές που κατά το παρελθόν είχαν υπαχθεί σε άλλο καθεστώς ρύθμισης και αυτή διακόπηκε για οποιονδήποτε λόγο.
4. Από τη ρύθμιση της παρ. 1 εξαιρούνται μόνο οι οφειλές που προέκυψαν από διαφορές ως προς την επιφάνεια ενός ακινήτου ή τη χρήση αυτού, κατά το άρθρο 51 του ν. 4647/2019 (Α’ 204), για τις οποίες εφαρμόζονται τα ειδικώς οριζόμενα στο εν λόγω άρθρο.».
Άρθρο 36
Προθεσμία και τρόπος υποβολής αίτησης ρύθμισης οφειλών προς Ο.Τ.Α. α’ βαθμού - Τροποποίηση της παρ. 1 του άρθρου 166
του ν. 4764/2020
Η περ. α) της παρ. 1 του άρθρου 166 του ν. 4764/2020 (Α’ 256) τροποποιείται αναφορικά με την προθεσμία, προστίθεται μεταβατική διάταξη ως προς τον τρόπο υποβολής της αίτησης ρύθμισης οφειλών προς τους Ο.Τ.Α. α’ βαθμού και το άρθρο 166 διαμορφώνεται ως εξής:
«Άρθρο 166
Προθεσμία και τρόπος υποβολής αίτησης
ρύθμισης οφειλών προς Ο.Τ.Α. α΄ βαθμού
1. α) Η αίτηση του οφειλέτη για την υπαγωγή του στη ρύθμιση του άρθρου 165 υποβάλλεται μόνο ηλεκτρονικά, μέσω της Ενιαίας Ψηφιακής Πύλης της Δημόσιας Διοίκησης (gov.gr - ΕΨΠ) του άρθρου 22 του ν. 4727/2020 (Α’ 184) από 1η.3.2021 έως την 31η.10.2021 το αργότερο. Κατά το χρονικό διάστημα μέχρις ότου τεθεί σε πλήρη λειτουργία η ειδική εφαρμογή στην ενιαία Ψηφιακή Πύλη της Δημόσιας Διοίκησης, η αίτηση του οφειλέτη μπορεί να υποβάλλεται απευθείας προς τον οικείο δήμο είτε μέσω του δικτυακού τόπου του δήμου είτε μέσω ηλεκτρονικού ταχυδρομείου (e-mail) είτε μέσω ειδικής εφαρμογής του δήμου. Η προθεσμία του πρώτου εδαφίου δύναται να παραταθεί έως επιπλέον έξι (6) μήνες, με απόφαση του Υπουργού Εσωτερικών, η οποία εκδίδεται ύστερα από εισήγηση της Κεντρικής Ένωσης Δήμων Ελλάδος (ΚΕΔΕ).
β) Εξαιρούνται από την υποχρεωτική υποβολή δηλώσεων στην ψηφιακή πλατφόρμα τα νομικά πρόσωπα δημοσίου και ιδιωτικού δικαίου των δήμων πλην των ΔΕΥΑ.
2. Στη Διεύθυνση Οικονομικών Τοπικής Αυτοδιοίκησης του Υπουργείου Εσωτερικών δημιουργείται μηχανισμός παρακολούθησης της υλοποίησης και των αποτελεσμάτων της ρύθμισης, ο οποίος τροφοδοτείται με στοιχεία που αποστέλλονται στην αρμόδια υπηρεσία του Υπουργείου από τους δήμους και τα νομικά πρόσωπα αυτών. Το περιεχόμενο των στοιχείων, η διαδικασία και ο χρόνος υποβολής τους, η αρμόδια οργανική μονάδα για τη συλλογή και διαχείρισή τους, καθώς και κάθε άλλη αναγκαία λεπτομέρεια καθορίζονται με απόφαση του Υπουργού Εσωτερικών, η οποία εκδίδεται ύστερα από γνώμη της ΚΕΔΕ. Η ΚΕΔΕ έχει πλήρη πρόσβαση στα στοιχεία του μηχανισμού.».
Άρθρο 37
Παρατάσεις μισθώσεων δημοτικών ακινήτων και κυλικείων - Τροποποίηση των παρ. 1 και 3 του άρθρου 49 του ν. 4795/2021
Οι παρ. 1 και 3 του άρθρου 49 του ν. 4795/2021 (Α’ 62) περί παρατάσεων μισθώσεων δημοτικών ακινήτων και κυλικείων αντικαθίστανται και το άρθρο 49 διαμορφώνεται ως εξής:
«Άρθρο 49
Παρατάσεις μισθώσεων δημοτικών
ακινήτων και κυλικείων
1. Με την επιφύλαξη ειδικότερων διατάξεων για τις μισθώσεις τουριστικών καταλυμάτων, λοιπές μισθώσεις δημοτικών ακινήτων στα οποία στεγάζονται επιχειρήσεις με εκμισθωτή δήμο ή νομικό πρόσωπο δημοσίου δικαίου αυτού ή επιχειρήσεις Ο.Τ.Α. του άρθρου 252 του ν. 3463/2006 (Α’ 114) που έχουν συσταθεί αποκλειστικά από Ο.Τ.Α. α’ βαθμού, οι οποίες δεν έχουν λήξει στις 11.6.2021 ή έληγαν από 1.1.2021 έως και τις 11.6.2021, παρατείνονται για δύο (2) επιπλέον έτη από τον χρόνο λήξης τους κατόπιν μονομερούς δήλωσης του μισθωτή, η οποία υποβάλλεται αποκλειστικά έως τις 11.1.2022. Ο καθορισμός του μισθώματος του χρόνου παράτασης της μίσθωσης κατά το πρώτο εδάφιο γίνεται από την Επιτροπή της παρ. 5 του άρθρου 186 του ν. 3463/2006 και από το οικείο διοικητικό συμβούλιο για τα νομικά πρόσωπα.
2. Η παρ. 1 εφαρμόζεται αναλόγως και για μισθώσεις εντός κοινόχρηστων χώρων που ανήκουν στους Ο.Τ.Α. α’ βαθμού.
3. Εφόσον δεν έχει δημοσιευθεί διακήρυξη νέου διαγωνισμού, συμβάσεις μίσθωσης κυλικείων δημόσιων σχολείων πρωτοβάθμιας και δευτεροβάθμιας εκπαίδευσης οι οποίες είναι σε ισχύ στις 11.6.2021 παρατείνονται για δύο (2) έτη από τον χρόνο λήξης τους, κατόπιν αίτησης του μισθωτή, η οποία υποβάλλεται αποκλειστικά έως την 30η.6.2021.».
Άρθρο 38
Ειδικό Αναπτυξιακό Πρόγραμμα Οργανισμών Τοπικής Αυτοδιoίκησης (Ο.Τ.Α.) α’ και β’ βαθμού, Συνδέσμων Δήμων και των νομικών προσώπων των Ο.Τ.Α. - Τροποποίηση του άρθρου 69 του ν. 4509/2017
Στο άρθρο 69 του ν. 4509/2017 (Α’ 201) προστίθεται παρ. 18 ως εξής:
«18. Τα έργα, οι προμήθειες, οι μελέτες και οι υπηρεσίες που εντάσσονται με απόφαση του Υπουργού Εσωτερικών στο πρόγραμμα ανάπτυξης και αλληλεγγύης της αυτοδιοίκησης για τους Ο.Τ.Α. α’ και β’ βαθμού, τους Συνδέσμους Δήμων και τα νομικά πρόσωπα των Ο.Τ.Α. «Αντώνης Τρίτσης» που καταρτίστηκε δυνάμει της υπ’ αρ. 22766/9.4.2020 κοινής απόφασης των Υπουργών Οικονομικών, Ανάπτυξης και Επενδύσεων και Εσωτερικών και του Υφυπουργού Οικονομικών (Β’ 1386) λογίζονται ότι υπάγονται στους αναπτυξιακούς σκοπούς του Ταμείου Παρακαταθηκών και Δανείων, όπως αυτοί προκύπτουν από το π.δ. 95/1996 (Α’ 76) σε συνδυασμό με τον ν. 3965/2011 (Α’ 113) και την υπ’ αρ. 2/23510/0094/2012 απόφαση του Υπουργού Οικονομικών (Β’ 1083) για τον δεσμευμένο τομέα και οι αναγκαίοι πόροι μπορεί να προέρχονται από δανεισμό από ίδιους πόρους του Ταμείου Παρακαταθηκών και Δανείων με όρους και διαδικασίες που ορίζονται με απόφαση του Διοικητικού Συμβουλίου αυτού.».
Άρθρο 39
Ρύθμιση θεμάτων επιχειρήσεων που συστήνονται για τη φιλοξενία του θεσμού «Πολιτιστική Πρωτεύουσα της Ευρώπης» - Τροποποίηση της παρ. 2 του άρθρου 107
του ν. 3852/2010
Στην παρ. 2 του άρθρου 107 του ν. 3852/2010 (Α’ 87) τροποποιούνται το όγδοο και το δέκατο πέμπτο εδάφιο προκειμένου να αυξηθεί ο αριθμός των ατόμων που δύνανται να απασχολούν οι επιχειρήσεις που συστήνονται για τη φιλοξενία του θεσμού «Πολιτιστική Πρωτεύουσα της ευρώπης» από είκοσι (20) σε είκοσι οκτώ (28) και να επικαιροποιηθούν οι προβλέψεις ως προς την απαλλαγή από την υποχρέωση λήψης εγγυήσεων συμμετοχής και καλής εκτέλεσης και το άρθρο διαμορφώνεται ως εξής:
«Άρθρο 107
Επιχειρήσεις δήμων
1. Οι δήμοι μπορεί να έχουν μόνον:
α) μία κοινωφελή επιχείρηση,
β) μία δημοτική επιχείρηση ύδρευσης αποχέτευσης (Δ.Ε.Υ.Α.),
γ) μία επιχείρηση με ειδικό σκοπό τη λειτουργία ραδιοφωνικού ή τηλεοπτικού σταθμού, εφόσον λειτουργούσαν αντίστοιχες στους συνενουμένους δήμους, και
δ) μία δημοτική ανώνυμη εταιρεία του άρθρου 266 του Κώδικα Δήμων και Κοινοτήτων (ν. 3463/2006, Α’ 114), εφόσον είχαν συσταθεί τέτοιες εταιρείες στους συνενουμένους δήμους.
2. Οι δήμοι δεν επιτρέπεται να συνιστούν ή να συμμετέχουν σε άλλες ανώνυμες εταιρείες, κατά τις διατάξεις του Κώδικα Δήμων και Κοινοτήτων, εκτός από εκείνες που είχαν συσταθεί μέχρι την έναρξη ισχύος του παρόντος και υπό την επιφύλαξη της παρ. 2 του άρθρου 194 αυτού. Δήμοι των οποίων δημοτική ανώνυμη εταιρεία συμμετέχει ή θα αποκτήσει, εντός χρονικού διαστήματος ενός έτους από την έναρξη εφαρμογής της ισχύος, των διατάξεων του παρόντος εδαφίου, μετοχική ιδιότητα σε τρίτη ανώνυμη εταιρεία, δύνανται να αποδέχονται μετοχές της τρίτης ανώνυμης εταιρείας, μεταβιβαζόμενες σε αυτούς με χαριστική αιτία (εν ζωή ή αιτία θανάτου), υπό την προϋπόθεση ότι η συμμετοχή τους στην τρίτη ανώνυμη εταιρεία, συνυπολογιζομένου του ποσοστού που κατέχει ή θα αποκτήσει σε αυτή η δημοτική ανώνυμη εταιρεία, δεν υπερβαίνει σε ποσοστό το 30% του συνολικού Μετοχικού Κεφαλαίου της τρίτης ανώνυμης εταιρείας. Κάθε δήμος που θέτει υποψηφιότητα για τη φιλοξενία του θεσμού «Πολιτιστική Πρωτεύουσα της Ευρώπης» μπορεί να συστήσει ανώνυμη εταιρεία του άρθρου 265 του Κώδικα Δήμων και Κοινοτήτων, με αποκλειστικό σκοπό την προώθηση της υποψηφιότητας αυτής και την υλοποίηση των δράσεων που συνεπάγεται η φιλοξενία του θεσμού. Επιτρέπεται η επιχορήγηση της εν λόγω εταιρείας από προγράμματα του Υπουργείου Πολιτισμού και Αθλητισμού, του Υπουργείου Παιδείας και Θρησκευμάτων, την κατά τόπον αρμόδια Περιφέρεια, επιμελητήρια και λοιπά ν.π.δ.δ. και ν.π.ι.δ., καθώς επίσης και η σύναψη προγραμματικών συμβάσεων με τους ανωτέρω φορείς, για την πραγματοποίηση του σκοπού της. Η ανώνυμη εταιρεία του δήμου που επιλέγεται να φιλοξενήσει το θεσμό, επιτρέπεται επιπλέον να επιχορηγείται από το δήμο που την έχει συστήσει, κατά παρέκκλιση της παρ. 3 του άρθρου 265 του Κώδικα Δήμων και Κοινοτήτων, μπορεί δε να συνάπτει προγραμματικές συμβάσεις με τους Ο.Τ.Α. και τα νομικά τους πρόσωπα, στη χωρική περιφέρεια των οποίων θα αναπτυχθούν δράσεις, στο πλαίσιο της φιλοξενίας του θεσμού. Η ανώνυμη εταιρεία του προηγούμενου εδαφίου λύεται υποχρεωτικά και τίθεται σε εκκαθάριση, με την ολοκλήρωση του σκοπού για τον οποίο συνεστήθη. Οι ανώνυμες εταιρείες των δήμων που δεν επιλέγονται να φιλοξενήσουν το θεσμό λύονται υποχρεωτικά και τίθενται σε εκκαθάριση, αμέσως μετά την ανακήρυξη της πόλης που θα φέρει τον τίτλο της «Πολιτιστικής Πρωτεύουσας της ευρώπης». Οι επιχειρήσεις που συστήνονται για τη φιλοξενία του θεσμού «Πολιτιστική Πρωτεύουσα της ευρώπης» δύνανται να απασχολούν εξειδικευμένο προσωπικό μέχρι είκοσι οκτώ (28) ατόμων με σύμβαση εξαρτημένης εργασίας Ιδιωτικού Δικαίου Ορισμένου Χρόνου ή/και με σύμβαση παροχής ανεξαρτήτων υπηρεσιών ή/και με σύμβαση μίσθωσης έργου, σύμφωνα με τα οριζόμενα στους σχετικούς κανονισμούς λειτουργίας τους, κατ’ εξαίρεση των εφαρμοζόμενων διατάξεων της περ. α’ της παρ. 20 του άρθρου ένατου του ν. 4057/2012 (Α’ 54), των άρθρων 2, 7, 37 έως 42 του ν. 4765/2021 (Α’ 6), περί τρόπου πρόσληψης του προσωπικού Ιδιωτικού Δικαίου Ορισμένου Χρόνου (Ι.Δ.Ο.Χ.) και του άρθρου 6 του ν. 2527/1997 (Α’ 206) περί σύναψης συμβάσεων μίσθωσης έργου. Η διάρκεια των ως άνω συμβάσεων επιτρέπεται να είναι μέχρι ένα (1) έτος με δυνατότητα ανανέωσης ή παράτασής τους έως τη λήξη της διάρκειας των επιχειρήσεων, σύμφωνα με το καταστατικό τους, αποκλειόμενης σε κάθε περίπτωση της αναγνώρισής τους ως συμβάσεων αορίστου χρόνου. Για την κάλυψη των αναγκών των επιχειρήσεων, επιτρέπεται κατά παρέκκλιση κάθε γενικής ή ειδικής διάταξης, με κοινή απόφαση των αρμοδίων για το διορισμό οργάνων, η απόσπαση υπαλλήλων φορέων που υπάγονται στο δημόσιο τομέα, όπως αυτός ορίζεται σύμφωνα με τις εκάστοτε ισχύουσες διατάξεις. Η διάρκεια της απόσπασης ορίζεται σε ένα (1) έτος με δυνατότητα ανανέωσης μέχρι τη λήξη της διάρκειας της οικείας επιχείρησης. Οι αποδοχές των αποσπασμένων υπαλλήλων καταβάλλονται από το φορέα υποδοχής.
Οι επιχορηγήσεις που χορηγούνται σύμφωνα με το τέταρτο εδάφιο της παρούσας δεν υπόκεινται σε φόρο εισοδήματος. Η ανωτέρω διάταξη ισχύει από το φορολογικό έτος 2017.
Οι επιχειρήσεις που συστήνονται για τη φιλοξενία του θεσμού «Πολιτιστική Πρωτεύουσα της ευρώπης» απαλλάσσονται από την υποχρέωση λήψης εγγυήσεων συμμετοχής και εγγυήσεων καλής εκτέλεσης σύμφωνα με το άρθρο 72 του ν. 4412/2016 (Α’ 147), κατά την ανάθεση δημοσίων συμβάσεων έργων, προμηθειών και υπηρεσιών, στόχος των οποίων είναι οποιοσδήποτε από τους κατωτέρω λόγους: α) δημιουργία ή απόκτηση μοναδικού έργου τέχνης ή καλλιτεχνικής εκδήλωσης, όπως ορίζεται στην υποπερ. αα’ της περ. β’ της παρ. 2 του άρθρου 32 του ν. 4412/2016 ή β) προστασία αποκλειστικών δικαιωμάτων, συμπεριλαμβανομένων των δικαιωμάτων διανοητικής ιδιοκτησίας, όπως ορίζεται στην υποπερ. γγ’ της περ. β’ της παρ. 2 του άρθρου 32 του ν. 4412/2016.
3. Υφιστάμενες αστικές εταιρίες μη κερδοσκοπικού χαρακτήρα συνεχίζουν να λειτουργούν σύμφωνα με τις διατάξεις του άρθρου 267 του Κώδικα Δήμων και Κοινοτήτων και με την επιφύλαξη των διατάξεων της παρ. 1 του άρθρου 111 του παρόντος.».
Άρθρο 40
Κωδικοποίηση με προεδρικό διάταγμα των διατάξεων για τη χρηματοδότηση των πολιτικών κομμάτων και των συνασπισμών κομμάτων, των συνασπισμών κομμάτων και των υποψηφίων ή/και αιρετών της Βουλής των Ελλήνων και του Ευρωπαϊκού Κοινοβουλίου
Με προεδρικό διάταγμα που εκδίδεται με πρόταση του Υπουργού Εσωτερικών είναι δυνατή η κωδικοποίηση σε ενιαίο κείμενο των διατάξεων για τη χρηματοδότηση των πολιτικών κομμάτων και των συνασπισμών κομμάτων από το κράτος, τα έσοδα, τις δαπάνες και τον έλεγχο των οικονομικών των πολιτικών κομμάτων, των συνασπισμών κομμάτων και των υποψηφίων ή/και αιρετών της Βουλής των Ελλήνων και του Ευρωπαϊκού Κοινοβουλίου. Κατά την κωδικοποίηση αυτή είναι δυνατή η μεταβολή της σειράς και της αρίθμησης των κεφαλαίων, άρθρων, παραγράφων και εδαφίων, καθώς και η εναρμόνιση των διατάξεων μεταξύ τους, με τις αναγκαίες προσαρμογές στη διατύπωσή τους.
Άρθρο 41
Παράταση θητείας οργάνων διοίκησης σωματείων, συλλόγων γονέων μαθητών πρωτοβάθμιας και δευτεροβάθμιας εκπαίδευσης και αθλητικών ενώσεων
Στο άρθρο 90 του ν. 4790/2021 (Α’ 48) παρατείνεται η θητεία των αναφερόμενων οργάνων διοίκησης μέχρι και την 31η.10.2021, προστίθενται στο ρυθμιστικό πεδίο της διάταξης οι αθλητικές ενώσεις και το άρθρο 90 διαμορφώνεται ως εξής:
«Άρθρο 90
Παράταση θητείας οργάνων διοίκησης
Η θητεία των διοικητικών συμβουλίων και των λοιπών καταστατικών οργάνων των πολιτιστικών, αθλητικών, φιλανθρωπικών και άλλων σωματείων και συλλόγων, που έχουν συσταθεί και λειτουργούν, σύμφωνα με τα άρθρα 78 και επ. του Αστικού Κώδικα, του Σώματος Ελλήνων Προσκόπων (Σ.Ε.Π.), που έχει συσταθεί με τον
ν. 1066/1917 (Α’ 268), των αθλητικών ενώσεων του άρθρου 10 του ν. 2725/1999 (Α’ 121), καθώς και των επαγγελματικών οργανώσεων του ν. 1712/1987 (Α’ 115), εφόσον έχει λήξει ή λήγει ενόσω βρίσκονται σε ισχύ τα έκτακτα μέτρα προστασίας της δημόσιας υγείας από τον κίνδυνο περαιτέρω διασποράς του κορωνοϊού COVID-19 και εφόσον στο μεταξύ δεν έχουν διενεργηθεί ή δεν διενεργηθούν, σύμφωνα με τα άρθρα 89 του παρόντος ή 45 του ν. 4778/2021 (Α’ 26), αρχαιρεσίες για την ανάδειξη νέων καταστατικών οργάνων, παρατείνεται, από την ημερομηνία λήξης της, έως την 31η.10.2021.».
ΜΕΡΟΣ Ε’
ΡΥΘΜΙΣΕΙΣ ΕΠΕΙΓΟΝΤΩΝ
ΘΕΜΑΤΩΝ ΑΡΜΟΔΙΟΤΗΤΑΣ
ΥΠΟΥΡΓΕΙΟΥ ΠΡΟΣΤΑΣΙΑΣ ΤΟΥ ΠΟΛΙΤΗ
Άρθρο 42
Ανανέωση θητείας και τοποθέτηση σε υπηρεσίες των Συνοριακών Φυλάκων ορισμένου χρόνου - Τροποποίηση των
περ. β’ και ε’ της παρ. 1 του άρθρου 17
του ν. 4647/2019
Στην παρ. 1 του άρθρου 17 του ν. 4647/2019 (Α’ 204), περί των συνοριακών φυλάκων ορισμένου χρόνου, προστίθεται εδάφιο στο τέλος της περ. β’, αντικαθίσταται το πρώτο εδάφιο της περ. ε’ και η παρ. 1 διαμορφώνεται ως εξής:
«1.α. Στην Ελληνική Αστυνομία συνιστώνται οκτακόσιες (800) οργανικές επί θητεία θέσεις Συνοριακών Φυλάκων ορισμένου χρόνου. Ο αριθμός των ως άνω θέσεων δύναται να αυξάνεται με προεδρικό διάταγμα, που προτείνεται από τους Υπουργούς Οικονομικών και Προστασίας του Πολίτη.
β. Οι Συνοριακοί Φύλακες ορισμένου χρόνου αποτελούν ιδιαίτερη κατηγορία προσωπικού. Προσλαμβάνονται για την αντιμετώπιση των αυξημένων μεταναστευτικών ροών, κατόπιν έγκρισης της Επιτροπής της ΠΥΣ 33/2006, με σχέση εργασίας δημοσίου δικαίου με ετήσια θητεία, η οποία δύναται να ανανεώνεται ετησίως και εντάσσονται στο ένστολο προσωπικό της Ελληνικής Αστυνομίας. Εφόσον η θητεία των Συνοριακών Φυλάκων ορισμένου χρόνου δεν ανανεωθεί, αυτοί απολύονται οριστικά από τις τάξεις της Ελληνικής Αστυνομίας, χωρίς άλλη διαδικασία. Συνοριακός Φύλακας ορισμένου χρόνου, ο οποίος έχει ολοκληρώσει την προβλεπόμενη βασική εκπαίδευση, δεν μπορεί να παραιτηθεί πριν την ολοκλήρωση της ετήσιας θητείας. Συνοριακός Φύλακας ορισμένου χρόνου, του οποίου έχει ανανεωθεί η θητεία, δεν μπορεί να παραιτηθεί πριν την ολοκλήρωση της ετήσιας θητείας. Η διαδικασία και οι προϋποθέσεις ανανέωσης της θητείας των Συνοριακών Φυλάκων ορισμένου χρόνου καθορίζονται με κοινή απόφαση των Υπουργών Προστασίας του Πολίτη, Οικονομικών και Εσωτερικών.
γ. Η πρόσληψη των Συνοριακών Φυλάκων ορισμένου χρόνου γίνεται με σύστημα αντικειμενικών κριτηρίων, βάσει της διαδικασίας και των προσόντων πρόσληψης που προβλέπονται για τους Συνοριακούς Φύλακες, σύμφωνα με τις διατάξεις του ν. 2622/1998 (Α’ 138) και κατόπιν έγκρισης της Επιτροπής της ΠΥΣ 33/2006, όπως ισχύει, και των κατ’ εξουσιοδότηση αυτού εκδοθεισών πράξεων. Κατόπιν απόφασης του Υπουργού Προστασίας του Πολίτη, προστίθενται πέντε (5) μονάδες, επιπλέον των καθοριζομένων από τις κείμενες διατάξεις στη βαθμολογία των υποψηφίων, που κατοικούν την τελευταία διετία ή κατοικούσαν από της γεννήσεώς τους και μέχρι τη συμπλήρωση του 18ου έτους της ηλικίας τους στην Περιφερειακή Ενότητα ή νησί, που θα προκηρυχθούν θέσεις, ή σε ορισμένες περιοχές αυτών. Οι τελικοί πίνακες επιτυχόντων ισχύουν για πέντε (5) έτη από την ημερομηνία κύρωσής τους.
δ. Για τους Συνοριακούς Φύλακες ορισμένου χρόνου συντάσσονται εκθέσεις ικανότητας ετησίως, σύμφωνα με τις διατάξεις που ισχύουν για την αξιολόγηση των προσόντων των αστυφυλάκων. Για την ανανέωση θητείας Συνοριακού Φύλακα ορισμένου χρόνου, απαιτείται στην ετήσια έκθεση ικανότητάς του να φέρει τουλάχιστον τον γενικό χαρακτηρισμό «καλώς».
ε. Οι Συνοριακοί Φύλακες ορισμένου χρόνου τοποθετούνται υποχρεωτικά σε Υπηρεσίες Συνοριακής Φύλαξης, Διαχείρισης Μετανάστευσης ή Προαναχωρησιακά Κέντρα Κράτησης Αλλοδαπών και Υπηρεσίες Φύλαξης των θεσμοθετημένων σημείων εισόδου - εξόδου της επικράτειας, ιδίως αεροδρομίων. Μετάταξη των Συνοριακών Φυλάκων ορισμένου χρόνου σε άλλη κατηγορία προσωπικού ή απόσπασή τους σε Υπηρεσία, πέραν των αναφερομένων στην παρούσα παράγραφο, δεν επιτρέπεται.
στ. Τα καθήκοντα των Συνοριακών Φυλάκων ορισμένου χρόνου είναι ταυτόσημα με εκείνα των Συνοριακών Φυλάκων. Κατά την άσκηση των καθηκόντων τους φέρουν στολή και κατάλληλο οπλισμό.
ζ. Για τα θέματα των Συνοριακών Φυλάκων ορισμένου χρόνου, τα οποία δεν ρυθμίζονται από τις διατάξεις του παρόντος άρθρου, εφαρμόζονται αναλογικά οι διατάξεις που διέπουν τους Συνοριακούς Φύλακες, με εξαίρεση τις διατάξεις περί μονιμοποίησης και ένταξης στο αστυνομικό προσωπικό.
η. Ειδικότερα ζητήματα και λεπτομέρειες που δεν ρυθμίζονται από τις διατάξεις του παρόντος και για τα οποία δεν εφαρμόζονται οι διατάξεις που αφορούν τους Συνοριακούς Φύλακες, δύνανται να ρυθμιστούν με προεδρικό διάταγμα που εκδίδεται ύστερα από πρόταση του Υπουργού Προστασίας του Πολίτη.».
Άρθρο 43
Μετονομασία υπηρεσιών και αρμοδιότητες Συνοριακών Φυλάκων - Τροποποίηση της παρ. 1 του άρθρου 1 του ν. 2622/1998
Τα δύο πρώτα εδάφια της παρ. 1 του άρθρου 1 του
ν. 2622/1998 (Α’ 138), περί σύστασης υπηρεσιών συνοριακής φύλαξης, αντικαθίστανται και η παρ. 1 διαμορφώνεται ως εξής:
«1. Στο Υπουργείο Προστασίας του Πολίτη συνιστώνται, σύμφωνα με τις διατάξεις της παρ. 2 του παρόντος, κεντρική και περιφερειακές Αστυνομικές Υπηρεσίες Συνοριακής Φύλαξης και Διαχείρισης Μετανάστευσης, με αποστολή την αποτροπή παράνομης εισόδου αλλοδαπών στη χώρα, τον εντοπισμό και τη σύλληψη των παρανόμως εργαζομένων αλλοδαπών ανά την επικράτεια και την παραπομπή τους στη δικαιοσύνη ή την επαναπροώθησή τους, καθώς και τον εντοπισμό και τη σύλληψη προσώπων που διευκολύνουν την παράνομη είσοδο και εργασία αλλοδαπών και την παραπομπή τους στη δικαιοσύνη, σύμφωνα με τις κείμενες διατάξεις. Οι Συνοριακοί Φύλακες, που στελεχώνουν τις Υπηρεσίες Συνοριακής Φύλαξης, Διαχείρισης Μετανάστευσης ή τα Προαναχωρησιακά Κέντρα Κράτησης Αλλοδαπών και τις Υπηρεσίες Φύλαξης των θεσμοθετημένων σημείων εισόδου - εξόδου της επικράτειας, ιδίως αεροδρομίων, δύνανται να διατίθενται για εκτέλεση υπηρεσίας φρούρησης και μεταγωγής κρατουμένων, φρούρησης αστυνομικών υπηρεσιών και των κρατητηρίων τους. Κατά την άσκηση των προαναφερομένων αρμοδιοτήτων έχουν τις ίδιες εξουσίες, καθήκοντα και υποχρεώσεις με το αστυνομικό προσωπικό, πλην αυτών που αναφέρονται στην άσκηση των προανακριτικών καθηκόντων.».
Άρθρο 44
Προσόντα Συνοριακών Φυλάκων - Τροποποίηση του άρθρου 3 του ν. 2622/1998
Στο άρθρο 3 του ν. 2622/1998 (Α’ 138), περί των προσόντων των συνοριακών φυλάκων, αντικαθίσταται η παρ. 1, προστίθεται παρ. 3 και το άρθρο 3 διαμορφώνεται ως εξής:
«Άρθρο 3
Προέλευση - Προσόντα Συνοριακών Φυλάκων
1. Για την εκπλήρωση της αποστολής των Υπηρεσιών του άρθρου 1 προσλαμβάνονται ως συνοριακοί φύλακες με σύστημα αντικειμενικών κριτηρίων (μόρια) Έλληνες πολίτες (άνδρες και γυναίκες) που δεν έχουν υπερβεί το 28ο έτος της ηλικίας τους. Οι άνδρες υποψήφιοι πρέπει να έχουν εκπληρώσει τις στρατιωτικές τους υποχρεώσεις. Τα απαιτούμενα σωματικά προσόντα των υποψηφίων και οι προκαταρτικές εξετάσεις (υγειονομικές - αθλητικές - ψυχομετρικές) που υποβάλλονται είναι τα προβλεπόμενα από τις ισχύουσες κάθε φορά διατάξεις για τους ιδιώτες υποψηφίους για τη Σχολή Αστυφυλάκων. Τα υποψήφια για πρόσληψη τέκνα του προσωπικού της Ελληνικής Αστυνομίας, που δολοφονείται ή τραυματίζεται θανάσιμα κατά την εκτέλεση του καθήκοντος και εξαιτίας αυτού, λαμβάνουν δέκα (10) μονάδες επιπλέον των καθοριζομένων από το προεδρικό διάταγμα της επόμενης παραγράφου. Οι συνοριακοί φύλακες προσλαμβάνονται ξεχωριστά για κάθε Περιφερειακή Ενότητα ή Νησί, από υποψηφίους που κατοικούν την τελευταία διετία ή κατοικούσαν από της γεννήσεώς τους και μέχρι τη συμπλήρωση του 18ου έτους της ηλικίας τους στην Περιφέρεια, στην οποία ανήκει η συγκεκριμένη Περιφερειακή Ενότητα ή Νησί, όπου λειτουργούν ή πρόκειται να λειτουργήσουν Υπηρεσίες Συνοριακής Φύλαξης, Διαχείρισης Μετανάστευσης ή Προαναχωρησιακά Κέντρα Κράτησης Αλλοδαπών και Υπηρεσίες Φύλαξης των θεσμοθετημένων σημείων εισόδου - εξόδου της Επικράτειας, ιδίως αεροδρομίων και κατά προτίμηση ή αποκλειστικά στις περιοχές της εκάστοτε Περιφερειακής Ενότητας ή Νησιού. Με απόφαση του Υπουργού Προστασίας του Πολίτη καθορίζεται κάθε φορά ο αριθμός των προσλαμβανομένων για κάθε Περιφερειακή Ενότητα ή Νησί. Εφόσον οι θέσεις που προκηρυχθούν δεν καλυφθούν από την ανωτέρω κατηγορία υποψηφίων, δύνανται να προσληφθούν υποψήφιοι που κατοικούν την τελευταία διετία ή κατοικούσαν από τη γέννησή τους έως και τη συμπλήρωση του 18ου έτους της ηλικίας τους σε έτερες Περιφέρειες, οι οποίες καθορίζονται με απόφαση του Υπουργού Προστασίας του Πολίτη. Με την ίδια απόφαση δύναται να ανακατανέμεται ο αριθμός των κενών θέσεων μεταξύ των Περιφερειακών Ενοτήτων ή νησιών, που περιλαμβάνονταν στον διαγωνισμό.
2. Τα λοιπά προσόντα των Συνοριακών Φυλάκων, το όργανο, τα κριτήρια και η διαδικασία πρόσληψής τους, οι προϋποθέσεις ανανέωσης της θητείας τους, η διαδικασία απόλυσής τους, τα απαιτούμενα δικαιολογητικά και κάθε άλλη αναγκαία λεπτομέρεια καθορίζονται με απόφαση του Υπουργού Προστασίας του Πολίτη.
3. Για την απόδειξη της ιδιότητας του κατοίκου, χορηγείται από τον οικείο Δήμο βεβαίωση, στην οποία αναφέρεται ρητά ότι ο υποψήφιος κατοικεί σε αυτόν κατά την τελευταία διετία ή κατοικούσε σε αυτόν από της γεννήσεώς του μέχρι τη συμπλήρωση του 18ου έτους της ηλικίας του.».
Άρθρο 45
Υπηρεσίες Συνοριακών Φυλάκων - Τροποποίηση της παρ. 2 του άρθρου 4
του ν. 2622/1998
Η παρ. 2 του άρθρου 4 του ν. 2622/1998 (Α’ 138), περί των υπηρεσιών των συνοριακών φυλάκων, αντικαθίσταται ως εξής:
«2. Καθ’ όλη τη διάρκεια της υπηρεσίας τους, οι Συνοριακοί Φύλακες υπηρετούν σε Υπηρεσίες Συνοριακής Φύλαξης, Διαχείρισης Μετανάστευσης ή Προαναχωρησιακά Κέντρα Κράτησης Αλλοδαπών και Υπηρεσίες Φύλαξης των θεσμοθετημένων σημείων εισόδου - εξόδου της επικράτειας, ιδίως αεροδρομίων. Μετά από την ολοκλήρωση της εκπαίδευσής τους τοποθετούνται και μετατίθενται σύμφωνα με το π.δ. 211/2005 (Α’ 254). Μετάταξη των Συνοριακών Φυλάκων σε άλλη κατηγορία προσωπικού ή απόσπασή τους σε άλλη υπηρεσία, πλην των αναφερομένων στην παρούσα, απαγορεύεται.».
Άρθρο 46
Προκαταρκτικές εξετάσεις για εισαγωγή
στις Σχολές Αστυφυλάκων και Αξιωματικών - Τροποποίηση της παρ. 5 του άρθρου 1 του
ν. 2226/1994
Η παρ. 5 του άρθρου 1 του ν. 2226/1994 (Α’ 122), περί των προϋποθέσεων εισαγωγής στις Σχολές Αστυφυλάκων και Αξιωματικών, τροποποιείται ως προς το αντικείμενο των εξετάσεων και ως προς το αρμόδιο όργανο και διαμορφώνεται ως εξής:
«5. Οι υποψήφιοι ιδιώτες υποβάλλονται επιπλέον σε «Προκαταρκτικές εξετάσεις» (αθλητικές, υγειονομικές και ψυχομετρικές δοκιμασίες), που γίνονται με μέριμνα του Υπουργείου Προστασίας του Πολίτη και σύμφωνα με όσα καθορίζονται από τις οικείες διατάξεις του νόμου και τους κανονισμούς. Στις εξετάσεις αυτές ο υποψήφιος πρέπει να κριθεί ικανός κατά το σχολικό έτος υποβολής της υποψηφιότητας για να έχει δικαίωμα συμμετοχής στην επιλογή. Οι αστυνομικοί υποψήφιοι υποβάλλονται μόνο σε υγειονομικές εξετάσεις, σύμφωνα με τις διατάξεις του οικείου κανονισμού.».
Άρθρο 47
Προκαταρκτικές εξετάσεις για κάλυψη των θέσεων ειδικών φρουρών - Τροποποίηση του τρίτου εδαφίου της παρ. 5 του άρθρου 9 του
ν. 2734/1999
Το τρίτο εδάφιο της παρ. 5 του άρθρου 9 του ν. 2734/ 1999 (Α’ 161), περί των προκαταρκτικών εξετάσεων των ειδικών φρουρών, αντικαθίσταται και η παρ. 5 διαμορφώνεται ως εξής:
«5. Για την κάλυψη των ανωτέρω θέσεων προσλαμβάνονται με σύστημα αντικειμενικών κριτηρίων (μόρια) Έλληνες πολίτες (άνδρες και γυναίκες), απόφοιτοι Λυκείου ή άλλης ισότιμης σχολής του εσωτερικού ή εξωτερικού, που δεν έχουν υπερβεί το 28o έτος της ηλικίας τους. Οι άνδρες υποψήφιοι πρέπει να έχουν εκπληρώσει τις στρατιωτικές τους υποχρεώσεις. Τα απαιτούμενα σωματικά προσόντα των υποψηφίων και οι προκαταρκτικές εξετάσεις (υγειονομικές - αθλητικές - ψυχομετρικές) που υποβάλλονται είναι τα προβλεπόμενα από τις ισχύουσες κάθε φορά διατάξεις για τους ιδιώτες υποψηφίους για τη Σχολή Αστυφυλάκων. Για τον υπολογισμό της ηλικίας των υποψηφίων ως ημερομηνία γέννησης θεωρείται η 31η Δεκεμβρίου του έτους γέννησης. Τα υποψήφια για πρόσληψη τέκνα του προσωπικού της Ελληνικής Αστυνομίας, που δολοφονείται ή τραυματίζεται θανάσιμα κατά την εκτέλεση του καθήκοντος και εξαιτίας αυτού, λαμβάνουν δέκα (10) μονάδες επιπλέον των καθοριζομένων από την υπουργική απόφαση της επόμενης παραγράφου. Από τον αριθμό των προσλαμβανομένων ποσοστό 20% καλύπτεται από υποψηφίους που κατέχουν απολυτήριο τίτλο Ενιαίου Πολυκλαδικού Λυκείου κλάδου σπουδών που δεν αντιστοιχεί σε δέσμη ή πτυχίο Τεχνικού Επαγγελματικού Λυκείου και το υπόλοιπο ποσοστό από υποψηφίους που κατέχουν οποιονδήποτε άλλο απολυτήριο τίτλο όλων των τύπων Λυκείου. Σε περίπτωση που οι θέσεις των προσλαμβανομένων με τίτλο σπουδών μιας κατηγορίας υποψηφίων δεν καλύπτονται, οι κενές θέσεις συμπληρώνονται από υποψηφίους της άλλης κατηγορίας.».
Άρθρο 48
Χορήγηση ειδικών αποζημιώσεων
στους μαθητές των σχολών της Ελληνικής Αστυνομίας - Τροποποίηση του άρθρου 127 του ν. 4472/2017
1. Στο τέλος της παρ. Δ του άρθρου 127 του ν. 4472/ 2017 (Α’ 74), περί των ειδικών αποζημιώσεων που καταβάλλονται στο προσωπικό των σωμάτων ασφαλείας, προστίθεται περ. δ’ και η παρ. Δ διαμορφώνεται ως εξής:
«Δ. α. Στο προσωπικό των Σωμάτων Ασφαλείας (Ελληνική Αστυνομία, Πυροσβεστικό και Λιμενικό Σώμα - Ελληνική Ακτοφυλακή), το οποίο λόγω της ιδιοτυπίας των συνθηκών αποδεδειγμένα εργάζεται πέραν των πέντε (5) ημερών την εβδομάδα, χορηγείται ειδική αποζημίωση, η οποία ανέρχεται στο ποσό των σαράντα έξι ευρώ (46) για κάθε επιπλέον ημέρα απασχόλησης.
β. Στο ίδιο ως άνω προσωπικό, καθώς και το στρατιωτικό προσωπικό των Ενόπλων Δυνάμεων που αποδεδειγμένα εργάζεται κατά τις νυκτερινές ώρες χορηγείται ειδική αποζημίωση, η οποία ανέρχεται στο ποσό των δύο ευρώ και εβδομήντα επτά λεπτών (2,77 €) ανά ώρα νυχτερινής απασχόλησης. Το ανώτατο όριο των ωρών νυχτερινής απασχόλησης, οι όροι και προϋποθέσεις χορήγησης της εν λόγω αποζημίωσης καθορίζονται με κοινή απόφαση των Υπουργών Οικονομικών και του κατά περίπτωση αρμόδιου Υπουργού. Μέχρι την έκδοση της εν λόγω κοινής υπουργικής απόφασης εξακολουθεί να καταβάλλεται το επίδομα αυξημένης επιχειρησιακής ετοιμότητας μονάδων που προβλέπεται από τις διατάξεις της παρ. Α8 υποπερ. β’ του άρθρου 51 του ν. 3205/2003 (Α’ 297) και σύμφωνα με τις σχετικές εκδοθείσες υπουργικές αποφάσεις, όπως έχουν τροποποιηθεί και ισχύουν. Σε περίπτωση απομάκρυνσης των στελεχών με απόσπαση, μετακίνηση ή εκπαιδευτική άδεια μεγαλύτερη των δύο (2) μηνών από τα καθήκοντα, τις θέσεις και τις συνθήκες, οι οποίες δικαιολογούν τη χορήγηση των αποζημιώσεων αυτών, διακόπτεται ισοχρόνως και η καταβολή τους με βεβαίωση του οικείου προϊσταμένου.
γ. Στο προσωπικό των Σωμάτων Ασφαλείας που αποσπάται ή διατίθεται ως προσωπικό ασφαλείας σε γραφεία μελών Κυβέρνησης, Υφυπουργών, Γενικών και Ειδικών Γραμματέων, καθώς και στο αστυνομικό προσωπικό της Υπηρεσίας Προστασίας Προέδρου της Δημοκρατίας που ασκεί καθήκοντα ασφαλείας, καταβάλλονται οι αποζημιώσεις των προηγούμενων περιπτώσεων και υπερωριακή αποζημίωση σύμφωνα με την παρ. Γ2 του άρθρου 20 του ν. 4354/2015 (Α’ 176). Στην περίπτωση που το εν λόγω προσωπικό εκτελεί διοικητικά καθήκοντα στα ως άνω γραφεία, δικαιούται υπερωριακή αποζημίωση σύμφωνα με την παρ. Α2 του ίδιου άρθρου.
δ. Οι ειδικές αποζημιώσεις των περ. α’ και β’ καταβάλλονται και στους μαθητές των σχολών της Ελληνικής Αστυνομίας, κατά τη διάρκεια της πρακτικής τους εκπαίδευσής, με τους όρους και προϋποθέσεις που ισχύουν για το λοιπό ένστολο προσωπικό της.».
2. Το έκτο εδάφιο της παρ. Ε’ του άρθρου 127 του
ν. 4472/2017, περί της μη καταβολής στους μαθητές των σχολών των σωμάτων ασφαλείας των επιδομάτων των παρ. Β έως Ε του ιδίου άρθρου, αντικαθίσταται και η παρ. Ε διαμορφώνεται ως εξής:
«Ε. Στα στελέχη των Ενόπλων Δυνάμεων και του Λιμενικού Σώματος - Ελληνικής Ακτοφυλακής, καθώς και της Ελληνικής Αστυνομίας και του Πυροσβεστικού Σώματος που υπηρετούν εντός των γεωγραφικών ορίων της Περιφέρειας Βορείου Αιγαίου, της Περιφερειακής Ενότητας Έβρου, της Περιφέρειας Νοτίου Αιγαίου (μόνο πρώην Ν. Δωδεκανήσου), καθώς και στα στελέχη των Ενόπλων Δυνάμεων που υπηρετούν στις Μονάδες Προκαλύψεως της ηπειρωτικής μεθορίου (Ηπείρου, Μακεδονίας και Θράκης), στη νήσο Σκύρο και τις τοπικές κοινότητες Ζίρου και Παλαιοκάστρου του Δήμου Σητείας, χορηγείται μηνιαίο επίδομα ύψους εκατό (100) ευρώ.
Το ανωτέρω επίδομα ύψους εκατό (100) ευρώ χορηγείται και στα στελέχη του Λιμενικού Σώματος - Ελληνικής Ακτοφυλακής που υπηρετούν στις Λιμενικές Αρχές Οθωνών, Σαγιάδας και Σκύρου.
Το επίδομα αυτό καταβάλλεται με την απαραίτητη προϋπόθεση ότι οι δικαιούχοι προσφέρουν υπηρεσία με πλήρη και αποκλειστική απασχόληση στην Υπηρεσία της περιοχής που δικαιολογεί την καταβολή του. Επίσης καταβάλλεται και για όσο διάστημα οι υπάλληλοι τελούν σε θεσμοθετημένες άδειες.
Σε περίπτωση απομάκρυνσης των υπαλλήλων, για οποιονδήποτε λόγο, όπως μετακίνηση, απόσπαση, μετάθεση, διάθεση, από την περιοχή η οποία δικαιολογεί τη χορήγησή του, διακόπτεται ισοχρόνως η καταβολή του με βεβαίωση του οικείου Προϊσταμένου.
Τα επιδόματα των παρ. Β’ έως Ε’ δεν καταβάλλονται στους οπλίτες βραχείας ανακατάταξης (μέχρι τριών ετών), στους μαθητές των σχολών αρμοδιότητας του Υπουργείου Εθνικής Άμυνας και των σχολών των Σωμάτων Ασφαλείας, με την επιφύλαξη της περ. δ’ της παρ. Δ, στους τελούντες σε κατάσταση πολεμικής ή μόνιμης διαθεσιμότητας, καθώς και στους έφεδρους και δόκιμους έφεδρους αξιωματικούς.
Στο στρατιωτικό προσωπικό, που υπηρετεί στην Κεντρική Υπηρεσία της Εθνικής Μετεωρολογικής Υπηρεσίας, καθώς και στο στρατιωτικό προσωπικό ειδικότητας μετεωρολόγου που υπηρετεί σε μετεωρολογικά κλιμάκια της Εθνικής Μετεωρολογικής Υπηρεσίας ή σε μετεωρολογικά κλιμάκια, που εδρεύουν σε μονάδες της Πολεμικής Αεροπορίας καταβάλλεται αποζημίωση, το ύψος της οποίας, ο τρόπος καταβολής και κάθε άλλη λεπτομέρεια καθορίζεται με την υπουργική απόφαση της παρ. 5 του άρθρου 65 του ν. 4427/2016 (Α’ 188).».
Άρθρο 49
Παράταση συμβάσεων προσωπικού της Γενικής Γραμματείας Πολιτικής Προστασίας
του Υπουργείου Προστασίας του Πολίτη
Οι συμβάσεις προσωπικού της Γενικής Γραμματείας Πολιτικής Προστασίας, που υπηρετεί με σχέση εργασίας Ιδιωτικού Δικαίου Ορισμένου Χρόνου (Ι.Δ.Ο.Χ.), οι οποίες λήγουν πριν από την ολοκλήρωση του τρέχοντος έτους, παρατείνονται έως την 30ή Σεπτεμβρίου 2021, για την κάλυψη της ανάγκης αντιμετώπισης του κινδύνου διασποράς του κορωνοϊού (COVID-19) και την αντιμετώπιση υγειονομικών και πάσης φύσεως κινδύνων.
Άρθρο 50
Παράταση καταληκτικής ημερομηνίας μετατάξεων στη Γενική Γραμματεία Πολιτικής Προστασίας του Υπουργείου Προστασίας του Πολίτη - Τροποποίηση της παρ. 2 του άρθρου 39 του ν. 4760/2020
Η παρ. 2 του άρθρου 39 του ν. 4760/2020 (Α’ 247), περί της καταληκτικής ημερομηνίας μετάταξης πολιτικών υπαλλήλων στη Γενική Γραμματεία Πολιτικής Προστασίας κατά παρέκκλιση κάθε άλλης γενικής ή ειδικής διάταξης, αντικαθίσταται ως εξής:
«2. Ως καταληκτική ημερομηνία του δευτέρου εδαφίου της παρ. 4 του άρθρου 37 του ν. 4704/2020 (Α’ 133) ορίζεται η 31η Δεκεμβρίου 2021.».
Άρθρο 51
Δοκιμασίες εισαγωγής στις Σχολές Δοκίμων Σημαιοφόρων Λιμενικού Σώματος - Ελληνικής Ακτοφυλακής και Δοκίμων Λιμενοφυλάκων - Τροποποίηση του πρώτου εδαφίου της περ. α) της παρ. 8 του άρθρου 79 του ν. 4504/2017
Το πρώτο εδάφιο της περ. α) της παρ. 8 του άρθρου 79 του ν. 4504/2017 (Α’ 184), περί των δοκιμασιών εισαγωγής στις Σχολές Δοκίμων Σημαιοφόρων Λιμενικού Σώματος - Ελληνικής ακτοφυλακής και Δοκίμων Λιμενοφυλάκων, αντικαθίσταται και η περ. α) διαμορφώνεται ως εξής:
«α) Οι υποψήφιοι των Σχολών Δοκίμων Σημαιοφόρων Λιμενικού Σώματος - Ελληνικής Ακτοφυλακής (Λ.Σ. - ΕΛ.ΑΚΤ.) και Δοκίμων Λιμενοφυλάκων που κρίνονται ικανοί στις υγειονομικές, αθλητικές και ψυχομετρικές δοκιμασίες το σχολικό έτος υποβολής της υποψηφιότητάς τους και περιλαμβάνονται στους πίνακες επιτυχόντων του Υπουργείου Παιδείας και Θρησκευμάτων, κατατάσσονται στο Λ.Σ. - ΕΛ.ΑΚΤ. με απόφαση του Υπουργού Ναυτιλίας και Νησιωτικής Πολιτικής, ως Δόκιμοι Σημαιοφόροι Λ.Σ. - ΕΛ.ΑΚΤ. και Δόκιμοι Λιμενοφύλακες, αντίστοιχα. Οι υποψήφιοι που προέρχονται από εν ενεργεία μόνιμα στελέχη Λ.Σ.-ΕΛ.ΑΚΤ., υποβάλλονται μόνο σε υγειονομικές εξετάσεις. Αν εντός διμήνου από την αρχική, ανά κατηγορία εισακτέων, ημερομηνία κατάταξης στις Σχολές, υπάρχουν κενές θέσεις, λόγω μη προσέλευσης των εισακτέων που περιλαμβάνονται στον κυρωμένο πίνακα ή λόγω παραίτησης ή απομάκρυνσης ή αποχώρησής τους από τις Σχολές για οποιονδήποτε λόγο, αφού οι εν λόγω υποψήφιοι διαγραφούν με απόφαση του Υπουργού Ναυτιλίας και Νησιωτικής Πολιτικής, εισάγονται σε αυτές για την πλήρωση των κενών θέσεων ισάριθμοι, ανά κατηγορία, υποψήφιοι κατά φθίνουσα βαθμολογική σειρά, βάσει των αποτελεσμάτων που κυρώθηκαν από το Υπουργείο Παιδείας και Θρησκευμάτων. Εφόσον οι εισαγόμενοι με την προαναφερόμενη διαδικασία δεν προσέλθουν για κατάταξη ή παραιτηθούν ή απομακρυνθούν ή αποχωρήσουν για οποιονδήποτε λόγο από τις παραπάνω Σχολές, εισάγονται προς πλήρωση των κενών θέσεων που προκύπτουν, νέοι επιλαχόντες με την ίδια διαδικασία, μέχρι την οριστική πλήρωση των θέσεων που προκηρύχθηκαν, εντός ενός (1) μήνα από την ημερομηνία παραίτησης ή απομάκρυνσης ή αποχώρησης του εισαγομένου, τη θέση του οποίου καλείται να καλύψει, σε κάθε περίπτωση εντός του ίδιου έτους της αρχικής κατάταξης.».
ΜΕΡΟΣ ΣΤ’
ΡΥΘΜΙΣΕΙΣ ΕΠΕΙΓΟΝΤΩΝ ΘΕΜΑΤΩΝ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΠΑΙΔΕΙΑΣ
ΚΑΙ ΘΡΗΣΚΕΥΜΑΤΩΝ
Άρθρο 52
Εργαστήρια Δεξιοτήτων - Αντικατάσταση
του άρθρου 1 του ν. 4692/2020
Το άρθρο 1 του ν. 4962/2020 (Α’ ’111) αντικαθίσταται ως εξής:
«Άρθρο 1
Εργαστήρια Δεξιοτήτων
H διδακτική ενότητα με τίτλο «Εργαστήρια Δεξιοτήτων» εισάγεται στο πρόγραμμα σπουδών και στο εβδομαδιαίο ωρολόγιο πρόγραμμα όλων των τύπων σχολικών μονάδων υποχρεωτικής εκπαίδευσης, νηπιαγωγείων, δημοτικών και γυμνασίων με σκοπό την ενίσχυση της καλλιέργειας ήπιων δεξιοτήτων, δεξιοτήτων ζωής και δεξιοτήτων τεχνολογίας και επιστήμης στους μαθητές. Με απόφαση του Υπουργού Παιδείας και Θρησκευμάτων, η οποία εκδίδεται ύστερα από εισήγηση του Ινστιτούτου Εκπαιδευτικής Πολιτικής, ορίζονται ο αριθμός, η διάρκεια και το περιεχόμενο των θεματικών κύκλων της διδακτικής ενότητας και των επιμέρους θεματικών ενοτήτων καθενός εκ των θεματικών κύκλων, ο αριθμός και οι ειδικότητες των εκπαιδευτικών στους οποίους ανατίθεται η διδασκαλία των θεματικών κύκλων και ενοτήτων, ο τρόπος αξιολόγησης των μαθητών και κάθε άλλο σχετικό θέμα, συμπεριλαμβανομένων της οργάνωσης και υλοποίησης σχετικών επιμορφωτικών και υποστηρικτικών δραστηριοτήτων για τους εκπαιδευτικούς».
Άρθρο 53
Δραστηριότητες στην αγγλική γλώσσα στο νηπιαγωγείο - Αντικατάσταση της περ. γ’ της παρ. 9 του άρθρου 3 του ν. 1566/1985
Η περ. γ’ της παρ. 9 του άρθρου 3 του ν. 1566/1985 (Α’ 167) αντικαθίσταται ως εξής:
«γ) Εισάγεται στο υποχρεωτικό πρόγραμμα των νηπιαγωγείων της χώρας δράση για τη δημιουργική ενασχόληση των μαθητών με την αγγλική γλώσσα μέσω της οργάνωσης και υλοποίησης δραστηριοτήτων κατά τη διάρκεια των οποίων οι μαθητές αλληλοεπιδρούν με έναν εκπαιδευτικό κλάδου ΠΕ06 Αγγλικής Φιλολογίας παρουσία του νηπιαγωγού. Με απόφαση του Υπουργού Παιδείας και Θρησκευμάτων, η οποία εκδίδεται ύστερα από εισήγηση του Ινστιτούτου Εκπαιδευτικής Πολιτικής, ορίζεται η διάρκεια ενασχόλησης των μαθητών με την αγγλική γλώσσα και ρυθμίζεται κάθε θέμα σχετικό με την εφαρμογή του προγράμματος, συμπεριλαμβανομένων της οργάνωσης και υλοποίησης σχετικών επιμορφωτικών και υποστηρικτικών δραστηριοτήτων.».
Άρθρο 54
Κατανομή χρόνου διδακτικής ενότητας Εργαστηρίων Δεξιοτήτων στο πρόγραμμα σπουδών στο δημοτικό σχολείο και στο νηπιαγωγείο - Τροποποιήσεις του άρθρου 11 του π.δ. 79/2017
1. Οι παρ. 2 έως 4 της περ. Α’ του άρθρου 11 του π.δ. 79/
2017 (Α’ 109) αντικαθίστανται ως εξής:
«2. Kατανομή του χρόνου ανά διδακτικό αντικείμενο στα εξαθέσια και άνω δημοτικά σχολεία:

Το μάθημα της Γλώσσας διδάσκεται για εννέα (9) ώρες στις Α’ και Β’ τάξεις, για οκτώ (8) ώρες στις Γ’ και Δ’ και για επτά (7) ώρες στις Ε’ και ΣΤ’ τάξεις.
Το μάθημα των Μαθηματικών διδάσκεται για πέντε (5) ώρες στις Α’ και Β’ τάξεις και για τέσσερις (4) ώρες στις Γ’, Δ’, Ε’ και ΣΤ’ τάξεις.
Το μάθημα της Ιστορίας διδάσκεται για δύο (2) ώρες στις Γ’, Δ’, Ε’ και ΣT’ τάξεις.
Το μάθημα της Μελέτης Περιβάλλοντος διδάσκεται για τρεις (3) ώρες στις Α’ και Β’ τάξεις και για δύο (2) ώρες στις Γ’ και Δ’ τάξεις.
Το μάθημα της Γεωγραφίας διδάσκεται για μία (1) ώρα στις Ε’ και ΣΤ’ τάξεις.
Το μάθημα των Φυσικών διδάσκεται για τρεις (3) ώρες στις Ε’ και ΣΤ’ τάξεις.
Το μάθημα της Κοινωνικής και Πολιτικής Αγωγής διδάσκεται για μία (1) ώρα στις Ε’ και ΣΤ’ τάξεις.
Το μάθημα των Θρησκευτικών διδάσκεται για δύο (2) ώρες στις Γ’ και Δ’ τάξεις και για μία (1) ώρα στις Ε’ και ΣΤ’ τάξεις.
Η Αισθητική Αγωγή περιλαμβάνει τα μαθήματα: Εικαστικά, Μουσική και Θεατρική Αγωγή. Το μάθημα των Εικαστικών διδάσκεται για δύο (2) ώρες στις Α’ και Β’ τάξεις και για μία (1) ώρα στις Γ’, Δ’, Ε’ και ΣΤ’ τάξεις. Το μάθημα της Μουσικής διδάσκεται για μία (1) ώρα σε όλες τις τάξεις και το μάθημα της Θεατρικής Αγωγής για μία (1) ώρα στις Α’, Β’, Γ’ και Δ’ τάξεις.
Το μάθημα της Φυσικής Αγωγής διδάσκεται για τρεις (3) ώρες στις Α’, Β’, Γ’, και Δ’ τάξεις και για δύο (2) ώρες στις Ε’ και ΣΤ’ τάξεις.
Το μάθημα των Αγγλικών διδάσκεται για δύο (2) ώρες στις Α’ και Β’ τάξεις και για τρεις (3) ώρες στις υπόλοιπες τάξεις.
Η δεύτερη ξένη γλώσσα διδάσκεται για δύο (2) ώρες στις Ε’ και ΣΤ’ τάξεις.
Το μάθημα των Τ.Π.Ε. διδάσκεται για μία (1) ώρα εβδομαδιαίως σε όλες τις τάξεις.
Το Εργαστήριο Δεξιοτήτων διδάσκεται για τρεις (3) ώρες στις τάξεις Α’ και Β’, για δύο (2) ώρες στις τάξεις Γ’ και Δ’ και για μία (1) ώρα στις Ε’ και ΣΤ’ τάξεις.
3. Κατανομή του χρόνου ανά διδακτικό αντικείμενο στο πενταθέσιο δημοτικό σχολείο:


4. Κατανομή του χρόνου ανά διδακτικό αντικείμενο στο τετραθέσιο δημοτικό σχολείο:

2. Η παρ. 6 της περ. Α’ του άρθρου 11 του π.δ. 79/2017 αντικαθίσταται ως εξής:
«6. Στα δημοτικά σχολεία κάθε μάθημα διδάσκεται αποκλειστικά από έναν μόνο εκπαιδευτικό κλάδου ΠΕ 70 Δασκάλων ή από έναν εκπαιδευτικό της αντίστοιχης ειδικότητας, όταν πρόκειται για τα μαθήματα ειδικοτήτων που προβλέπονται στο ισχύον ωρολόγιο πρόγραμμα. Εξαίρεση αποτελούν τα διδακτικά αντικείμενα της αισθητικής αγωγής, Εικαστικά, Μουσική, Θεατρική Αγωγή, τα οποία μπορούν να ανατίθενται σε περισσότερους από έναν εκπαιδευτικούς. Κατά την υλοποίηση των Εργαστηρίων Δεξιοτήτων, οργανώνουν, συντονίζουν και διδάσκουν με προτεραιότητα οι εκπαιδευτικοί του κλάδου ΠΕ 70 Δασκάλων και ακολούθως οι εκπαιδευτικοί όλων των ειδικοτήτων που υπηρετούν στη σχολική μονάδα.».
3. Ο πρώτος πίνακας της περ. Β’ του άρθρου 11 του 79/2017 αντικαθίσταται ως εξής:

*Η αλλαγή της διδακτικής ώρας δεν σημαίνει αλλαγή δραστηριότητας. Ο νηπιαγωγός έχει την ευελιξία να προσαρμόζει τον χρόνο των οργανωμένων και ελεύθερων δραστηριοτήτων σύμφωνα με το συγκεκριμένο πλαίσιο της τάξης.».
4. Στην περ. Β’ του άρθρου 11 του π.δ. 79/2017 προστίθεται παρ. 8 ως εξής:
«8. Κατά την υλοποίηση των Εργαστηρίων Δεξιοτήτων στα νηπιαγωγεία, οργανώνουν, συντονίζουν και διδάσκουν οι εκπαιδευτικοί του κλάδου ΠΕ60 Νηπιαγωγών.».
Άρθρο 55
Ρυθμίσεις για οργανικές θέσεις σε κλάδους του εκπαιδευτικού προσωπικού της πρωτοβάθμιας και δευτεροβάθμιας εκπαίδευσης
1. α) Συστήνονται, πλέον των υφιστάμενων, επτακόσιες είκοσι μία (721) οργανικές θέσεις εκπαιδευτικού προσωπικού πρωτοβάθμιας εκπαίδευσης, με ταυτόχρονη κατάργηση ισάριθμων θέσεων από τη δευτεροβάθμια εκπαίδευση, στους κλάδους ΠΕ05 ΓΑΛΛΙΚΗΣ, ΠΕ07 ΓΕΡΜΑΝΙΚΗΣ, ΠΕ08 ΚΑΛΛΙΤΕΧΝΙΚΩΝ, ΠΕ86 ΠΛΗΡΟΦΟΡΙΚΗΣ και στους κλάδους/ειδικότητες ΠΕ79 ΜΟΥΣΙΚΗΣ: ΠΕ79.01 ΜΟΥΣΙΚΗΣ ΕΠΙΣΤΗΜΗΣ, ΠΕ91 ΘΕΑΤΡΙΚΗΣ ΑΓΩΓΗΣ: ΠΕ91.01 ΘΕΑΤΡΙΚΩΝ ΣΠΟΥΔΩΝ και ΠΕ91.02 ΔΡΑΜΑΤΙΚΗΣ ΤΕΧΝΗΣ, ως ακολούθως:

β) Με απόφαση του Υπουργού Παιδείας και Θρησκευμάτων οι θέσεις της περ. α’ κατανέμονται άπαξ σε Διευθύνσεις Εκπαίδευσης, ανά περιοχή μετάθεσης και σε σχολικές μονάδες.
γ) Οι οργανικές θέσεις κατά κλάδο/ειδικότητες που συστήνονται και κατανέμονται σύμφωνα με τις περ. α’ και β’, διατίθενται για την οριστική τοποθέτηση εκπαιδευτικών που βρίσκονται στη διάθεση των περιφερειακών υπηρεσιακών συμβουλίων και την εξέταση εμπρόθεσμων αιτήσεων μετάθεσης σχολικού έτους 2020-2021, οι οποίες δεν ικανοποιήθηκαν ως προς οποιαδήποτε επιλογή. Οι οργανικές θέσεις που απομένουν κενές, μετά την εξέταση των ως άνω αιτήσεων μετάθεσης, διατίθενται για διορισμό.
2. α) Οι οργανικές θέσεις των νέων κλάδων της παρ. 1 του άρθρου 29 του ν. 4521/2018 (Α’ 38) του εκπαιδευτικού προσωπικού της δευτεροβάθμιας εκπαίδευσης ορίζονται ως εξής:

β) Οι οργανικές θέσεις των κλάδων ΤΕ01.04 ΨΥΚΤΙΚΟΙ, ΤΕ01.06 ΗΛΕΚΤΡΟΛΟΓΟΙ, ΤΕ01.07 ΗΛΕΚΤΡΟΝΙΚΟΙ, ΤΕ01.13 ΠΡΟΓΡΑΜΜΑΤΙΣΤΕΣ Η/Υ, ΤΕ01.19 ΚΟΜΜΩΤΙΚΗΣ, ΤΕ01.20 ΑΙΣΘΗΤΙΚΗΣ, ΤΕ01.25 ΑΡΓΥΡΟΧΡΥΣΟΧΟΪΑΣ, ΤΕ01.26 ΟΔΟΝΤΟΤΕΧΝΙΚΗΣ, ΤΕ01.29 ΒΟΗΘΩΝ ΙΑΤΡ. & ΒΙΟΛ. ΕΡΓΑΣΤΗΡΙΩΝ, ΤΕ01.30 ΒΟΗΘΩΝ ΒΡΕΦΟΚΟΜΩΝ - ΠΑΙΔΟΚΟΜΩΝ, ΤΕ01.31 ΧΕΙΡΙΣΤΕΣ ΙΑΤΡΙΚΩΝ ΣΥΣΚΕΥΩΝ (ΒΟΗΘ. ΑΚΤΙΝ.) και ΔΕ01.05 ΟΙΚΟΔΟΜΟΙ, ΔΕ01.13 ΞΥΛΟΥΡΓΟΙ, ΔΕ01.14 ΚΟΠΤΙΚΗΣ-ΡΑΠΤΙΚΗΣ, ΔΕ01.15 ΑΡΓΥΡΟΧΡΥΣΟΧΟΪΑΣ, ΔΕ01.17 ΚΟΜΜΩΤΙΚΗΣ, όπως αυτοί απαριθμούνται στις περ. Β’ (ΤΕ Κατηγορία) και Γ’ (ΔΕ Κατηγορία) της παρ. 2 του άρθρου 29 του ν. 4521/2018 του εκπαιδευτικού προσωπικού της δευτεροβάθμιας εκπαίδευσης ορίζονται ως εξής:

Άρθρο 56
Ρυθμίσεις για το σχολικό έτος 2020-2021 -
Τροποποίηση του άρθρου 2 του π.δ. 79/2017
Η παρ. 9 του άρθρου 2 του π.δ. 79/2017 (Α’ 109) αντικαθίσταται ως εξής:
«9. Αποκλειστικά για το σχολικό έτος 2020 - 2021:
α) Το διδακτικό έτος λήγει στις 30 Ιουνίου.
β) Η διδασκαλία των μαθημάτων λήγει στις 25 Ιουνίου.
γ) Οι συμβάσεις εργασίας Ιδιωτικού Δικαίου Ορισμένου Χρόνου των αναπληρωτών εκπαιδευτικών και των μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), που απασχολούνται στην πρωτοβάθμια εκπαίδευση παρατείνονται μέχρι τις 30 Ιουνίου 2021. Κατά παρέκκλιση κάθε άλλης διάταξης, για την παραπάνω παράταση δεν απαιτούνται υπογραφή τροποποιητικής σύμβασης εργασίας και ανάρτηση της περίληψης αυτής στη Διαύγεια.».
Άρθρο 57
Μεταβατικές ρυθμίσεις για το Εθνικό Σύστημα
Επαγγελματικής Εκπαίδευσης, Κατάρτισης
και Διά Βίου Μάθησης - Τροποποίηση του άρθρου 169 του ν. 4763/2020
Στο άρθρο 169 του ν. 4763/2020 (Α’ 254) προστίθεται παρ. 32 ως εξής:
«32. Ειδικά κατά τα σχολικά έτη 2020-2021 και 2021-2022, στους αποφοίτους των ΕΠΑ.Σ. Μαθητείας του Ο.Α.Ε.Δ. και στους αποφοίτους των ΕΠΑ.Σ. που εποπτεύονται από άλλα Υπουργεία, χορηγείται Πτυχίο Επαγγελματικής Εκπαίδευσης και Κατάρτισης επιπέδου 3, σύμφωνα με τα οριζόμενα στο άρθρο 14 και δεν απαιτείται για αυτούς η συμμετοχή τους σε εξετάσεις πιστοποίησης.».
Άρθρο 58
Παροχή υπηρεσιών ταφής μουσουλμάνων
1. Οι Διαχειριστικές Επιτροπές Μουσουλμανικής Περιουσίας της παρ. 1 του άρθρου 10 του ν. 3647/2008 (Α’ 37) δύνανται να παρέχουν, εντός των περιφερειακών ενοτήτων Ξάνθης, Ροδόπης και Έβρου αντίστοιχα, υπηρεσίες ταφής αποκλειστικά και μόνο για τεθνεώτες μουσουλμανικού θρησκεύματος, σύμφωνα με τα ισλαμικά ταφικά έθιμα και κανόνες. Τις ίδιες υπηρεσίες δύνανται να παρέχουν Βακουφικές Επιτροπές της παρ. 1 του άρθρου 6 του ν. 3647/2008 που εδρεύουν σε πόλεις με πληθυσμό άνω των είκοσι πέντε χιλιάδων κατοίκων και οι Οργανισμοί Διαχείρισης Κτημάτων Βακούφ Ρόδου και Κω, έκαστος φορέας εντός της περιφερειακής ενότητας όπου βρίσκεται η έδρα του, καθώς και το νομικό πρόσωπο ιδιωτικού δικαίου «Διοικούσα Επιτροπή Ισλαμικού Τεμένους Αθηνών» του ν. 3512/2006 (Α’ 264) εντός της Περιφέρειας Αττικής.
2. Η παροχή των υπηρεσιών ταφής μπορεί να γίνεται είτε σε κατάλληλες προς τούτο εγκαταστάσεις εντός των μουσουλμανικών νεκροταφείων, χωρίς καμία άλλη προϋπόθεση ή διαδικασία, είτε σε ιδιαίτερο στεγασμένο χώρο του φορέα εκτός των νεκροταφείων. Στην τελευταία περίπτωση, ο χώρος αυτός πληροί σε κάθε περίπτωση τις υγειονομικές και κτιριοδομικές προϋποθέσεις, καθώς και τους όρους ίδρυσης των γραφείων τελετών, λαμβάνοντας σχετική προς τούτο ειδική «άδεια παροχής υπηρεσιών ταφής για μουσουλμάνους» από τον αρμόδιο Δήμαρχο, η οποία άδεια εκδίδεται υποχρεωτικά εντός προθεσμίας τριάντα (30) ημερών από την υποβολή σχετικής αίτησης με τα δικαιολογητικά που απαιτούνται για την ίδρυση γραφείου τελετών. Η άδεια εκδίδεται ανεξαρτήτως ύπαρξης ληξιπρόθεσμων οφειλών προς τον οικείο Οργανισμό Τοπικής Αυτοδιοίκησης (Ο.Τ.Α.).
3. Οι φορείς της παρ. 1 δικαιούνται να κατέχουν και να χρησιμοποιούν όχημα μεταφοράς σωρού ή να συνεργάζονται με γραφεία τελετών για τη μεταφορά της σωρού. Ιδιόκτητα οχήματα των ανωτέρω φορέων μπορούν να ταξινομούνται κατά μετατροπή σε οχήματα ειδικής χρήσης ειδικού σκοπού (νεκροφόρες), σύμφωνα με τις ισχύουσες διατάξεις.
4. Με κοινή απόφαση των Υπουργών Παιδείας και Θρησκευμάτων, Οικονομικών και Ανάπτυξης και Επενδύσεων, που εκδίδεται ύστερα από εισήγηση κάθε φορέα της παρ. 1, καθορίζονται τα ελάχιστα και τα ανώτατα όρια τιμών ανά επιμέρους υπηρεσία ταφής και ανά φορέα, ανάλογα με τις ιδιαίτερες ανάγκες του. Οι φορείς δύνανται, με αιτιολογημένη απόφασή τους, να παρέχουν τις υπηρεσίες τους δωρεάν, ιδίως εάν συντρέχουν λόγοι κήδευσης δημοσία δαπάνη ή απόδοσης ιδιαίτερης τιμής στον νεκρό, λόγοι οικονομικής αδυναμίας ή άλλοι λόγοι που κατά την κρίση τους επιβάλλουν την απαλλαγή. Τα έξοδα κηδείας των υπηρεσιών που παρέχουν οι ανωτέρω φορείς, καθώς και τα λοιπά έξοδα για τις συναφείς υπηρεσίες που παρέχουν τρίτα πρόσωπα τα οποία συνεργάζονται με τους φορείς αυτούς, αναγνωρίζονται και χορηγούνται από τον οικείο ασφαλιστικό φορέα, σύμφωνα με τις ειδικότερες διατάξεις για τον ασφαλιστικό φορέα. Για την απόδοση των εξόδων κηδείας αρκεί σχετική βεβαίωση του φορέα που προσέφερε τις υπηρεσίες, όπου αναφέρονται το πρόσωπο που κατέβαλε τη δαπάνη, το συνολικό ύψος της δαπάνης, καθώς και αναλυτικά τα επιμέρους ποσά για την αγορά των αναγκαίων αγαθών και την παροχή των υπηρεσιών. Η βεβαιωθείσα δαπάνη απαλλάσσεται από τα ανάλογα τέλη χαρτοσήμου.».
Άρθρο 59
Εκκλησιαστικά ιδρύματα - Τροποποίηση
της υποπαρ. 5 της παρ. 1 του άρθρου 68
του ν. 4235/2014
Στην υποπαρ. 5 της παρ. 1 του άρθρου 68 του ν. 4235/ 2014 (Α’ 32) προστίθεται περ. γ’ ως εξής:
«γ) Η περ. β’ ισχύει για εκκλησιαστικά ιδρύματα προϋφιστάμενα της ημερομηνίας έναρξης ισχύος του παρόντος, εφόσον δεν είχαν λυθεί έως και την ημερομηνία αυτή.».
Άρθρο 60
Έναρξη ισχύος
1. Τα άρθρα 52 έως 54 τίθενται σε ισχύ από το σχολικό έτος 2021-2022.
2. Το άρθρο 59 τίθεται σε ισχύ από την έναρξη ισχύος του άρθρου 68 του ν. 4235/2014 (Α’ 32).
ΜΕΡΟΣ Ζ’
ΡΥΘΜΙΣΕΙΣ ΕΠΕΙΓΟΝΤΩΝ ΘΕΜΑΤΩΝ
ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΥΓΕΙΑΣ
Άρθρο 61
Διαδικασία διάθεσης πλεονασματικού αποθέματος εμβολίων σε τρίτα κράτη - Τροποποίηση του άρθρου 53 του ν. 4764/2020
1. Στην παρ. 4 του άρθρου 53 του ν. 4764/2020 (Α’ 256) αντικαθίσταται η περ. ε) και η παρ. 4 διαμορφώνεται ως εξής:
«4. Η Τριμελής Επιτροπή αποτελείται από τον Υπουργό Υγείας, τον Γενικό Γραμματέα Δημόσιας Υγείας και τον Πρόεδρο του Εθνικού Οργανισμού Φαρμάκων (ΕΟΦ), και είναι αρμόδια για:
α) τη λήψη απόφασης για την προμήθεια εμβολίων σύμφωνα με την περ. β) της παρ. 1, β) τη χορήγηση εντολής προς τον ΙΦΕΤ για την αγορά εμβολίων με τη διαδικασία της περ. β) της παρ. 1, γ) την εποπτεία της διαδικασίας προμήθειας και επαρκούς εφοδιαστικής κάλυψης του Εθνικού Προγράμματος Εμβολιασμών, δ) την υποβολή εισηγήσεων προς τον Υπουργό Υγείας για την προμήθεια εμβολίων μέσω του Μηχανισμού Παγκόσμιας Πρόσβασης σε εμβόλια κατά του κορωνοϊού COVID-19 (COVAX INITIATIVE), ε) τη λήψη απόφασης διάθεσης του πλεονασματικού αποθέματος εμβολίων της παρ. 1 σε τρίτα κράτη μετά από σχετικό αίτημα δωρεάς και στ) την εισήγηση διενέργειας δωρεών με σχετική απόφαση των αρμόδιων Υπουργών στο πλαίσιο της Παγκόσμιας Συμμαχίας για Εμβόλια και Ανοσοποιήσεις (GAVI).».
2. Στο άρθρο 53 του ν. 4764/2020 προστίθενται παρ. 5 και 6 ως εξής:
«5. Ειδικά ως προς την περ. ε) της παρ. 4 στη σύνθεση της Επιτροπής συμμετέχει κατ’ εξαίρεση, με δικαίωμα ψήφου ο Γενικός Γραμματέας Πληροφοριακών Συστημάτων Δημόσιας Διοίκησης, προκειμένου να εισφέρει τα αναγκαία δεδομένα από το Σύστημα Προγραμματισμού Συνεδριών Εμβολιασμού κατά του κορωνοϊού COVID- 19. Κατά τη λήψη της απόφασης δωρεάς η Επιτροπή, με τη σύνθεση του πρώτου εδαφίου, λαμβάνει υπόψη την επάρκεια των διατιθέμενων εμβολίων στο Σύστημα Προγραμματισμού Συνεδριών Εμβολιασμού κατά του κορωνοϊού COVID- 19 για την κάλυψη των εγχώριων αναγκών, σε συνάρτηση με την υφιστάμενη ζήτηση, τις ημερομηνίες ανάλωσης των εμβολίων και τις προγραμματισμένες προμήθειές τους, προκειμένου να διασφαλίζεται η ομαλή και αδιατάρακτη λειτουργία της εμβολιαστικής αλυσίδας και του Συστήματος Προγραμματισμού Συνεδριών Εμβολιασμού.
6. Οι δαπάνες για τη διάθεση πλεονασματικού αποθέματος εμβολίων σε τρίτα κράτη σύμφωνα με την περ. ε) της παρ. 4 καλύπτονται από τις πιστώσεις του προϋπολογισμού του Υπουργείου Υγείας.».
ΜΕΡΟΣ Η’
ΕΝΑΡΞΗ ΙΣΧΥΟΣ
Άρθρο 62
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως εκτός αν ορίζεται διαφορετικά στις επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 11 Ιουνίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Αντιπρόεδρος της Κυβέρνησης
ΠΑΝΑΓΙΩΤΗΣ ΠΙΚΡΑΜΜΕΝΟΣ
Οι Υπουργοί
																					


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 11 Ιουνίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

