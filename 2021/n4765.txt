Το παρόν ΦΕΚ επανεκτυπώθηκε λόγω σφάλματος
ΝΟΜΟΣ ΥΠ’ ΑΡΙΘΜ. 4765	
Εκσυγχρονισμός του συστήματος προσλήψεων στον δημόσιο τομέα και ενίσχυση του Ανώτατου Συμβουλίου Επιλογής Προσωπικού (Α.Σ.Ε.Π.) και λοιπές διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή: 
Πίνακας Περιεχομένων
Άρθρο 1 Σκοπός - Αντικείμενο
Άρθρο 2 Πεδίο εφαρμογής του νόμου
ΜΕΡΟΣ Α΄ΑΝΩΤΑΤΟ ΣΥΜΒΟΥΛΙΟ ΕΠΙΛΟΓΗΣ ΠΡΟΣΩΠΙΚΟΥ ΚΑΙ ΣΥΣΤΗΜΑ ΠΡΟΣΛΗΨΕΩΝ ΣΤΟΝ ΔΗΜΟΣΙΟ ΤΟΜΕΑ
Άρθρο 3 Ανώτατο Συμβούλιο Επιλογής Προσωπικού
Άρθρο 4 Αρμοδιότητες
Άρθρο 5 Προγραμματισμός διαδικασιών πλήρωσης θέσεων
Άρθρο 6 Προγραμματισμός θέσεων για άτομα με αναπηρία
Άρθρο 7 Διαδικασίες πλήρωσης θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου στον δημόσιο τομέα
ΜΕΡΟΣ Β΄ ΠΛΗΡΩΣΗ ΘΕΣΕΩΝ ΜΕ ΠΑΝΕΛΛΗΝΙΟ ΓΡΑΠΤΟ ΔΙΑΓΩΝΙΣΜΟ
ΚΕΦΑΛΑΙΟ Α΄ ΔΟΜΗ ΚΑΙ ΠΕΡΙΕΧΟΜΕΝΟ ΠΑΝΕΛΛΗΝΙΟΥ ΓΡΑΠΤΟΥ ΔΙΑΓΩΝΙΣΜΟΥ
Άρθρο 8 Πανελλήνιος γραπτός διαγωνισμός
Άρθρο 9 Δομή και περιεχόμενο του πανελλήνιου γραπτού διαγωνισμού
Άρθρο 10 Δομημένη συνέντευξη - Πρόσθετες διαγωνιστικές διαδικασίες
Άρθρο 11 Βαθμολόγηση υποψηφίων
Άρθρο 12 Προσαυξήσεις βάσει τυπικών προσόντων και εντοπιότητας
Άρθρο 13 Ειδικές κατηγορίες υποψηφίων
Άρθρο 14 Αξιολόγηση και βαθμολόγηση πρόσθετων διαγωνιστικών διαδικασιών - συνέντευξης
Άρθρο 15 Ισοβαθμία υποψηφίων
ΚΕΦΑΛΑΙΟ Β΄ΔΙΑΔΙΚΑΣΙΑ ΔΙΕΞΑΓΩΓΗΣ ΤΟΥ ΠΑΝΕΛΛΗΝΙΟΥ ΓΡΑΠΤΟΥ ΔΙΑΓΩΝΙΣΜΟΥ
Άρθρο 16 Προκήρυξη πλήρωσης θέσεων
Άρθρο 17 Δικαίωμα συμμετοχής στον πανελλήνιο γραπτό διαγωνισμό
Άρθρο 18 Υποβολή αιτήσεων συμμετοχής
Άρθρο 19 Πίνακες συμμετεχόντων και αποκλειόμενων από τον διαγωνισμό
Άρθρο 20 Πίνακες διαγωνιζομένων που καλούνται προς υποβολή δικαιολογητικών
Άρθρο 21 Προσωρινοί πίνακες κατάταξης - Πίνακες απορριπτέων - Οριστικοί πίνακες
Άρθρο 22 Ενστάσεις - Αιτήσεις θεραπείας
Άρθρο 23 Διενέργεια πρόσθετων διαγωνιστικών διαδικασιών και συνέντευξης
Άρθρο 24 Πίνακες διοριστέων/προσληπτέων
Άρθρο 25 Διάθεση και διορισμός - επιλαχόντες
Άρθρο 26 Μεταβολές λόγω δικαστικών αποφάσεων
Άρθρο 27 Όργανα διενέργειας του πανελλήνιου γραπτού διαγωνισμού
ΜΕΡΟΣ Γ΄ ΑΛΛΕΣ ΔΙΑΔΙΚΑΣΙΕΣ ΕΠΙΛΟΓΗΣ ΠΡΟΣΩΠΙΚΟΥ
ΚΕΦΑΛΑΙΟ Α΄ ΕΠΙΛΟΓΗ ΠΡΟΣΩΠΙΚΟΥ ΜΕ ΒΑΣΗ ΠΡΟΚΑΘΟΡΙΣΜΕΝΑ ΚΑΙ ΑΝΤΙΚΕΙΜΕΝΙΚΑ ΚΡΙΤΗΡΙΑ
Άρθρο 28 Επιλογή προσωπικού με σειρά προτεραιότητας - πεδίο εφαρμογής
Άρθρο 29 Κριτήρια επιλογής προσωπικού με σειρά προτεραιότητας
Άρθρο 30 Διαδικασία επιλογής με σειρά προτεραιότητας
ΚΕΦΑΛΑΙΟ Β΄ ΠΛΗΡΩΣΗ ΘΕΣΕΩΝ ΥΠΑΛΛΗΛΩΝ ΕΠΙ ΘΗΤΕΙΑ
Άρθρο 31 Πεδίο εφαρμογής και όργανα επιλογής
Άρθρο 32 Κριτήρια πλήρωσης θέσεων υπαλλήλων επί θητεία
Άρθρο 33 Αρχικοί πίνακες κατάταξης
Άρθρο 34 Διενέργεια ατομικής συνέντευξης
Άρθρο 35 Tελικοί προσωρινοί και οριστικοί πίνακες προσληπτέων
ΚΕΦΑΛΑΙΟ Γ΄ ΠΛΗΡΩΣΗ ΘΕΣΕΩΝ ΠΡΟΣΩΠΙΚΟΥ ΜΕ ΣΧΕΣΗ ΕΡΓΑΣΙΑΣ ΙΔΙΩΤΙΚΟΥ ΔΙΚΑΙΟΥ ΟΡΙΣΜΕΝΟΥ ΧΡΟΝΟΥ ΓΙΑ ΚΑΛΥΨΗ ΑΠΡΟΒΛΕΠΤΩΝ, ΕΠΕΙΓΟΥΣΩΝ ΚΑΙ ΠΑΡΟΔΙΚΩΝ ΑΝΑΓΚΩΝ
Υποκεφάλαιο Γ1 Προσωπικό με σχέση εργασίας Ιδιωτικού Δικαίου Ορισμένου Χρόνου για κάλυψη απρόβλεπτων και επειγουσών αναγκών
Άρθρο 36 Προσωπικό για απρόβλεπτες και επείγουσες ανάγκες
Υποκεφάλαιο Γ2 Προσωπικό με σχέση εργασίας Ιδιωτικού Δικαίου Ορισμένου Χρόνου για κάλυψη παροδικών αναγκών
Άρθρο 37 Πεδίο εφαρμογής
Άρθρο 38 Διάρκεια απασχόλησης προσωπικού με σχέση εργασίας Ιδιωτικού Δικαίου Ορισμένου Χρόνου για κάλυψη παροδικών αναγκών - εξαιρέσεις
Άρθρο 39 Προϋποθέσεις πρόσληψης προσωπικού με σχέση εργασίας Ιδιωτικού Δικαίου Ορισμένου Χρόνου
Άρθρο 40 Κριτήρια μοριοδότησης υποψηφίων - Ισοβαθμία υποψηφίων
Άρθρο 41 Διαδικασία πρόσληψης προσωπικού με σχέση εργασίας Ιδιωτικού Δικαίου Ορισμένου Χρόνου
Άρθρο 42 Έλεγχος από το Α.Σ.Ε.Π. - Υποχρεώσεις - Ποινική ευθύνη αρμοδίων οργάνων
KΕΦΑΛΑΙΟ Δ΄ ΜΕΤΑΒΑΤΙΚΕΣ ΔΙΑΔΙΚΑΣΙΕΣ ΕΠΙΛΟΓΗΣ
Άρθρο 43 Γραπτός διαγωνισμός κατά τη μεταβατική περίοδο πριν την προκήρυξη πανελλήνιου γραπτού διαγωνισμού
ΜΕΡΟΣ Δ΄ ΟΡΓΑΝΩΤΙΚΑ ΚΑΙ ΔΙΟΙΚΗΤΙΚΑ ΘΕΜΑΤΑ ΤΟΥ ΑΝΩΤΑΤΟΥ ΣΥΜΒΟΥΛΙΟΥ ΕΠΙΛΟΓΗΣ ΠΡΟΣΩΠΙΚΟΥ
Άρθρο 44 Μέλη του Α.Σ.Ε.Π. - Πειθαρχική ευθύνη μελών
Άρθρο 45 Όργανα του Α.Σ.Ε.Π.
Άρθρο 46 Υπηρεσιακά και Πειθαρχικά Συμβούλια
Άρθρο 47 Αρμοδιότητες Προέδρου - Αναπλήρωση
Άρθρο 48 Κανονισμός Λειτουργίας του Ανώτατου Συμβουλίου Επιλογής Προσωπικού
Άρθρο 49 Λειτουργία
Άρθρο 50 Οργάνωση - Προσωπικό
Άρθρο 51 Γραφείο Επιθεώρησης
Άρθρο 52 Συντάξιμη υπηρεσία και ασφαλιστικό καθεστώς
Άρθρο 53 Ετήσια Έκθεση
Άρθρο 54 Δαπάνες διαδικασιών πρόσληψης
Άρθρο 55 Υποχρεώσεις υπηρεσιών - λοιπών φορέων
Άρθρο 56 Τήρηση αρχείου/μητρώου - Ηλεκτρονικές υπηρεσίες - Θέματα ανάρτησης στο Διαύγεια
Άρθρο 57 Συμμετοχή και συνεργασία σε έρευνες και συμβουλευτικές υπηρεσίες
ΜΕΡΟΣ Ε΄ ΜΕΤΑΒΑΤΙΚΕΣ ΚΑΙ ΤΕΛΙΚΕΣ ΔΙΑΤΑΞΕΙΣ
Άρθρο 58 Μεταβατικές διατάξεις
Άρθρο 59 Αξιολόγηση αποτελεσμάτων του νόμου
Άρθρο 60 Εξουσιοδοτικές διατάξεις
Άρθρο 61 Καταργούμενες διατάξεις
Άρθρο 62 Παράταση προθεσμίας υποβολής αίτησης επαναπροσδιορισμού υποθέσεων του άρθρου 1 του ν. 4745/2020
Άρθρο 63 Έναρξη ισχύος
Παράρτημα Ι Πίνακας αντιστοιχίας διατάξεων του νόμου «Εκσυγχρονισμός του συστήματος προσλήψεων στον δημόσιο τομέα και ενίσχυση του Ανώτατου Συμβουλίου Επιλογής Προσωπικού (Α.Σ.Ε.Π.)» με (καταργούμενες) διατάξεις του ν. 2190/1994.
Άρθρο 1
Σκοπός - Αντικείμενο
1. Σκοπός του παρόντος είναι η αναμόρφωση του συστήματος προσλήψεων στον δημόσιο τομέα στην κατεύθυνση της βελτίωσης της ποιότητας και αποτελεσματικότητας του ανθρώπινου δυναμικού που στελεχώνει τον δημόσιο τομέα, με έμφαση στη διατήρηση και περαιτέρω εμπέδωση του κεκτημένου των αρχών της διαφάνειας, της αντικειμενικότητας και της αξιοκρατίας, καθώς και η ενίσχυση του Ανώτατου Συμβουλίου Επιλογής Προσωπικού (Α.Σ.Ε.Π.), ως Αρχής αρμόδιας για τις προσλήψεις στον δημόσιο τομέα.
2. Αντικείμενο του παρόντος είναι η θέσπιση διαδικασίας πλήρωσης θέσεων με πανελλήνιο γραπτό διαγωνισμό και λοιπών διαδικασιών επιλογής προσωπικού του δημόσιου τομέα, ώστε να διασφαλίζονται η επιλογή των καταλληλότερων για τις προκηρυσσόμενες θέσεις υποψηφίων, καθώς και η ενδυνάμωση του ρόλου και της λειτουργίας του Α.Σ.Ε.Π. προς εξασφάλιση της ταχύτερης και αποτελεσματικότερης άσκησης των αρμοδιοτήτων του.
Άρθρο 2
Πεδίο εφαρμογής του νόμου
1. Στις διατάξεις του παρόντος υπάγονται όλοι οι φορείς του δημόσιου τομέα, όπως αυτός οριοθετείται στην περ. α΄ της παρ. 1 του άρθρου 14 του ν. 4270/2014 (Α΄ 143), καθώς και τα νομικά πρόσωπα ιδιωτικού δικαίου του δημόσιου τομέα που δεν περιλαμβάνονται στη Γενική Κυβέρνηση όπως αυτή ορίζεται στο ανωτέρω άρθρο. Στον κατά τα ανωτέρω δημόσιο τομέα και για την εφαρμογή των διατάξεων του παρόντος και μόνο υπάγονται σε κάθε περίπτωση:
α. Η Προεδρία της Δημοκρατίας, ως προς το μόνιμο προσωπικό της.
β. Η Βουλή των Ελλήνων, ως προς το προσωπικό της, σύμφωνα με τα όσα ορίζει ο Κανονισμός της.
γ. Οι Οργανισμοί Τοπικής Αυτοδιοίκησης πρώτου και δεύτερου βαθμού και οι πάσης φύσεως επιχειρήσεις τους.
δ. Οι συνταγματικώς κατοχυρωμένες και λοιπές ανεξάρτητες διοικητικές αρχές.
ε. Η Κεντρική Ένωση Δήμων Ελλάδος (Κ.Ε.Δ.Ε.), η Ένωση Περιφερειών Ελλάδος (ΕΝ.Π.Ε.) και οι Περιφερειακές Ενώσεις Δήμων.
στ. Οι τράπεζες στις οποίες ο διορισμός Προέδρου του Διοικητικού Συμβουλίου ή Διοικητή υπάγεται στο άρθρο 49Α του Κανονισμού της Βουλής, καθώς και οι θυγατρικές τους ανώνυμες εταιρείες.
ζ. Τα νομικά πρόσωπα ιδιωτικού δικαίου που ανήκουν στο Κράτος ή επιχορηγούνται τακτικώς, σύμφωνα με τις κείμενες διατάξεις, από κρατικούς πόρους κατά 50% τουλάχιστον του ετήσιου προϋπολογισμού τους.
η. Οι δημόσιες επιχειρήσεις, οργανισμοί και ανώνυμες εταιρείες που προβλέπονται στο άρθρο 1 του ν. 3429/2005 (Α΄ 314).
θ. Το προσωπικό των νομικών προσώπων της Ανατολικής Ορθόδοξης Εκκλησίας του Χριστού, των εξομοιούμενων προς αυτά κατά την παρ. 3 του άρθρου 63 του ν. 3801/2009 (Α΄ 163), των λοιπών εκκλησιών, δογμάτων και εν γένει των κατά το άρθρο 13 του Συντάγματος γνωστών θρησκειών, που επιβαρύνει τον κρατικό προϋπολογισμό.
ι. Το ειδικό ένστολο προσωπικό της δημοτικής αστυνομίας.
ια. Ο Εθνικός Οργανισμός Δημόσιας Υγείας (Ε.Ο.Δ.Υ.), ως προς το επιστημονικό, διοικητικό και βοηθητικό προσωπικό, με σχέση εργασίας Ιδιωτικού Δικαίου Αορίστου Χρόνου.
ιβ. Οι Οργανισμοί Εγγείων Βελτιώσεων, ως προς το προσωπικό με σχέση εργασίας Ιδιωτικού Δικαίου Αορίστου Χρόνου.
2. Δεν υπάγονται στις διατάξεις των Μερών Β΄ και Γ΄:
α. Οι δικαστικοί λειτουργοί, το κύριο προσωπικό του Νομικού Συμβουλίου του Κράτους και οι ιατροδικαστές.
β. Τα μέλη Διδακτικού Ερευνητικού Προσωπικού (Δ.Ε.Π.), Εργαστηριακού Διδακτικού Προσωπικού (Ε.ΔΙ.Π.), Ειδικού Εκπαιδευτικού Προσωπικού (Ε.Ε.Π.), Ειδικού Τεχνικού Εργαστηριακού Προσωπικού (Ε.Τ.Ε.Π.) και το έκτακτο διδακτικό προσωπικό των Ανωτάτων Εκπαιδευτικών Ιδρυμάτων (Α.Ε.Ι.) και των Ανωτάτων Στρατιωτικών Εκπαιδευτικών Ιδρυμάτων (Α.Σ.Ε.Ι.), καθώς και το εκπαιδευτικό ή διδακτικό προσωπικό των με οποιαδήποτε ονομασία σχολών ή σχολείων ή υπηρεσιών του Δημοσίου, των νομικών προσώπων δημοσίου δικαίου, των Οργανισμών Τοπικής Αυτοδιοίκησης πρώτου και δεύτερου βαθμού και των νομικών προσώπων που αναφέρονται στην παρ. 1.
γ. Το ερευνητικό προσωπικό των ερευνητικών ή τεχνολογικών κέντρων, ιδρυμάτων και ινστιτούτων.
δ. Οι στρατιωτικοί, το μη πολιτικό προσωπικό των Υπουργείων Προστασίας του Πολίτη και Ναυτιλίας και Νησιωτικής Πολιτικής, το προσωπικό της Εθνικής Υπηρεσίας Πληροφοριών.
ε. Οι υπάλληλοι του διπλωματικού κλάδου, του κλάδου επιστημονικού προσωπικού της Ειδικής Νομικής Υπηρεσίας, του κλάδου εμπειρογνωμόνων του Υπουργείου Εξωτερικών, καθώς και το προσωπικό της εξωτερικής υπηρεσίας του ίδιου Υπουργείου που προσλαμβάνεται επιτοπίως.
στ. Το ιατρικό προσωπικό των φορέων που απαρτίζουν το Εθνικό Σύστημα Υγείας, καθώς και το ιατρικό προσωπικό του Ε.Ο.Δ.Υ., του Κέντρου Θεραπείας Εξαρτημένων Ατόμων (ΚΕ.Θ.Ε.Α.), του Οργανισμού Κατά των Ναρκωτικών (Ο.ΚΑ.ΝΑ.), καθώς και οι κάθε είδους θεραπευτές στους ίδιους φορείς για τα προγράμματα απεξάρτησης από τα ναρκωτικά και πρώην εξαρτημένα από ναρκωτικές ουσίες άτομα.
ζ. Οι θρησκευτικοί λειτουργοί των νομικών προσώπων της Ανατολικής Ορθόδοξης Εκκλησίας του Χριστού, των λοιπών Εκκλησιών, δογμάτων και των εν γένει γνωστών θρησκειών.
η. Οι λογοτέχνες, καλλιτέχνες και δημοσιογράφοι για απασχολήσεις που προσιδιάζουν στην ιδιότητά τους, το επιστημονικό προσωπικό και τεχνίτες υψηλής εξειδίκευσης για έργα έρευνας, αναστήλωσης, αποκατάστασης, συντήρησης και διαμόρφωσης μνημείων και έργων τέχνης, το ανειδίκευτο εργατοτεχνικό προσωπικό και οι σχεδιαστές που απασχολούνται σε συγχρηματοδοτούμενα έργα, καθώς και το καλλιτεχνικό, τεχνικό ή βοηθητικό προσωπικό, πλην διοικητικού προσωπικού, που είναι αναγκαίο για την προετοιμασία και την παρουσίαση των έργων ή συναυλιών στο πλαίσιο εγκεκριμένου καλλιτεχνικού προγράμματος σύμφωνα με τα άρθρα 81 και 82 του ν. 1958/1991 (Α΄ 122), την παρ. 3 του άρθρου 21 του ν. 2026/1992 (Α΄ 43) και την παρ. Δ3 του άρθρου 69 του ν. 2065/1992 (Α΄113).
θ. Οι κυβερνήτες, συγκυβερνήτες και ιπτάμενοι μηχανικοί του θαλάμου διακυβέρνησης αεροσκαφών, οποιασδήποτε υπηρεσίας ή νομικού προσώπου της παρ. 1, οι πλοηγοί, κυβερνήτες σκαφών και ναυτικοί της Πλοηγικής Υπηρεσίας του Υπουργείου Ναυτιλίας και Νησιωτικής Πολιτικής και κάθε άλλης πλοηγικής υπηρεσίας, καθώς και οι διαιτητές - μεσολαβητές του Οργανισμού Μεσολάβησης και Διαιτησίας.
ι. Οι μετακλητοί υπάλληλοι, οι συνεργάτες που προσλαμβάνονται κατά τα οριζόμενα στα άρθρα 46 έως 48 του ν. 4622/2019 (Α΄ 133), οι ειδικοί σύμβουλοι - επιστημονικοί συνεργάτες - ειδικοί συνεργάτες των Ο.Τ.Α., καθώς και το προσωπικό του άρθρου 47 του ν. 4484/2017 (Α΄ 110).
ια. Όσοι διορίζονται απευθείας σε διευθυντικούς βαθμούς και αυτοί στους οποίους ανατίθενται διευθυντικά καθήκοντα.
ιβ. Οι δικηγόροι με έμμισθη εντολή.
ιγ. Οι εισαγόμενοι για φοίτηση στην Εθνική Σχολή Δημόσιας Διοίκησης και Αυτοδιοίκησης.
ιδ. Το προσωπικό που προσλαμβάνεται από δημόσιες επιχειρήσεις ή τράπεζες και τις θυγατρικές τους εταιρείες για απασχόληση σε χώρες εκτός της Ελλάδας, όπου έχουν επενδύσει ή επενδύουν, εφόσον η διάρκεια της σύμβασής του δεν υπερβαίνει τα πέντε (5) έτη. Η απασχόληση του προσωπικού αυτού στην Ελλάδα, κατά τη διάρκεια της σύμβασής του, απαγορεύεται.
ιε. Το προσωπικό που προσλαμβάνεται για αντιμετώπιση κατεπειγουσών ή εποχικών ή πρόσκαιρων αναγκών, με σύμβαση εργασίας ορισμένου χρόνου της οποίας η διάρκεια δεν υπερβαίνει τους δύο (2) μήνες μέσα σε συνολικό διάστημα δώδεκα (12) μηνών. Ο υπολογισμός του δωδεκαμήνου γίνεται σύμφωνα με την παρ. 2 του άρθρου 38. Παράταση ή σύναψη νέας σύμβασης μέσα στο ανωτέρω δωδεκάμηνο διάστημα ή μετατροπή της σύμβασης σε αορίστου χρόνου είναι αυτοδικαίως άκυρες. Ο φορέας που διενεργεί την πρόσληψη αποστέλλει τον πίνακα των προσληπτέων στο Α.Σ.Ε.Π., καθώς και όλους τους πίνακες προσληπτέων κάθε έτους, το αργότερο μέχρι την 31η Ιανουαρίου του επόμενου έτους. Το Α.Σ.Ε.Π. διενεργεί έλεγχο για τη συνδρομή των όρων πρόσληψης της παρούσας περίπτωσης. Εάν κατά τον έλεγχο διαπιστωθεί ότι απασχολείται ή απασχολήθηκε προσωπικό κατά παράβαση των πιο πάνω διατάξεων, εφαρμόζεται η παρ. 8 του άρθρου 51.
ιστ. Το προσωπικό νομικών πρόσωπων ιδιωτικού δικαίου μη κερδοσκοπικού χαρακτήρα, τα οποία δραστηριοποιούνται στον χώρο της ψυχικής υγείας (παρ. 1 του άρθρου 11 του ν. 2716/1999, Α΄ 96).
ιζ. Το προσωπικό που προσλαμβάνεται σε εκτέλεση ειδικού προγράμματος απασχόλησης ανέργων ατόμων με αναπηρία, που προκηρύσσεται και επιδοτείται από τον Οργανισμό Απασχόλησης Εργατικού Δυναμικού (Ο.Α.Ε.Δ.).
ιη. Το προσωπικό που απασχολείται σε Δήμους, περιφέρειες ή άλλες δημόσιες υπηρεσίες σε εκτέλεση προγραμμάτων κοινωφελούς χαρακτήρα, ή ειδικών προγραμμάτων απασχόλησης ανέργων, που καταρτίζονται ή υλοποιούνται από τον Ο.Α.Ε.Δ. ή το Υπουργείο Εργασίας και Κοινωνικών Υποθέσεων.
ιθ. Ο Μόνιμος Αντιπρόσωπος και ο Αναπληρωτής Μόνιμος Αντιπρόσωπος στη Μόνιμη Ελληνική Αντιπροσωπεία (Μ.Ε.Α.) στον Οργανισμό Οικονομικής Συνεργασίας και Ανάπτυξης (Ο.Ο.Σ.Α.), καθώς και το προσωπικό της Μ.Ε.Α. - Ο.Ο.Σ.Α. που προσλαμβάνεται επιτοπίως.
κ. Ο Προϊστάμενος του Γραφείου Οικονομικής Διπλωματίας στη Μόνιμη Ελληνική Αντιπροσωπεία (Μ.Ε.Α) Γενεύης, καθώς και το προσωπικό του Γραφείου Οικονομικής Διπλωματίας στη Μόνιμη Ελληνική Αντιπροσωπεία (Μ.Ε.Α) Γενεύης που προσλαμβάνεται επιτοπίως.
κα. Το προσωπικό της εξωτερικής υπηρεσίας του Ελληνικού Οργανισμού Τουρισμού που προσλαμβάνεται επιτοπίως.
3. Για τράπεζες υπαγόμενες στην παρ. 1, οι διατάξεις του παρόντος εφαρμόζονται για προσλήψεις στον εισαγωγικό και τον αμέσως επόμενο αυτού βαθμό όλων των κατηγοριών, καθώς και για προσλήψεις προσωπικού με σχέση εργασίας Ιδιωτικού Δικαίου Ορισμένου Χρόνου κατά το Κεφάλαιο Γ΄ του Μέρους Γ΄.
4. Φορείς του δημόσιου τομέα που εξαιρούνται από το σύστημα προσλήψεων του παρόντος δύνανται να ζητούν από το Α.Σ.Ε.Π., να διενεργήσει αυτό τις διαδικασίες πλήρωσης θέσεών τους σύμφωνα με τις διατάξεις του παρόντος, αναλαμβάνοντας την απόδοση των σχετικών δαπανών. Επί του αιτήματος αποφασίζει το Α.Σ.Ε.Π.
5. Ειδικά για την επιλογή του μη πολιτικού προσωπικού του Λιμενικού Σώματος, των Δόκιμων Πυροσβεστών Γενικών Υπηρεσιών, των Ειδικών Φρουρών, των Συνοριακών Φυλάκων και των Συνοριακών Φυλάκων ορισμένου χρόνου της Ελληνικής Αστυνομίας, καθώς και του προσωπικού ασφαλείας του άρθρου 19 του ν. 1339/1983 (Α΄ 35), η ένσταση ασκείται ενώπιον του Ανώτατου Συμβουλίου Επιλογής Προσωπικού (Α.Σ.Ε.Π.), με την τήρηση της διαδικασίας και των προθεσμιών που προβλέπονται από τις κείμενες διατάξεις.
ΜΕΡΟΣ Α΄
ΑΝΩΤΑΤΟ ΣΥΜΒΟΥΛΙΟ 
ΕΠΙΛΟΓΗΣ ΠΡΟΣΩΠΙΚΟΥ 
ΚΑΙ ΣΥΣΤΗΜΑ ΠΡΟΣΛΗΨΕΩΝ 
ΣΤΟΝ ΔΗΜΟΣΙΟ ΤΟΜΕΑ
Άρθρο 3
Ανώτατο Συμβούλιο Επιλογής Προσωπικού
1. Το Ανώτατο Συμβούλιο Επιλογής Προσωπικού (Α.Σ.Ε.Π.) λειτουργεί ως ανεξάρτητη αρχή κατά το άρθρο 101Α και την παρ. 7 του άρθρου 103 του Συντάγματος. Αποστολή του Α.Σ.Ε.Π. είναι η εφαρμογή του θεσμικού πλαισίου για διαδικασίες που αφορούν στο ανθρώπινο δυναμικό των υπηρεσιών του Δημοσίου με όρους διαφάνειας, αντικειμενικότητας και αξιοκρατίας, και ιδίως η στελέχωση των υπηρεσιών αυτών με διαδικασίες προσλήψεων για την επιλογή των πλέον κατάλληλων για κάθε θέση υποψηφίων.
2. Το Α.Σ.Ε.Π. δεν υπόκειται σε εποπτεία και οποιονδήποτε έλεγχο νομιμότητας ή σκοπιμότητας από κυβερνητικά όργανα ή άλλες διοικητικές αρχές.
3. Το Α.Σ.Ε.Π. συγκροτείται από τριάντα πέντε (35) μέλη, εκ των οποίων ένας (1) Πρόεδρος, τέσσερις (4) Αντιπρόεδροι και τριάντα (30) Σύμβουλοι.
4. Τα μέλη του Α.Σ.Ε.Π. απολαύουν λειτουργικής ανεξαρτησίας, δεν εξετάζονται, δεν διώκονται, ούτε υπέχουν αστική ευθύνη έναντι οιουδήποτε τρίτου, για γνώμη που διατύπωσαν ή για πράξεις ή παραλείψεις που διενήργησαν κατά την άσκηση των καθηκόντων τους στο Α.Σ.Ε.Π. ή σε άλλα όργανα, επιτροπές ή συμβούλια στα οποία συμμετέχουν ως εκ της ιδιότητάς τους με ειδικές διατάξεις. Εξαιρούνται των ανωτέρω η περίπτωση δόλου, η παραβίαση του απορρήτου των πληροφοριών και στοιχείων που περιήλθαν σε γνώση τους κατά την άσκηση των καθηκόντων τους και η παραβίαση του καθήκοντος εχεμύθειας. Το άρθρο 101 του ν. 4622/2019 (Α΄ 133) περί νομικής υπεράσπισης εφαρμόζεται αναλόγως.
5. Ο Πρόεδρος, οι Αντιπρόεδροι και οι Σύμβουλοι του Α.Σ.Ε.Π. είναι ανώτατοι κρατικοί λειτουργοί, που απολαύουν προσωπικής ανεξαρτησίας και είναι πλήρους και αποκλειστικής απασχόλησης. Κατά τη διάρκεια της θητείας των μελών του Α.Σ.Ε.Π. αναστέλλεται η άσκηση οποιουδήποτε δημοσίου λειτουργήματος ή επαγγελματικής δραστηριότητας, καθώς και η άσκηση καθηκόντων σε οποιαδήποτε θέση του δημόσιου τομέα, όπως ορίζεται στην παρ. 1 του άρθρου 2. Κατ’ εξαίρεση, επιτρέπεται ο διορισμός στο Α.Σ.Ε.Π. μελών Δ.Ε.Π. οποιασδήποτε βαθμίδος των Ανωτάτων Εκπαιδευτικών Ιδρυμάτων (Α.Ε.Ι.), σύμφωνα με τις οικείες διατάξεις, που εντάσσονται στην κατηγορία της μερικής απασχόλησης στο ίδρυμα προέλευσης, χωρίς να αναστέλλεται η άσκηση των διδακτικών και ερευνητικών τους καθηκόντων. Διδακτικό ή ερευνητικό έργο δύνανται να ασκούν και άλλα μέλη του Α.Σ.Ε.Π., εφόσον δεν παρακωλύεται εξ αυτού η άσκηση των καθηκόντων τους, κατόπιν αδείας του Προέδρου του Α.Σ.Ε.Π.
6. Το Α.Σ.Ε.Π. παρίσταται αυτοτελώς σε κάθε είδους δίκες που έχουν ως αντικείμενο πράξεις ή παραλείψεις του.
7. Το Α.Σ.Ε.Π. υπόκειται σε κοινοβουλευτικό έλεγχο σύμφωνα με τα άρθρα 14, 43Α και 138Α του Κανονισμού της Βουλής.
8. Οι πράξεις του Α.Σ.Ε.Π. εφαρμόζονται υποχρεωτικά από τους φορείς που υπάγονται στο πεδίο εφαρμογής του παρόντος.
Άρθρο 4
Αρμοδιότητες
1. Το Α.Σ.Ε.Π. είναι αρμόδιο για:
α) Την προκήρυξη για την πλήρωση θέσεων ή την πρόσληψη προσωπικού που αποφασίζεται κατά το άρθρο 5, τη συγκρότηση των απαιτούμενων επιτροπών, τη διενέργεια των διαγωνιστικών διαδικασιών και τον καθορισμό των διοριστέων/προσληπτέων, με την επιφύλαξη της παρ. 2 του άρθρου 2.
β) Τη διεξαγωγή των διαδικασιών επιλογής σε θέσεις ευθύνης προσωπικού του δημόσιου τομέα ή τη συμμετοχή σε αυτές, όπως ειδικότεροι νόμοι ορίζουν. Στα όργανα επιλογής μετέχουν κατά τα δύο πέμπτα (2/5) τουλάχιστον μέλη του Α.Σ.Ε.Π., το αρχαιότερο εκ των οποίων ορίζεται Πρόεδρος. Στην περίπτωση που η πρόσκληση εκδίδεται από το Α.Σ.Ε.Π. η πλειοψηφία των οργάνων επιλογής αποτελείται από μέλη του Α.Σ.Ε.Π. Σχετικές κείμενες διατάξεις που θεσπίστηκαν πριν την έναρξη ισχύος του παρόντος παραμένουν σε ισχύ. Τον Πρόεδρο αναπληρώνει το ανώτερο κατά διαβάθμιση μέλος του Α.Σ.Ε.Π. και μεταξύ πλειόνων μελών της ίδιας βαθμίδας το αρχαιότερο, σύμφωνα με όσα οριζονται στην παρ. 4 του άρθρου 44 του παρόντος και τον Κανονισμό Λειτουργίας του Α.Σ.Ε.Π.
2. Στο πλαίσιο της αποστολής του, το Α.Σ.Ε.Π. μπορεί να υλοποιεί έρευνες, δράσεις και έργα που σχετίζονται με τον σκοπό του και τους στρατηγικούς του στόχους και να συμμετέχει σε προγράμματα χρηματοδοτούμενα, εν όλω ή εν μέρει, από εθνικούς πόρους ή την Ευρωπαϊκή Ένωση ή από άλλους διεθνείς ή υπερεθνικούς οργανισμούς, καθώς και σε συγχρηματοδοτούμενα επιχειρησιακά προγράμματα.
Άρθρο 5
Προγραμματισμός διαδικασιών 
πλήρωσης θέσεων
1. Η πλήρωση των θέσεων τακτικού και εποχικού προσωπικού που προβλέπονται στον ετήσιο προγραμματισμό ανθρώπινου δυναμικού της δημόσιας διοίκησης του άρθρου 51 του ν. 4622/2019 (Α΄ 133), υπάγεται στην αρμοδιότητα του Α.Σ.Ε.Π., με την επιφύλαξη της παρ. 2 του άρθρου 2.
2. Το Α.Σ.Ε.Π. διαμορφώνει ετησίως τον προγραμματισμό του για τους διορισμούς ή τις προσλήψεις τακτικού και εποχικού προσωπικού της παρ. 1 που εμπίπτουν στην αρμοδιότητά του, μετά από τη γνωστοποίηση από τη Γενική Διεύθυνση Ανθρώπινου Δυναμικού Δημόσιου Τομέα του Υπουργείου Εσωτερικών του εγκεκριμένου ετήσιου προγραμματισμού του άρθρου 51 του ν. 4622/
2019, ο οποίος συντάσσεται κατόπιν συνεργασίας του εν λόγω υπουργείου με το Α.Σ.Ε.Π. Στη γνωστοποίηση αυτή, όσον αφορά στις προσλήψεις μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου, περιλαμβάνονται υποχρεωτικά τα ειδικά περιγράμματα θέσης, στα οποία αποτυπώνονται τα γενικά και ειδικά προσόντα διορισμού.
3. Αν για την πλήρωση θέσεων, τον διορισμό ή την πρόσληψη προσωπικού απαιτείται έγκριση του Υπουργικού Συμβουλίου ή της Επιτροπής της υπ’ αρ. 33/2006 Πράξης Υπουργικού Συμβουλίου (Α΄ 280), κατά το άρθρο 51 του ν. 4622/2019, ή του αρμόδιου κατά περίπτωση οργάνου, το Α.Σ.Ε.Π. προβαίνει στην έκδοση της προκήρυξης μόνο εφόσον διαπιστώσει την ύπαρξη της έγκρισης αυτής.
4. Το Α.Σ.Ε.Π., εάν διαπιστώσει ότι έγκριση ή απόφαση για προσλήψεις προσωπικού παραβιάζει, στο σύνολό της ή κατά ένα μέρος της, τους περιορισμούς των παρ. 2 και 3 του άρθρου 103 του Συντάγματος, διατυπώνει τη γνώμη του προς το όργανο που ενέκρινε ή αποφάσισε τις προσλήψεις, εισηγείται αντίστοιχη τροποποίηση και τη γνωστοποιεί σε κάθε περίπτωση στον Πρωθυπουργό και στη Βουλή διά του Προέδρου της.
5. Για την εφαρμογή της παρ. 4 κοινοποιείται στο Α.Σ.Ε.Π. κάθε πράξη ή απόφαση έγκρισης ή προγραμματισμού πρόσληψης προσωπικού με σύμβαση εργασίας ορισμένου ή αορίστου χρόνου ή έγκρισης σύναψης συμβάσεων έργου με φυσικά πρόσωπα.
Άρθρο 6
Προγραμματισμός θέσεων 
για άτομα με αναπηρία
1. Ποσοστό δώδεκα τοις εκατό (12%) των θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου, των κατηγοριών Π.Ε., Τ.Ε., Δ.Ε. και Υ.Ε. επί των θέσεων που περιλαμβάνονται στον ετήσιο προγραμματισμό ανθρώπινου δυναμικού της δημόσιας διοίκησης του άρθρου 51 του ν. 4622/
2019 (Α΄ 133) καλύπτεται από άτομα με ποσοστό αναπηρίας τουλάχιστον πενήντα τοις εκατό (50%), όπως διαπιστώνεται από τις υγειονομικές επιτροπές του Κέντρου Πιστοποίησης Αναπηρίας. Επί του ποσοστού αυτού δεν εφαρμόζεται το άρθρο 13 του παρόντος. Ο συνολικός αριθμός των ανωτέρω θέσεων κατανέμεται στον ετήσιο προγραμματισμό ανθρώπινου δυναμικού της δημόσιας διοίκησης του άρθρου 51 του ν. 4622/2019 ανά Υπουργείο και νομικά πρόσωπα αυτού, ανά Ανεξάρτητη Αρχή και ανά Αποκεντρωμένη Διοίκηση συμπεριλαμβανομένων των Ο.Τ.Α. α΄ και β΄ βαθμού και των νομικών προσώπων αυτών. Ο καθορισμός των θέσεων ανά φορέα, κατηγορία, κλάδο, ειδικότητα διενεργείται με απόφαση του οικείου Υπουργού ή του Επικεφαλής της Ανεξάρτητης Αρχής κατά λόγο αρμοδιότητας.
2. Η παρ. 1 δεν εφαρμόζεται για τις θέσεις των φορέων της παρ. 1 του άρθρου 2 κλάδων/ειδικοτήτων του ειδικού ένστολου προσωπικού της δημοτικής αστυνομίας όλων των κατηγοριών, καθώς και των κλάδων Δ.Ε. Χειριστών Μηχανημάτων Έργων, Δ.Ε. Οδηγών, Δ.Ε. Τεχνικών (όλες οι ειδικότητες), Δ.Ε. Φύλαξης, Υ.Ε. Προσωπικού Καθαριότητας Εξωτερικών Χώρων, Υ.Ε. Υγειονομικού Προσωπικού και κλάδων/ειδικοτήτων κάθε είδους ανταποδοτικών υπηρεσιών καθαριότητας και πρασίνου και των υπηρεσιών κοιμητηρίων των Ο.Τ.Α. α΄ βαθμού και των νομικών τους προσώπων, καθώς και συναφών κλάδων/ειδικοτήτων, όπως σε κάθε περίπτωση εξειδικεύονται στους οικείους οργανισμούς ή κανονισμούς.
3. Οι φορείς του άρθρου 2 υποχρεούνται να προσλαμβάνουν:
α) στο ογδόντα τοις εκατό (80%) των κενών θέσεων τηλεφωνητών και υπαλλήλων παροχής πληροφοριών, τυφλούς πτυχιούχους των σχολών εκπαίδευσης τυφλών τηλεφωνητών που υπάγονται στην εποπτεία των Υπουργείων Εργασίας και Κοινωνικών Υποθέσεων, Παιδείας και Θρησκευμάτων και κάθε άλλης δημόσιας αρχής,
β) έναν δικηγόρο με αναπηρία, με ποσοστό αναπηρίας πενήντα τοις εκατό (50%) τουλάχιστον, εφόσον απασχολούν περισσότερους από πέντε (5) δικηγόρους.
Οι θέσεις της περ. β΄ προκηρύσσονται σύμφωνα με τις ισχύουσες περί δικηγόρων διατάξεις.
4. Αν δεν καλυφθεί το σύνολο των διατιθέμενων θέσεων τηλεφωνητών και υπαλλήλων παροχής πληροφοριών από τους υποψήφιους τυφλούς πτυχιούχους των σχολών εκπαίδευσης τυφλών τηλεφωνητών, προκηρύσσονται εκ νέου οι ανωτέρω θέσεις.
5. Τα άτομα με κώφωση ή βαρηκοΐα με ποσοστό αναπηρίας 50% τουλάχιστον, τα οποία κατέχουν τη Βεβαίωση Επάρκειας της Ελληνικής Νοηματικής Γλώσσας της παρ. 3 του άρθρου 7 του ν. 3699/2008 (Α΄ 199), διορίζονται ή προσλαμβάνονται στις προκηρυσσόμενες θέσεις της παρ. 1, χωρίς να απαιτείται η απόδειξη γνώσης ξένης γλώσσας, εκτός εάν η γνώση ξένης γλώσσας καθορίζεται ως απαιτούμενο τυπικό προσόν για την οικεία θέση από τον οργανισμό του φορέα.
Άρθρο 7
Διαδικασίες πλήρωσης 
θέσεων μόνιμου προσωπικού και 
προσωπικού με σύμβαση εργασίας 
Ιδιωτικού Δικαίου Αορίστου Χρόνου 
στον δημόσιο τομέα
1. Η πλήρωση των θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου των φορέων της παρ. 1 του άρθρου 2 πραγματοποιείται με:
α) πανελλήνιο γραπτό διαγωνισμό για Ειδικό Επιστημονικό Προσωπικό (Ε.Ε.Π.) και προσωπικό κατηγοριών Π.Ε., Τ.Ε., Δ.Ε. ή
β) με σειρά προτεραιότητας, βάσει προκαθορισμένων και αντικειμενικών κριτηρίων για θέσεις μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου για άτομα με αναπηρίες, θέσεις κατηγορίας Υ.Ε. και θέσεις μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου που καθορίζονται με Πράξεις Υπουργικού Συμβουλίου.
2. Στην περίπτωση της παρ. 9 του άρθρου 51 του ν. 4622/2019 (Α΄ 133) περί του ετήσιου προγραμματισμού προσλήψεων, εφόσον δεν είναι δυνατή η κατά τις παρ. 7 και 8 του άρθρου 25 του παρόντος πλήρωση θέσεων από οριστικούς πίνακες διοριστέων/προσληπτέων σε ισχύ σύμφωνα με την παρ. 4 του άρθρου 24 του παρόντος ή η έγκαιρη υπαγωγή στη διαδικασία του πανελλήνιου γραπτού διαγωνισμού, γίνονται με σειρά προτεραιότητας σύμφωνα με την περ. β΄ της παρ. 1 του παρόντος.
3. Για την πλήρωση των θέσεων των φορέων της παρ. 1 του άρθρου 2 ισχύουν οι προϋποθέσεις και τα όρια ηλικίας διορισμού ή πρόσληψης, τα οποία προβλέπονται από τις γενικές ή ειδικές διατάξεις και κανονισμούς. Ειδικά ανώτατα όρια ηλικίας σε προκηρύξεις για πλήρωση θέσεων προσωπικού φορέων της παρ. 1 του άρθρου 2 που απαιτούνται από τη φύση και τις ιδιαιτερότητες των καθηκόντων των προς πλήρωση θέσεων, μπορεί να καθορίζονται μόνον κατ’ εξαίρεση και με ειδική αιτιολόγηση, εφόσον πληρούνται οι προϋποθέσεις της παρ. 1 του άρθρου 4 και του άρθρου 6 του ν. 4443/2016 (Α΄ 232), μετά από αίτημα του οικείου φορέα και απόφαση του Υπουργού Εσωτερικών.
ΜΕΡΟΣ Β΄
ΠΛΗΡΩΣΗ ΘΕΣΕΩΝ ΜΕ 
ΠΑΝΕΛΛΗΝΙΟ ΓΡΑΠΤΟ ΔΙΑΓΩΝΙΣΜΟ
ΚΕΦΑΛΑΙΟ Α΄
ΔΟΜΗ ΚΑΙ ΠΕΡΙΕΧΟΜΕΝΟ 
ΠΑΝΕΛΛΗΝΙΟΥ ΓΡΑΠΤΟΥ ΔΙΑΓΩΝΙΣΜΟΥ
Άρθρο 8
Πανελλήνιος γραπτός διαγωνισμός
1. Οι θέσεις μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου των φορέων της παρ. 1 του άρθρου 2 πληρούνται, με την επιφύλαξη των περιπτώσεων που προβλέπονται στο Μέρος Γ΄, με πανελλήνιο γραπτό διαγωνισμό που διενεργείται από το Α.Σ.Ε.Π.
2. Ο πανελλήνιος γραπτός διαγωνισμός για την πλήρωση των θέσεων Ε.Ε.Π. και μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου κατηγοριών Π.Ε., Τ.Ε. και Δ.Ε. των φορέων της παρ. 1 του άρθρου 2 διενεργείται από το Α.Σ.Ε.Π. μια τουλάχιστον φορά κάθε δύο (2) έτη. Ο πρώτος πανελλήνιος γραπτός διαγωνισμός διενεργείται το αργότερο έως το τρίτο τρίμηνο του 2022.
3. Ο διαγωνισμός μπορεί να διενεργείται ενιαία ή κατά στάδια και να αφορά μία ή περισσότερες προκηρύξεις.
Άρθρο 9
Δομή και περιεχόμενο του 
πανελλήνιου γραπτού διαγωνισμού
1. Ο πανελλήνιος γραπτός διαγωνισμός που αφορά στην πλήρωση θέσεων Ε.Ε.Π. και μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου κατηγορίας Π.Ε., Τ.Ε. και Δ.Ε. των φορέων της παρ. 1 του άρθρου 2 περιλαμβάνει:
α) εξέταση γνώσεων,
β) δοκιμασία δεξιοτήτων και εργασιακής αποτελεσματικότητας.
2. Η εξέταση γνώσεων της περ. α΄ της παρ. 1 περιλαμβάνει την αξιολόγηση γνώσεων γενικού περιεχομένου, καθώς και γνώσεων που συνδέονται με τη φύση των συγκεκριμένων κλάδων των προκηρυσσόμενων θέσεων. Η δοκιμασία της περ. β΄ της παρ. 1 αξιολογεί, ιδίως, δεξιότητες γλωσσικού και αριθμητικού συλλογισμού, δεξιότητες ανάλυσης, επίλυσης προβλημάτων και ιεράρχησης προτεραιοτήτων στον χώρο εργασίας, καθώς και χαρακτηριστικά που συνδέονται με την αποτελεσματικότητα και την ποιότητα στην εργασία. Η εξέταση της περ. α΄ της παρ. 1 και η δοκιμασία της περ. β΄ της παρ. 1 διενεργούνται είτε με τη μέθοδο των ερωτήσεων πολλαπλών επιλογών είτε με ανάπτυξη κειμένου είτε με συνδυασμό των δύο.
3. Το Α.Σ.Ε.Π. μπορεί να τηρεί μητρώο θεμάτων, θεματοδοτών, κριτών/βαθμολογητών/αναβαθμολογητών. Μπορεί επίσης να συνεργάζεται με φορείς του Δημοσίου, καθώς και επιστημονικούς και ερευνητικούς φορείς αυτού για την ανάπτυξη και επικαιροποίηση εξειδικευμένων εργαλείων διεξαγωγής του πανελλήνιου διαγωνισμού και ιδίως σε ό,τι αφορά στη δοκιμασία της εργασιακής αποτελεσματικότητας.
4. Ο πανελλήνιος γραπτός διαγωνισμός είναι πλήρως προσβάσιμος σε άτομα με αναπηρία, καθώς και σε άτομα με έλλειψη φυσικών δεξιοτήτων.
Άρθρο 10
Δομημένη συνέντευξη - 
Πρόσθετες διαγωνιστικές διαδικασίες
1. Για θέσεις Ε.Ε.Π. απαιτείται, πέραν των προβλεπόμενων στις περ. α΄ και β΄ της παρ. 1 του άρθρου 9, και ατομική δομημένη συνέντευξη με τους υποψηφίους. Με τη δομημένη συνέντευξη κρίνονται η καταλληλότητα των υποψηφίων για την άσκηση των καθηκόντων της συγκεκριμένης θέσης, καθώς και η επικοινωνιακή τους ικανότητα. Η δομημένη συνέντευξη αφορά, ενδεικτικά, σε θέματα σχετικά με το αντικείμενο του φορέα και της προκηρυσσόμενης θέσης σε συνάρτηση με το γνωστικό αντικείμενο, την εμπειρία, τις επιστημονικές δημοσιεύσεις και άλλες συναφείς δραστηριότητες και λοιπά προσόντα του υποψηφίου.
2. Κατόπιν αιτήματος του φορέα και έγκρισης του Α.Σ.Ε.Π., είναι δυνατή η διεξαγωγή πρόσθετων διαγωνιστικών διαδικασιών για τη διακρίβωση της καταλληλότητας των προσόντων των υποψηφίων ή της εμπειρίας τους για την υπό πλήρωση θέση. Οι πρόσθετες διαγωνιστικές διαδικασίες μπορεί να περιλαμβάνουν πρακτική δοκιμασία ή εξέταση ειδικών γνώσεων. Οι πρακτικές δοκιμασίες περιλαμβάνουν ιδίως τεστ προσομοίωσης στο αντικείμενο απασχόλησης της θέσης, αθλητικές δοκιμασίες, δοκιμασίες ορθοφωνίας ή ψυχομετρικά τεστ. Η εξέταση ειδικών γνώσεων αφορά στη διαπίστωση της απαιτούμενης εμπειρίας και διενεργείται είτε με τη μέθοδο των ερωτήσεων πολλαπλών επιλογών είτε με ανάπτυξη κειμένου είτε με συνδυασμό των δύο.
Άρθρο 11
Βαθμολόγηση υποψηφίων
1. H Κεντρική Επιτροπή Διαγωνισμού που προβλέπεται στο άρθρο 27 καθορίζει τον τρόπο βαθμολόγησης και τη στάθμιση των απαντήσεων. Η Κεντρική Επιτροπή Διαγωνισμού ορίζει με απόφασή της τον τόπο και χρόνο διενέργειας του διαγωνισμού, τα εξεταστικά και βαθμολογικά κέντρα, τα όργανα εποπτείας τους, καθώς και κάθε σχετική λεπτομέρεια. Τα θέματα του γραπτού διαγωνισμού καθορίζονται ή εγκρίνονται από την Κεντρική Επιτροπή Διαγωνισμού και μεταδίδονται ή διαβιβάζονται ταυτόχρονα σε όλα τα εξεταστικά κέντρα. Όταν η γραπτή εξέταση γίνεται με τη μέθοδο των ερωτήσεων πολλαπλών επιλογών, η βαθμολόγηση των γραπτών μπορεί να γίνεται με χρήση μέσων ψηφιακής τεχνολογίας.
2. Σε εξέταση με τη μέθοδο της ανάπτυξης κειμένου, τα γραπτά βαθμολογούνται από δύο βαθμολογητές και σε περίπτωση απόκλισης, και από έναν αναβαθμολογητή, σύμφωνα με τα ειδικότερα οριζόμενα στην απόφαση της Ολομέλειας του Α.Σ.Ε.Π. της παρ. 2 του άρθρου 60.
3. Η βαθμολογία για την εξέταση γνώσεων και τη δοκιμασία δεξιοτήτων και εργασιακής αποτελεσματικότητας ορίζεται σε κλίμακα από 1-100 για κάθε μία. Με την προκήρυξη ορίζεται συγκεκριμένη βαθμολογία, τουλάχιστον 50 σε κλίμακα από 1-100, ως βάση στον συνολικό βαθμό της γραπτής εξέτασης ή/και στα επιμέρους στοιχεία αυτής. Δύναται, επίσης, να προβλέπεται αρνητική βαθμολόγηση.
4. Η βαθμολογία των υποψηφίων σταθμίζεται με τους ακόλουθους συντελεστές βαρύτητας:
α) εξέταση γνώσεων: 50%,
β) δοκιμασία δεξιοτήτων και εργασιακής αποτελεσματικότητας: 50%.
Με την προκήρυξη δύνανται να καθορίζονται, στο πλαίσιο των ανωτέρω συντελεστών βαρύτητας, ειδικότεροι συντελεστές για κάθε επιμέρους στοιχείο.
5. Η βαθμολογία στον γραπτό διαγωνισμό αποτελεί το άθροισμα της σταθμισμένης βαθμολογίας που συγκέντρωσε ο υποψήφιος στα επιμέρους στοιχεία αυτού. Η συνολική βαθμολογία εξάγεται με προσέγγιση δύο (2) δεκαδικών ψηφίων.
Άρθρο 12
Προσαυξήσεις 
βάσει τυπικών προσόντων 
και εντοπιότητας
1. Η βαθμολογία στον γραπτό διαγωνισμό υποψηφίων των κατηγοριών Π.Ε. και Τ.Ε. προσαυξάνεται ως ακολούθως:
α. Κατά πέντε (5) μονάδες για τους κατόχους διδακτορικού διπλώματος σε επιστημονικό πεδίο που αναφέρεται ως αποδεκτό στην προκήρυξη σύμφωνα με την ταξινόμηση του Εθνικού Αρχείου Διδακτορικών Διατριβών.
β. Κατά δύο (2) μονάδες για τους κατόχους αυτοτελούς μεταπτυχιακού τίτλου ετήσιας τουλάχιστον φοίτησης που αναφέρεται ως αποδεκτός στην προκήρυξη.
γ. Κατά μία (1) μονάδα για τους κατόχους ενιαίου και αδιάσπαστου τίτλου σπουδών μεταπτυχιακού επιπέδου (integrated master). Οι προσαυξήσεις των περ. α΄, β΄ και γ΄ υπολογίζονται αθροιστικά για τους κατόχους διδακτορικού και μεταπτυχιακού τίτλου σπουδών και ενιαίου και αδιάσπαστου τίτλου σπουδών μεταπτυχιακού επιπέδου (integrated master). Σε περίπτωση ύπαρξης περισσοτέρων του ενός διδακτορικών διπλωμάτων ή/και μεταπτυχιακών τίτλων που αναφέρονται ως αποδεκτοί στην προκήρυξη ή/και ενιαίου και αδιάσπαστου τίτλου σπουδών μεταπτυχιακού επιπέδου (integrated master), βαθμολογείται επιπλέον ένας μόνο εξ αυτών των τίτλων και εάν πρόκειται για μη ομοιόβαθμους τίτλους, βαθμολογείται ο υψηλότερος εξ αυτών, λαμβάνοντας σε κάθε περίπτωση το ήμισυ των μονάδων που αντιστοιχούν στον οικείο τίτλο σπουδών.
δ. Κατά μία (1) μονάδα για τους κατόχους τίτλου άριστης γνώσης της αγγλικής, γαλλικής, γερμανικής, ισπανικής ή ιταλικής γλώσσας. Η άριστη γνώση δεύτερης ξένης γλώσσας από τις ανωτέρω, καθώς και η άριστη γνώση οποιασδήποτε άλλης ξένης γλώσσας σύμφωνα με τα αναφερόμενα στο παράρτημα γλωσσομάθειας του Α.Σ.Ε.Π., βαθμολογείται με μισή (0,5) μονάδα. Η άριστη γνώση της ξένης γλώσσας που ορίζεται στην προκήρυξη ως απαιτούμενο πρόσθετο προσόν δεν μοριοδοτείται.
ε. Βάσει εμπειρίας ως εξής:
εα) Κατά μία (1) μονάδα λόγω εμπειρίας ενός (1) τουλάχιστον έτους.
εβ) Κατά δύο (2) μονάδες λόγω εμπειρίας δύο (2) τουλάχιστον ετών.
εγ) Κατά τρεις (3) μονάδες λόγω εμπειρίας τριών (3) τουλάχιστον ετών.
εδ) Κατά τέσσερις (4) μονάδες λόγω εμπειρίας τεσσάρων (4) τουλάχιστον ετών.
εε) Κατά πέντε (5) μονάδες λόγω εμπειρίας πέντε (5) τουλάχιστον ετών.
Ως εμπειρία νοείται η απασχόληση με σχέση εργασίας ή σύμβαση έργου στον δημόσιο ή ιδιωτικό τομέα ή η άσκηση επαγγέλματος σε καθήκοντα ή έργα ανεξαρτήτως αντικειμένου, μετά την απόκτηση του βασικού τίτλου σπουδών με τον οποίο ο υποψήφιος μετέχει στη διαγωνιστική διαδικασία και ως προς τις περιπτώσεις για τις οποίες απαιτείται άδεια άσκησης επαγγέλματος, μετά τη λήψη της σχετικής άδειας.
Για την απόδειξη του χρόνου της εμπειρίας ο υποψήφιος προσκομίζει βεβαίωση του οικείου ασφαλιστικού φορέα. Κατά τα λοιπά εφαρμόζονται αναλογικά το κριτήριο β΄ της παρ. 1 και των παρ. 3-4 του άρθρου 29.
στ. Κατά είκοσι (20) μονάδες για τους μόνιμους κατοίκους των:
στα) Μικρών νησιωτικών Δήμων.
στβ) Μικρών ηπειρωτικών και μικρών ορεινών Δήμων.
στγ) Μεγάλων και μεσαίων νησιωτικών Δήμων της Περιφέρειας Βορείου Αιγαίου.
στδ) Μεσαίων ηπειρωτικών Δήμων, καθώς και μεγάλων ηπειρωτικών Δήμων και Δήμων πρωτευουσών Νομών της Περιφέρειας Βορείου Αιγαίου, των Περιφερειακών Ενοτήτων Ιωαννίνων και Θεσπρωτίας της Περιφέρειας Ηπείρου, Καστοριάς, Φλώρινας, Γρεβενών και Κοζάνης της Περιφέρειας Δυτικής Μακεδονίας, Πέλλας, Κιλκίς και Σερρών της Περιφέρειας Κεντρικής Μακεδονίας, Δράμας, Ξάνθης, Ροδόπης και Έβρου της Περιφέρειας Ανατολικής Μακεδονίας - Θράκης.
ζ. Κατά δέκα (10) μονάδες για τους μόνιμους κατοίκους των:
ζα) Μεγάλων και μεσαίων νησιωτικών Δήμων, εκτός των υπαγομένων στην Περιφέρεια Αττικής με πληθυσμό άνω των δέκα χιλιάδων (10.000) κατοίκων, καθώς και όσων υπάγονται στην υποπερ. στγ) της περ. στ΄ της παρ. 1.
ζβ) Μεγάλων ηπειρωτικών Δήμων και Δήμων πρωτευουσών Νομών των Περιφερειών Ιονίων Νήσων και Νοτίου Αιγαίου.
ζγ) Μεγάλων ηπειρωτικών Δήμων και Δήμων πρωτευουσών Νομών με πληθυσμό έως είκοσι πέντε χιλιάδων (25.000) κατοίκων εκτός των υπαγομένων στην Περιφέρεια Αττικής και την Περιφέρεια Κεντρικής Μακεδονίας, καθώς και όσων υπάγονται στις υποπερ. στδ) της περ. στ΄ και ζβ) της παρούσας περίπτωσης.
Η διάκριση των Δήμων στις ως άνω κατηγορίες των περ. στ΄ και ζ΄ γίνεται σύμφωνα με το άρθρο 2Α του ν. 3852/2010 (Α΄ 87), όπως τροποποιήθηκε από το άρθρο 2 του ν. 4555/2018 (Α΄ 133). Οι υποψήφιοι μοριοδοτούνται σύμφωνα με τις περ. στ΄ και ζ΄, εφόσον ως μόνιμοι κάτοικοι των Δήμων των ανωτέρω περιπτώσεων δηλώνουν ότι επιθυμούν τον διορισμό τους δεσμευόμενοι να υπηρετήσουν επί μία τουλάχιστον δεκαετία σε θέσεις που προκηρύσσονται στις ως άνω περιοχές και αφορούν υπηρεσίες της παρ. 1 του άρθρου 2 που εδρεύουν στην αντίστοιχη Περιφερειακή Ενότητα ή Δήμο ή νησί.
Για την εφαρμογή των περ. στ΄ και ζ΄ ως μόνιμη κατοικία νοείται η κατοικία, όπως ορίζεται και αποδεικνύεται σύμφωνα με το άρθρο 279 του ν. 3463/2006 (Α΄ 114), όπως αντικαταστάθηκε από το άρθρο 188 του ν. 4764/
2020 (Α΄ 256).
Με διαπιστωτική πράξη του Υπουργού Εσωτερικών ταξινομούνται οι Δήμοι στις κατηγορίες των περ. στ΄ και ζ΄. Οιαδήποτε μεταβολή στον πληθυσμό που επιδρά στην κατά τα ως άνω ταξινόμηση των Δήμων συνεπάγεται την αμελλητί έκδοση νέας διαπιστωτικής πράξης από τον Υπουργό Εσωτερικών.
2. Η βαθμολογία στον γραπτό διαγωνισμό υποψηφίων της κατηγορίας Δ.Ε. προσαυξάνεται ως ακολούθως:
α) κατά μία (1) μονάδα για τους κατόχους πτυχίου ή Διπλώματος Επαγγελματικής Ειδικότητας, Εκπαίδευσης και Κατάρτισης, επιπέδου 5 που χορηγείται στους αποφοίτους του «Μεταλυκειακού έτους - Τάξης Μαθητείας» ή στους αποφοίτους Ινστιτούτων Επαγγελματικής Κατάρτισης (Ι.Ε.Κ.) ύστερα από πιστοποίηση από τον Εθνικό Οργανισμό Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) είτε διπλώματος επαγγελματικής εκπαίδευσης επιπέδου 5 που χορηγείται στους αποφοίτους των Κέντρων Επαγγελματικής Εκπαίδευσης των Α.Ε.Ι.,
β) σύμφωνα με τα οριζόμενα στις περ. δ΄, ε΄, στ΄και ζ΄ της παρ. 1.
3. Η βαθμολογία των υποψηφίων Ε.Ε.Π. προσαυξάνεται σύμφωνα με όσα ορίζονται στις περ. α΄ εως δ΄ της παρ. 1.
Άρθρο 13
Ειδικές κατηγορίες υποψηφίων
1. Για την εφαρμογή του παρόντος, τα ποσοστά των ειδικών κατηγοριών υποψηφίων για την πλήρωση θέσεων στους φορείς της παρ. 1 του άρθρου 2 ορίζονται ως ακολούθως:
α) Ποσοστό δεκαέξι τοις εκατό (16%) στο σύνολο των προκηρυσσόμενων θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου των κατηγοριών Π.Ε., Τ.Ε. και Δ.Ε. κατά κλάδο και ειδικότητα καλύπτεται από πολύτεκνους και τέκνα πολυτέκνων. Για την περίπτωση αυτή εφαρμόζονται τα οριζόμενα στην παρ. 6 του ν. 3454/2006 (Α΄ 75) σε συνδυασμό με την παρ. 9 του άρθρου 67 του ν. 4316/2014 (Α΄ 270).
β) Ποσοστό δώδεκα τοις εκατό (12%) στο σύνολο των προκηρυσσόμενων θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου των κατηγοριών Π.Ε., Τ.Ε. και Δ.Ε. κατά κλάδο και ειδικότητα καλύπτεται από γονείς με τρία τέκνα και τέκνα αυτών. Για την περίπτωση αυτή εφαρμόζονται τα οριζόμενα στο άρθρο 64 του ν. 4590/2019 (Α΄ 17).
γ) Ποσοστό πέντε τοις εκατό (5%) στο σύνολο των προκηρυσσόμενων θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου, των κατηγοριών Π.Ε., Τ.Ε. και Δ.Ε. κατά κλάδο και ειδικότητα καλύπτεται από όσους έχουν τέκνο, αδελφό ή σύζυγο, καθώς και από τέκνα ατόμων με αναπηρία με ποσοστό αναπηρίας εξήντα επτά τοις εκατό (67%) και άνω, εξαιτίας βαριών ψυχικών και σωματικών παθήσεων, όπως διαπιστώνεται από τις υγειονομικές επιτροπές των Κέντρων Πιστοποίησης Αναπηρίας και κατ’ εξαίρεση όταν τα άτομα έχουν νοητική αναπηρία ή αυτισμό, για την παροχή της προστασίας απαιτείται ποσοστό αναπηρίας τουλάχιστον πενήντα τοις εκατό (50%).
δ) Ποσοστό δύο τοις εκατό (2%) στο σύνολο των προκηρυσσόμενων θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου, των κατηγοριών Π.Ε., Τ.Ε. και Δ.Ε. κατά κλάδο και ειδικότητα στις Περιφέρειες Ανατολικής Μακεδονίας και Θράκης, Δυτικής Μακεδονίας και Κεντρικής Μακεδονίας, πλην της Περιφερειακής Ενότητας Θεσσαλονίκης, καλύπτεται από παλιννοστούντες Ποντίους ομογενείς και από τους ομογενείς που αποκτούν την ελληνική ιθαγένεια σύμφωνα με τις διατάξεις του ν. 2790/2000 (Α΄ 24), εφόσον υπάρχουν και δηλώσουν ότι θα υπηρετήσουν στις περιοχές αυτές επί μια δεκαετία.
ε) Ποσοστό πέντε τοις χιλίοις (5‰) στο σύνολο των προκηρυσσόμενων θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου, των κατηγοριών Π.Ε., Τ.Ε. και Δ.Ε. κατά κλάδο και ειδικότητα καλύπτεται από Έλληνες υπηκόους που προέρχονται από τη μουσουλμανική μειονότητα της Θράκης, και είναι εγγεγραμμένοι στα δημοτολόγια Δήμου της Θράκης ή άλλου Δήμου της Χώρας, στον οποίον έχουν μετεγγραφεί από Δήμο της Θράκης.
στ) Ποσοστό τέσσερα τοις χιλίοις (4‰) στο σύνολο των προκηρυσσόμενων θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου, των κατηγοριών Π.Ε., Τ.Ε. και Δ.Ε. κατά κλάδο και ειδικότητα καλύπτεται από τέκνα όσων έλαβαν μέρος στην Εθνική Αντίσταση, κατά την έννοια του ν. 1285/1982 (Α΄ 115), τα τέκνα μελών των αντάρτικων ομάδων που έλαβαν μέρος στην Εθνική Αντίσταση κατά την έννοια του ν. 1285/1982, εφόσον έχουν δωδεκάμηνη τουλάχιστον ευδόκιμη υπηρεσία στις ομάδες αυτές, η οποία βεβαιώνεται από τις επιτροπές του π.δ. 379/1983 (Α΄ 136), τους επιζώντες συζύγους ή γονείς προσώπων που εκτελέστηκαν ή πέθαναν από τραύματα ή κακουχίες, εξαιτίας της συμμετοχής τους στην αντιδικτατορική δράση κατά της χούντας των συνταγματαρχών από 21.4.1967 έως 24.7.1974.
ζ) Ποσοστό τέσσερα τοις χιλίοις (4‰) στο σύνολο των προκηρυσσόμενων θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου, των κατηγοριών Π.Ε., Τ.Ε. και Δ.Ε. κατά κλάδο ή ειδικότητα καλύπτεται από τέκνα αναπήρων και τραυματιών πολέμου ή πολεμικών γεγονότων, όσων κατέστησαν ανίκανοι από τις κακουχίες της στράτευσης, εφόσον υπηρέτησαν με οποιαδήποτε ιδιότητα στις Ένοπλες Δυνάμεις ή τα Σώματα Ασφαλείας, τα τέκνα θυμάτων πολέμου και αναπήρων πολέμου άμαχου πληθυσμού, τέκνα αναπήρων ειρηνικής περιόδου, τέκνα και επιζώντες συζύγους των προσώπων που φονεύθηκαν ή εξαφανίστηκαν στα πολεμικά γεγονότα της Κύπρου των ετών 1964, 1967 και 1974.
2. Ο υπολογισμός των ανωτέρω ποσοστών για μεν την εφαρμογή της περ. δ΄ γίνεται στο σύνολο των θέσεων που προβλέπονται για τις συγκεκριμένες περιοχές, για δε την εφαρμογή των λοιπών περιπτώσεων γίνεται στο σύνολο των θέσεων κάθε προκήρυξης κατά κατηγορία (Π.Ε., Τ.Ε. και Δ.Ε.) και κατά κλάδο/ειδικότητα.
Η κατανομή γίνεται σε πρώτη φάση με βάση τα ακριβή ποσοστά που αντιστοιχούν στο δεκαέξι τοις εκατό (16%), δώδεκα τοις εκατό (12%), πέντε τοις εκατό (5%), δύο τοις εκατό (2%), πέντε τοις χιλίοις (5‰), τέσσερα τοις χιλίοις (4‰) και τέσσερα τοις χιλίοις (4‰) σε καθεμία από τις επτά ομάδες αντίστοιχα εκφρασμένα σε ακέραιο αριθμό, κατά κατηγορία (Π.Ε., Τ.Ε. και Δ.Ε.) και κατά κλάδο/ειδικότητα.
Αν δεν καλυφθεί το σύνολο των ανωτέρω ποσοστών με την πρώτη κατανομή, το υπολειπόμενο διατίθεται στους κλάδους/ειδικότητες σε δεύτερη φάση, προτασσόμενων εκείνων των κλάδων/ειδικοτήτων στους οποίους κάθε προστιθέμενη θέση δίνει τη μικρότερη αύξηση στο ποσοστό στο δεκαέξι τοις εκατό (16%), δώδεκα τοις εκατό (12%), πέντε τοις εκατό (5%), δύο τοις εκατό (2%), πέντε τοις χιλίοις (5‰), τέσσερα τοις χιλίοις (4‰) και τέσσερα τοις χιλίοις (4‰) σε καθεμία από τις επτά ομάδες, αντίστοιχα.
Αν περισσότεροι κλάδοι/ειδικότητες της ίδιας κατηγορίας έχουν το ίδιο αυξημένο ποσοστό, προτάσσεται ο πολυπληθέστερος από την προκήρυξη κλάδος/ειδικότητα κατά τη σειρά των κατηγοριών Π.Ε.,Τ.Ε., Δ.Ε.
Άρθρο 14
Αξιολόγηση και βαθμολόγηση 
πρόσθετων διαγωνιστικών διαδικασιών - 
συνέντευξης
1. Η πρακτική δοκιμασία, όπου προβλέπεται, αξιολογείται ως επιτυχής ή μη επιτυχής. Αν ο υποψήφιος αποτύχει στην πρακτική δοκιμασία, διαγράφεται από τους πίνακες κατάταξης για τις συγκεκριμένες θέσεις.
2. Η εξέταση ειδικών γνώσεων, που προβλέπεται στην παρ. 2 του άρθρου 10, αξιολογείται ως επιτυχής ή μη επιτυχής. Αν ο υποψήφιος αποτύχει στην εξέταση ειδικών γνώσεων, διαγράφεται από τους πίνακες κατάταξης για τις συγκεκριμένες θέσεις.
3. Η ατομική συνέντευξη για το Ειδικό Επιστημονικό Προσωπικό βαθμολογείται σε κλίμακα 1-100 μονάδων. Η μοριοδότηση της συνέντευξης κάθε υποψηφίου προκύπτει από τον μέσο όρο των βαθμών των μελών της επιτροπής. Το περιεχόμενο της συνέντευξης με τα κρίσιμα και ουσιαστικά σημεία της αναφέρεται συνοπτικά στο πρακτικό της επιτροπής. Η μοριοδότηση για τον υποψήφιο αιτιολογείται συνοπτικά από κάθε μέλος της επιτροπής. Ο βαθμός της συνέντευξης πολλαπλασιαζόμενος με συντελεστή 0,35 προστίθεται στη βαθμολογία του υποψηφίου.
Άρθρο 15
Ισοβαθμία υποψηφίων
1. Σε περίπτωση ισοβαθμίας υποψηφίων των κατηγοριών Π.Ε. και Τ.Ε. στη συνολική βαθμολογία ανά κλάδο και ειδικότητα, προηγείται ο υποψήφιος που έχει περισσότερες μονάδες αθροιστικά στις περ. α΄, β΄, γ΄, δ΄και ε΄ της παρ. 1 του άρθρου 12. Εάν εξακολουθεί να υφίσταται ισοβαθμία, προηγείται ο υποψήφιος που έχει περισσότερες μονάδες στο πρώτο κριτήριο και, αν αυτές συμπίπτουν, στο δεύτερο κριτήριο και ούτω καθεξής.
2. Σε περίπτωση ισοβαθμίας υποψηφίων της κατηγορίας Δ.Ε. στη συνολική βαθμολογία ανά κλάδο και ειδικότητα, προηγείται ο υποψήφιος που έχει τις περισσότερες μονάδες αθροιστικά στην περ. α΄ της παρ. 2 και τις περ. δ΄ και ε΄ της παρ. 1 του άρθρου 12. Εάν εξακολουθεί να υφίσταται ισοβαθμία, προηγείται ο υποψήφιος που έχει περισσότερες μονάδες στο πρώτο κριτήριο και, αν αυτές συμπίπτουν, στο δεύτερο κριτήριο και ούτω καθεξής.
3. Όταν η σειρά κατάταξης ανεξαρτήτως κατηγορίας δεν μπορεί να καθορισθεί με βάση τα ανωτέρω στοιχεία, προηγείται ο υποψήφιος που έλαβε τον μεγαλύτερο βαθμό στην εξέταση γνώσεων και στη συνέχεια στη δοκιμασία δεξιοτήτων και εργασιακής αποτελεσματικότητας.
4. Η σειρά κατάταξης των υποψηφίων, ανεξαρτήτως κατηγορίας, που εξακολουθούν να ισοβαθμούν, μετά την εξάντληση όλων των κριτηρίων ισοβαθμίας που προβλέπονται στις παρ. 1, 2 και 3, καθορίζεται με δημόσια κλήρωση, η οποία μπορεί να διεξάγεται και ηλεκτρονικά. Η κλήρωση διεξάγεται παρουσία ενός τουλάχιστον μέλους του Α.Σ.Ε.Π. που ορίζεται από τον Πρόεδρό του. Με την ίδια απόφαση ο Πρόεδρος του Α.Σ.Ε.Π. ορίζει και τον ακριβή τόπο και χρόνο της κλήρωσης και κάθε άλλο σχετικό θέμα, περιλαμβανομένων των θεμάτων που αφορούν στη δημοσιότητα της κλήρωσης. Οι υποψήφιοι ενημερώνονται σχετικά με ανακοίνωση που αναρτάται στον διαδικτυακό τόπο του Α.Σ.Ε.Π., είκοσι τέσσερις (24) τουλάχιστον ώρες πριν από τη διενέργεια της κλήρωσης.
5. Για τη διενέργεια της ηλεκτρονικής κλήρωσης το Α.Σ.Ε.Π. δύναται να συνεργάζεται με πιστοποιημένους δημόσιους φορείς.
ΚΕΦΑΛΑΙΟ Β΄
ΔΙΑΔΙΚΑΣΙΑ ΔΙΕΞΑΓΩΓΗΣ ΤΟΥ 
ΠΑΝΕΛΛΗΝΙΟΥ ΓΡΑΠΤΟΥ ΔΙΑΓΩΝΙΣΜΟΥ
Άρθρο 16
Προκήρυξη πλήρωσης θέσεων
1. Η προκήρυξη πλήρωσης θέσεων με πανελλήνιο γραπτό διαγωνισμό γίνεται: α) ανά φορέα ή β) ανά κατηγορία, κλάδο ή ειδικότητα για την οποία απαιτούνται τα ίδια προσόντα διορισμού ανεξάρτητα από φορέα ή γ) για περισσότερους φορείς και κατηγορίες ή δ) σύμφωνα με όσα ορίζονται στην απόφαση έγκρισης πλήρωσης των θέσεων ή τον ετήσιο προγραμματισμό προσλήψεων.
2. Η προκήρυξη περιλαμβάνει:
α. τον τρόπο πλήρωσης των θέσεων,
β. τον αριθμό των προς πλήρωση θέσεων κατά κατηγορίες, κλάδους ή ειδικότητες και κατά φορέα,
γ. την περιγραφή αντικειμένου των προκηρυσσόμενων θέσεων (περίγραμμα),
δ. την κατανομή των θέσεων κατά Περιφερειακή Ενότητα και κατά φορέα, κατηγορία και κλάδο/ειδικότητα, με ειδικότερη αναφορά στις θέσεις για τις οποίες ισχύει το κριτήριο της εντοπιότητας, καθώς και στα ποσοστά που αντιστοιχούν στις ειδικές κατηγορίες υποψηφίων,
ε. τα γενικά και ειδικά προσόντα διορισμού ή πρόσληψης,
στ. πρόσθετα προσόντα, εφόσον προβλέπονται από κείμενες διατάξεις ή από τους οικείους οργανισμούς ή κανονισμούς ή αποφάσεις των αρμοδίων οργάνων των Οργανισμών Τοπικής Αυτοδιοίκησης για ορισμένους κλάδους ή ειδικότητες συγκεκριμένων υπηρεσιών και νομικών προσώπων κατόπιν αιτήματος του φορέα και σύμφωνης γνώμης του Α.Σ.Ε.Π.,
ζ. τα κριτήρια κατάταξης,
η. τον τρόπο και τα δικαιολογητικά απόδειξης των προσόντων, των κριτηρίων και ιδιοτήτων που λαμβάνονται υπόψη για τη σειρά κατάταξης των υποψηφίων, καθώς και την προθεσμία υποβολής τους,
θ. τους αποδεκτούς μεταπτυχιακούς τίτλους σπουδών,
ι. τα αποδεκτά επιστημονικά πεδία, σύμφωνα με την ταξινόμηση του Εθνικού Αρχείου Διδακτορικών Διατριβών, προκειμένου για τα διδακτορικά διπλώματα,
ια. τις ειδικές περιπτώσεις πρόσληψης, όπως καθορίζονται από την ισχύουσα νομοθεσία,
ιβ. την προθεσμία υποβολής των αιτήσεων και τον τρόπο υποβολής τους,
ιγ. τον τρόπο εξέτασης γνώσεων, δεξιοτήτων και εργασιακής αποτελεσματικότητας, την τυχόν εξεταστέα ύλη, τη βαθμολογική βάση, τους συντελεστές βαρύτητας, τυχόν ειδικότερους συντελεστές για τις περ. α΄ και β΄ της παρ. 1 του άρθρου 9, καθώς και τα εξεταζόμενα χαρακτηριστικά που συνδέονται με την αποτελεσματικότητα και την ποιότητα στην εργασία,
ιδ. τα γνωστικά αντικείμενα και την επιστημονική εξειδίκευση, όταν η προκήρυξη αφορά επιλογή ειδικού επιστημονικού προσωπικού,
ιε. τον χρόνο διενέργειας του γραπτού διαγωνισμού, ο οποίος όμως μπορεί να καθορίζεται από το Α.Σ.Ε.Π. και μεταγενέστερα,
ιστ. την υποβολή των υποψηφίων σε πρόσθετη διαγωνιστική διαδικασία, το είδος αυτής και τον τρόπο εξέτασής τους,
ιζ. τον τρόπο εξέτασης υποψηφίων με αναπηρία και με έλλειψη φυσικών δεξιοτήτων,
ιη. τη διαδικασία επιλογής και το δικαίωμα άσκησης ένστασης από τους υποψηφίους, καθώς και τον τρόπο υποβολής της,
ιθ. κάθε άλλο στοιχείο ή πληροφορία που διευκολύνει όσους επιθυμούν να συμμετάσχουν στη διαδικασία πλήρωσης των θέσεων που προκηρύσσονται.
3. Η προκήρυξη πλήρωσης θέσεων δημοσιεύεται στο Τεύχος Προκηρύξεων Α.Σ.Ε.Π. της Εφημερίδας της Κυβερνήσεως και αναρτάται στο πρόγραμμα «Διαύγεια». Η προκήρυξη ή περίληψη αυτής αναρτάται και στον διαδικτυακό τόπο του Α.Σ.Ε.Π.
Άρθρο 17
Δικαίωμα συμμετοχής στον 
πανελλήνιο γραπτό διαγωνισμό
1. Στον γραπτό διαγωνισμό μπορούν να μετέχουν όσοι πληρούν τα γενικά προσόντα και όρια ηλικίας που προβλέπονται από το θεσμικό πλαίσιο, το προσοντολόγιο και τα ειδικά προσόντα που ορίζονται στην προκήρυξη κάθε διαγωνισμού.
2. Τακτικοί υπάλληλοι των φορέων της παρ. 1 του άρθρου 2 έχουν δικαίωμα συμμετοχής σε διαδικασία πλήρωσης θέσεων των φορέων αυτών, μετά από την παρέλευση πενταετίας από την ημερομηνία διορισμού ή πρόσληψής τους, με εξαίρεση τη συμμετοχή σε διαδικασία πλήρωσης θέσεων κατηγορίας ανώτερης αυτής του διορισμού ή της πρόσληψής τους.
3. Η εξαίρεση της παρ. 2 ως προς την πενταετία εφαρμόζεται αναλόγως και στους υπαλλήλους κατηγορίας Π.Ε. για συμμετοχή σε προκήρυξη πλήρωσης θέσεων Ε.Ε.Π.
Άρθρο 18
Υποβολή αιτήσεων συμμετοχής
1. Οι αιτήσεις συμμετοχής των υποψηφίων υποβάλλονται στο Α.Σ.Ε.Π. ηλεκτρονικά, μέσα σε αποκλειστική προθεσμία δέκα (10) τουλάχιστον ημερών. Η προθεσμία υποβολής των αιτήσεων δεν μπορεί να αρχίσει πριν από την πάροδο δέκα (10) ημερών από τη δημοσίευση της προκήρυξης στην Εφημερίδα της Κυβερνήσεως. Για την υποβολή της αίτησης απαιτείται η καταβολή παραβόλου.
2. Κάθε υποψήφιος μπορεί να υποβάλει μία μόνο αίτηση για την ίδια προκήρυξη και για θέσεις μίας μόνο κατηγορίας προσωπικού. Κατ’ εξαίρεση, επιτρέπεται η σώρευση στην αίτηση θέσεων διαφορετικών κατηγοριών, όταν προβλέπεται ρητώς από διάταξη και ορίζεται στην προκήρυξη. Στην αίτησή του ο υποψήφιος δηλώνει και τη σειρά των προτιμήσεών του για τις θέσεις κατά κλάδο ή ειδικότητα, φορέα και Περιφερειακή Ενότητα ή άλλη ειδικότερη περιοχή σύμφωνα με την προκήρυξη, στις οποίες επιθυμεί να διορισθεί.
3. Η υποβολή περισσότερων της μιας αιτήσεων για θέσεις της ίδιας προκήρυξης ή η σώρευση στην αίτηση θέσεων διαφορετικών κατηγοριών προσωπικού, εάν δεν επιτρέπεται κατ’ εξαίρεση σύμφωνα με την παρ. 2, συνεπάγεται αυτοδικαίως τον αποκλεισμό του υποψηφίου από την περαιτέρω διαδικασία.
4. Η ορθή συμπλήρωση της αίτησης συμμετοχής είναι αποκλειστικά ευθύνη του υποψηφίου. Η αίτηση επέχει θέση υπεύθυνης δήλωσης και υποβάλλεται σε ηλεκτρονική μορφή. Οι υποψήφιοι υποχρεούνται να συμπληρώσουν τα οικεία τετραγωνίδια/πεδία της αίτησης, καθώς και τους κωδικούς, που αναφέρονται σε αντίστοιχα προσόντα, κριτήρια ή ιδιότητες που απαιτούνται και διαθέτουν. Αν οι υποψήφιοι δεν συμπληρώσουν τα τετραγωνίδια/πεδία αυτά ή τους κωδικούς ή αν συμπληρώσουν άλλα τετραγωνίδια ή κωδικούς, πλην εκείνων που αναφέρονται στα συγκεκριμένα προσόντα, κριτήρια ή ιδιότητες ή αν τα αναφέρουν σε άλλα σημεία της ηλεκτρονικής αίτησης, δεν λαμβάνονται υπόψη τα προσόντα, κριτήρια ή ιδιότητες, έστω και αν προσκομίζονται τα έγγραφα, υπό τον όρο ότι τα ανωτέρω αναγράφονται ρητά στην προκήρυξη.
Άρθρο 19
Πίνακες συμμετεχόντων και 
αποκλειόμενων από τον διαγωνισμό
1. Το Α.Σ.Ε.Π., μετά από την υποβολή των αιτήσεων, καταρτίζει αλφαβητικό πίνακα συμμετεχόντων κατά κατηγορία, κλάδο ή ειδικότητα των υποψηφίων που γίνονται δεκτοί στον πανελλήνιο γραπτό διαγωνισμό, καθώς και πίνακα υποψηφίων που αποκλείονται από τη διαδικασία λόγω μη πληρωμής του καθορισμένου παραβόλου ή συμπλήρωσης του ανώτατου ορίου ηλικίας, εφόσον προβλέπεται με την προκήρυξη. Οι πίνακες αποκλειομένων αναρτώνται στον διαδικτυακό τόπο του Α.Σ.Ε.Π. Το Α.Σ.Ε.Π. εκδίδει δελτίο τύπου με το οποίο γνωστοποιείται η σχετική καταχώριση.
2. Οι υποψήφιοι που έχουν εγγραφεί σε πίνακα αποκλειομένων εμφανίζονται με τον μοναδικό κωδικό αριθμό τους και τη σχετική αιτιολογία αποκλεισμού τους χωρίς τη δημοσιοποίηση προσωπικών τους δεδομένων. Κατά της εγγραφής τους στον πίνακα αυτόν έχουν δικαίωμα υποβολής αντιρρήσεων εντός αποκλειστικής προθεσμίας πέντε (5) ημερών από την επομένη της ανάρτησής του στον διαδικτυακό τόπο του Α.Σ.Ε.Π.
Άρθρο 20
Πίνακες διαγωνιζομένων 
που καλούνται προς 
υποβολή δικαιολογητικών
1. Με την ολοκλήρωση της εξέτασης γνώσεων και της δοκιμασίας δεξιοτήτων και εργασιακής αποτελεσματικότητας αναρτάται στον διαδικτυακό τόπο του Α.Σ.Ε.Π. πίνακας βαθμολογίας των υποψηφίων κατά κατηγορία, κλάδο και ειδικότητα, οι οποίοι συγκέντρωσαν την απαιτούμενη βαθμολογία βάσης. Οι υποψήφιοι που δεν συγκέντρωσαν τη βαθμολογία βάσης εμφανίζονται με τον μοναδικό κωδικό αριθμό τους χωρίς τη δημοσιοποίηση προσωπικών τους δεδομένων.
2. Στη συνέχεια, οι υποψήφιοι κατατάσσονται σε πίνακες διαγωνιζομένων προς υποβολή δικαιολογητικών που περιλαμβάνουν τους υποψηφίους που συγκεντρώνουν τη βαθμολογία της καθορισμένης βάσης κατά κατηγορία, κλάδο, ειδικότητα και κατά φθίνουσα σειρά συνολικής βαθμολογίας. Για τη σειρά κατάταξης των υποψηφίων στους ως άνω πίνακες η συνολική βαθμολογία του γραπτού διαγωνισμού προσαυξάνεται σύμφωνα με τα οριζόμενα στο άρθρο 12 βάσει των δηλωθέντων στην αίτηση συμμετοχής τους στοιχείων.
3. Το Α.Σ.Ε.Π. καλεί προς υποβολή δικαιολογητικών, με σχετική ανάρτηση στον διαδικτυακό του τόπο, τους υποψηφίους που προηγούνται στη σειρά κατάταξης των πινάκων της παρ. 2 σε συνδυασμό με τις προτιμήσεις τους και αντιστοιχούν σε αριθμό τουλάχιστον διπλάσιο του συνόλου των προκηρυσσομένων θέσεων.
Κατ’ εξαίρεση, τα δικαιολογητικά μπορούν να υποβάλονται με την αίτηση συμμετοχής, όταν προβλέπεται από την προκήρυξη.
4. Η υποβολή των δικαιολογητικών διενεργείται αποκλειστικά ηλεκτρονικά, εκτός εάν με την προκήρυξη ορισθεί κατ’ εξαίρεση άλλος τρόπος υποβολής. Δικαιολογητικά που έχουν καταχωριστεί στο ηλεκτρονικό αρχείο (μητρώο) υποψηφίων του Α.Σ.Ε.Π., αλλά δεν έχουν επισυναφθεί ηλεκτρονικά στην αίτηση συμμετοχής, δεν λαμβάνονται υπόψη και δεν αξιολογούνται.
5. Τα δικαιολογητικά υποβάλλονται εντός προθεσμίας δέκα (10) εργάσιμων ημερών όπως ορίζεται από το Α.Σ.Ε.Π. Εκπρόθεσμα πιστοποιητικά ή δικαιολογητικά δεν γίνονται δεκτά. Στην απαγόρευση αυτή περιλαμβάνονται και τα συμπληρωματικά ή διευκρινιστικά εκείνων που έχουν κατατεθεί εμπροθέσμως.
6. Υποψήφιος, ο οποίος προσκομίζει ψευδή δικαιολογητικά που επηρεάζουν την κατάταξή του στον πίνακα, πέραν τυχόν ποινικών κυρώσεων, αποβάλλεται από τη διαδικασία.
7. Οι τίτλοι σπουδών οποιασδήποτε εκπαιδευτικής βαθμίδας της αλλοδαπής δεν γίνονται δεκτοί αν δεν είναι αρμοδίως αναγνωρισμένοι.
8. Σε περίπτωση που, κατόπιν του ελέγχου των δικαιολογητικών, ο αριθμός των υποψηφίων δεν επαρκεί για την κάλυψη των προκηρυσσόμενων θέσεων, η ανωτέρω διαδικασία επαναλαμβάνεται για τους επόμενους κατά σειρά υποψηφίους. Ο αριθμός των υποψηφίων που καλούνται να υποβάλουν δικαιολογητικά, καθώς και η προθεσμία υποβολής τους, προσδιορίζεται από το Α.Σ.Ε.Π.
Άρθρο 21
Προσωρινοί πίνακες κατάταξης - 
Πίνακες απορριπτέων - 
Οριστικοί πίνακες
1. Η Κεντρική Επιτροπή Διαγωνισμού ελέγχει με βάση τα δικαιολογητικά την ορθότητα των βαθμολογιών με τις προσαυξήσεις που προβλέπονται στο άρθρο 12 και καταρτίζει τους προσωρινούς πίνακες κατάταξης, διοριστέων/προσληπτέων και απορριπτέων. Οι προσωρινοί πίνακες αναρτώνται στον διαδικτυακό τόπο του Α.Σ.Ε.Π. Σε αυτούς παρατίθενται τα στοιχεία και κριτήρια με βάση τα οποία καθορίσθηκε η σειρά κατάταξης των υποψηφίων. Η Κεντρική Επιτροπή Διαγωνισμού ελέγχει τα δικαιολογητικά όσων υποψηφίων είναι αναγκαίο για να συμπληρωθεί ο αριθμός που απαιτείται για την κάλυψη των προκηρυσσόμενων θέσεων. Οι λοιποί υποψήφιοι κατατάσσονται βάσει των δηλωθέντων στην αίτησή τους στοιχείων.
2. Οι προσωρινοί πίνακες των κατηγοριών Π.Ε., Τ.Ε. και Δ.Ε. καταρτίζονται κατά κατηγορία, κλάδο ή ειδικότητα και κατά φθίνουσα σειρά συνολικής βαθμολογίας, η δε κατάταξη είναι ενιαία για το σύνολο των υποψηφίων, υπαγομένων ή μη στις ειδικές κατηγορίες του άρθρου 13. Για το Ε.Ε.Π. οι προσωρινοί πίνακες κατάταξης καταρτίζονται κατά γνωστικό αντικείμενο και κατά φθίνουσα σειρά συνολικής βαθμολογίας.
3. Οι υποψήφιοι που δεν συγκέντρωσαν την απαιτούμενη για την κατάταξή τους βαθμολογία βάσης στον πανελλήνιο γραπτό διαγωνισμό, καθώς και όσοι δεν διαθέτουν τα απαιτούμενα προσόντα διορισμού εμφανίζονται σε πίνακα απορριπτέων με τον μοναδικό κωδικό αριθμό τους και την αιτιολογία αποκλεισμού τους χωρίς τη δημοσιοποίηση προσωπικών τους δεδομένων. Το Α.Σ.Ε.Π. εκδίδει δελτίο τύπου με το οποίο γνωστοποιείται η σχετική καταχώριση.
4. Μετά από την κατάρτιση και δημοσιοποίηση των προσωρινών πινάκων κατάταξης των υποψηφίων και πριν από τον αυτεπάγγελτο ή κατ’ ένσταση έλεγχο του Α.Σ.Ε.Π., σε εξαιρετικές περιπτώσεις, για την κάλυψη ιδιαίτερης σημασίας επειγουσών υπηρεσιακών αναγκών των φορέων, επιτρέπεται κατόπιν έκδοσης απόφασης κατανομής του Υπουργού Εσωτερικών, η πρόσληψη υποψηφίων κατά τη σειρά εγγραφής τους στους προσωρινούς αυτούς πίνακες και μέχρι του αριθμού των προκηρυχθεισών θέσεων, με σύμβαση εργασίας Ιδιωτικού Δικαίου Ορισμένου Χρόνου, μη ανανεούμενης. Οι προσλήψεις αυτές είναι δυνατόν να αφορούν σε μικρότερο αριθμό των θέσεων, που προκηρύσσονται ανά φορέα, κατηγορία και κλάδο - ειδικότητα. Η σύμβαση αυτή, η οποία καταρτίζεται βάσει των προϋποθέσεων και της διαδικασίας της παρούσας, διαρκεί έως την ανάληψη των καθηκόντων κάθε υποψηφίου μετά από τη δημοσίευση της ατομικής πράξης διορισμού του στην Εφημερίδα της Κυβερνήσεως και απαγορεύεται η διάρκειά της να υπερβαίνει τους οκτώ (8) μήνες. Για τις κατά τα ανωτέρω προσλήψεις απαιτείται η έκδοση πράξεων των αρμόδιων οργάνων των οικείων φορέων, ύστερα από διάθεση των υποψηφίων από το Α.Σ.Ε.Π., που γίνεται μετά από την υποβολή σε αυτό πλήρως αιτιολογημένων αιτημάτων των οικείων φορέων. Οι προσλήψεις αυτές αναρτώται στο πρόγραμμα «Διαύγεια» και δεν απαιτείται δημοσίευσή τους στην Εφημερίδα της Κυβερνήσεως. Με τη δημοσίευση των οριστικών πινάκων κατάταξης οι συμβάσεις των ήδη προσληφθέντων που δεν περιλαμβάνονται στους οριστικούς πίνακες διοριστέων/προσληπτέων λήγουν αυτοδικαίως, χωρίς την καταβολή οποιασδήποτε αποζημίωσης από την αιτία αυτή. Επίσης, λήγουν αυτοδικαίως χωρίς την καταβολή οποιασδήποτε αποζημίωσης και οι συμβάσεις των ήδη προσληφθέντων υποψηφίων που περιλαμβάνονται στον οριστικό πίνακα διοριστέων/προσληπτέων μετά από τη δημοσίευση των ατομικών πράξεων διορισμού και την ανάληψη των καθηκόντων τους, καθώς και μετά από την παρέλευση οκταμήνου από την προσωρινή πρόσληψη, εφόσον δεν έχουν δημοσιευθεί οι οριστικοί πίνακες διοριστέων/προσληπτέων. Η μη αποδοχή εκ μέρους του υποψηφίου να αναλάβει καθήκοντα μέχρι τη δημοσιοποίηση του οριστικού πίνακα διοριστέων/προσληπτέων κατά τη διαδικασία της παρούσας ουδεμία επιρροή ασκεί στην κατάταξή του στον οριστικό πίνακα διοριστέων/προσληπτέων.
5. Μετά από τον αυτεπάγγελτο έλεγχο και την εξέταση ενστάσεων κατά των προσωρινών πινάκων ενώπιον του Α.Σ.Ε.Π., εκδίδονται οι οριστικοί πίνακες κατάταξης, διοριστέων και απορριπτέων, οι οποίοι αναρτώνται στον διαδικτυακό τόπο του Α.Σ.Ε.Π., πλην των περιπτώσεων όπου προβλέπεται η διενέργεια συνέντευξης ή πρακτικής δοκιμασίας κατά το άρθρο 10.
Άρθρο 22
Ενστάσεις - Αιτήσεις θεραπείας
1. Ενστάσεις κατά της βαθμολογίας στην εξέταση γνώσεων, στη δοκιμασία δεξιοτήτων και εργασιακής αποτελεσματικότητας, στις πρόσθετες διαγωνιστικές διαδικασίες και στη συνέντευξη στο πλαίσιο του πανελλήνιου γραπτού διαγωνισμού δεν επιτρέπονται.
2. Κατά των προσωρινών πινάκων οι ενδιαφερόμενοι μπορούν να ασκήσουν ένσταση ενώπιον του Α.Σ.Ε.Π. μέσα σε αποκλειστική προθεσμία δέκα (10) ημερών. Η προθεσμία αρχίζει από την επομένη της ανάρτησής τους στον διαδικτυακό τόπο του Α.Σ.Ε.Π. Η προθεσμία αυτή ορίζεται ρητώς στην οικεία ανάρτηση στον διαδικτυακό τόπο του Α.Σ.Ε.Π. και στη σχετική ανακοίνωση στον τύπο. Για την παραδεκτή άσκηση της ένστασης απαιτείται η πληρωμή του οριζομένου στην κοινή υπουργική απόφαση της παρ. 3 του άρθρου 60 παραβόλου. Η υποβολή της ως άνω ένστασης δεν αποτελεί προϋπόθεση του παραδεκτού της άσκησης ένδικου βοηθήματος.
3. Το Α.Σ.Ε.Π., αφού ολοκληρώσει την εξέταση των ενστάσεων που έχουν υποβληθεί και μετά την ολοκλήρωση της συνέντευξης ή της πρακτικής δοκιμασίας κατά τις παρ. 1 και 3 του άρθρου 23, όπου προβλέπεται, ελέγχει τη νομιμότητα των πινάκων κατάταξης, διοριστέων και απορριπτέων υποψηφίων και προβαίνει, εφόσον δεν προκύπτει θέμα άλλης ενέργειάς του, στην κύρωση των πινάκων αυτών, άλλως ενεργεί σύμφωνα με τα οριζόμενα στην παρ. 4 του παρόντος άρθρου.
4. Το Α.Σ.Ε.Π. αποφαίνεται για το κύρος του διαγωνισμού και μπορεί, αν διαπιστώσει παράβαση νόμου ή κανονισμού, είτε αυτεπαγγέλτως είτε ύστερα από ένσταση, να αποφασίσει την επανάληψή του, ολικώς ή μερικώς, μεταξύ των ίδιων υποψηφίων. Για παραλείψεις ή πλημμέλειες που επιδέχονται συμπλήρωση ή διόρθωση, το Α.Σ.Ε.Π. μπορεί, αντί να επαναλάβει τον διαγωνισμό, να αναθέσει στην Κεντρική Επιτροπή Διαγωνισμού τη συμπλήρωση ή διόρθωση των παραλείψεων ή πλημμελειών.
5. Αν από τον αυτεπάγγελτο ή κατ’ ένσταση έλεγχο επέρχεται μεταβολή της σειράς του υποψηφίου στον πίνακα κατάταξης είτε διότι διαγράφεται είτε διότι τίθεται σε σειρά κατώτερη εκείνης που είχε ήδη, δύναται να ασκήσει ενώπιον του Α.Σ.Ε.Π. την προβλεπόμενη από την παρ. 1 του άρθρου 24 του ν. 2690/1999 (Α΄ 45) αίτηση θεραπείας, μέσα σε αποκλειστική προθεσμία τριών (3) μηνών από την επομένη της δημοσίευσης των πινάκων διοριστέων/προσληπτέων στην Εφημερίδα της Κυβερνήσεως και, στην περίπτωση των αναπληρώσεων, από την επομένη της κοινοποίησης στον υποψήφιο της απόφασης διάθεσης προς διορισμό. Αίτηση θεραπείας εντός της ως άνω προθεσμίας, αρχομένης από την ημερομηνία κοινοποίησης σε αυτόν της σχετικής απόφασης, μπορεί να υποβάλει και ο υποψήφιος που θίγεται κατόπιν αποδοχής αίτησης θεραπείας άλλου υποψηφίου. Η υποβολή αίτησης θεραπείας, η οποία εξετάζεται από το Τμήμα ή μονομελές όργανο που εξέδωσε την προσβαλλόμενη απόφαση, δεν αποτελεί προϋπόθεση του παραδεκτού της άσκησης ένδικου βοηθήματος.
Άρθρο 23
Διενέργεια πρόσθετων 
διαγωνιστικών διαδικασιών 
και συνέντευξης
1. Η πρακτική δοκιμασία, όπου αυτή προβλέπεται, διεξάγεται μετά από την κατάρτιση του οριστικού πίνακα κατάταξης μεταξύ όσων περιλαμβάνονται στον πίνακα αυτόν κατά τη σειρά που είναι καταχωρισμένοι, σε αριθμό διπλάσιο τουλάχιστον των θέσεων που έχουν προκηρυχθεί, μέχρις ότου καλυφθούν όλες οι συγκεκριμένες θέσεις.
2. Η εξέταση ειδικών γνώσεων, όπου αυτή προβλέπεται, διεξάγεται παράλληλα με την εξέταση γνώσεων και τη δοκιμασία δεξιοτήτων και εργασιακής αποτελεσματικότητας.
3. Για την πλήρωση θέσεων Ε.Ε.Π., η επιτροπή, μετά από τον αυτεπάγγελτο έλεγχο και την εξέταση των ενστάσεων, καλεί σε ατομική συνέντευξη τους υποψηφίους με τη μεγαλύτερη βαθμολογία κατά τη σειρά τους στον αναμορφωμένο προσωρινό πίνακα κατάταξης και σε αριθμό διπλάσιο τουλάχιστον, εφόσον τέτοιος υφίσταται, από τον αριθμό των προς πλήρωση θέσεων.
Άρθρο 24
Πίνακες διοριστέων/προσληπτέων
1. Οι πίνακες διοριστέων/προσληπτέων καταρτίζονται από τους οριστικούς πίνακες κατάταξης ή από τους αναμορφωμένους οριστικούς πίνακες όπως αυτοί προκύπτουν μετά από τις πρόσθετες διαγωνιστικές διαδικασίες της παρ. 1 του άρθρου 23, με βάση τη σειρά που έχουν οι υποψήφιοι, συμπεριλαμβανομένων των υποψηφίων ειδικών κατηγοριών, σε συνδυασμό με τη δήλωση προτίμησής τους. Οι πίνακες περιλαμβάνουν αριθμό διοριστέων/προσληπτέων που δεν μπορεί να υπερβαίνει τον αριθμό των θέσεων που προκηρύχθηκαν.
2. Οι διοριστέοι/προσληπτέοι των ειδικών κατηγοριών διατίθενται, κατά τη σειρά τους στον πίνακα κατάταξης του οικείου κλάδου, κατά κατηγορία (Π.Ε., Τ.Ε. και Δ.Ε.) και κατά κλάδο/ειδικότητα με βάση τη συνολική βαθμολογία τους, σε συνδυασμό με τις προτιμήσεις τους.
3. Στην περίπτωση που ο αριθμός των υποψηφίων ειδικών κατηγοριών που περιλαμβάνονται στους πίνακες διοριστέων/προσληπτέων βάσει της παρ. 1 υπολείπεται των οριζομένων στο άρθρο 13 ποσοστών ανά ειδική κατηγορία, οι πίνακες διοριστέων/προσληπτέων διαμορφώνονται, ώστε να καλυφθούν τα σχετικά ποσοστά με υποψηφίους ειδικών κατηγοριών με βάση τη σειρά τους στους οριστικούς πίνακες κατάταξης σε συνδυασμό με τις προτιμήσεις τους και με αντικατάσταση ισάριθμων μη υπαγομένων στις ειδικές κατηγορίες διοριστέων/προσληπτέων κατά αύξουσα σειρά κατάταξης με αφετηρία τον υποψήφιο με τη χαμηλότερη σειρά κατάταξης.
4. Σε περίπτωση που δεν καλυφθούν τα ποσοστά των ειδικών κατηγοριών από υποψηφίους των αντίστοιχων κατηγοριών, τα ποσοστά αυτά καλύπτονται από υποψηφίους που δεν έχουν τις ιδιότητες αυτές, κατά τη σειρά τους στον οικείο πίνακα κατάταξης.
5. Οι οριστικοί πίνακες διοριστέων/προσληπτέων δημοσιεύονται στο Τεύχος Τρίτο (Γ΄) της Εφημερίδας της Κυβερνήσεως, αναρτώνται στο πρόγραμμα «Διαύγεια» και στον διαδικτυακό τόπο του Α.Σ.Ε.Π. Τόσο αυτοί όσο και οι οριστικοί πίνακες κατάταξης ισχύουν μέχρι τη δημοσίευση των οριστικών πινάκων του επόμενου διαγωνισμού για τους ίδιους κλάδους και ειδικότητες και, σε κάθε περίπτωση, όχι για διάστημα πέραν των τριών (3) ετών.
6. Απαγορεύεται ο διορισμός ή η πρόσληψη άλλου υποψηφίου από τον πίνακα κατάταξης, πέραν του αριθμού των θέσεων που προκηρύχθηκαν και των θέσεων που κενούνται, όταν υποψήφιοι, που διορίστηκαν ή προσλήφθηκαν, παραιτηθούν μετά από τον διορισμό ή την πρόσληψή τους αφού παρέλθουν οι προθεσμίες της παρ. 5.
Άρθρο 25
Διάθεση και διορισμός - επιλαχόντες
1. Οι διοριστέοι/προσληπτέοι διατίθενται με απόφαση του Α.Σ.Ε.Π. κατά τη σειρά που έχουν στον οικείο πίνακα κατάταξης, σε συνδυασμό με τη δήλωση προτίμησής τους, στους φορείς της παρ. 1 του άρθρου 2 για διορισμό ή πρόσληψη.
2. Μέσα σε δέκα (10) ημέρες από τη διάθεση των διοριστέων/προσληπτέων, κάθε φορέας καλεί τους διατεθέντες σε αυτό να υποβάλουν μέσα σε είκοσι (20) ημέρες τα απαιτούμενα, κατά τις οικείες διατάξεις, δικαιολογητικά διορισμού.
3. Ο διορισμός ή η πρόσληψη είναι υποχρεωτικός/ή, πραγματοποιείται μέσα σε τριάντα (30) ημέρες από τη λήξη της προθεσμίας υποβολής των δικαιολογητικών και γίνεται σύμφωνα με τις διατάξεις που ισχύουν για κάθε φορέα.
4. Μετά από την έκδοση πράξης διορισμού ή πρόσληψης, ο οικείος φορέας υποχρεούται να αποστείλει στο Α.Σ.Ε.Π. αντίγραφο της πράξης ανάληψης υπηρεσίας και να διενεργήσει εντός τριών (3) μηνών αυτεπάγγελτο έλεγχο της γνησιότητας των δικαιολογητικών που έχει υποβάλει ο υποψήφιος και είναι απαραίτητα για τον διορισμό του, ή επηρεάζουν την κατάταξή του κατά τη διαδικασία διορισμού ή τη βαθμολογική και μισθολογική κατάταξή του μετά από τον διορισμό.
5. Σε περίπτωση κωλύματος διορισμού, ή μη γνησιότητας δικαιολογητικών διορισμού, ή μη αποδοχής του διορισμού, ή παραίτησης ή θανάτου υποψηφίου, οι φορείς στους οποίους διατίθενται υποψήφιοι για διορισμό, υποχρεούνται να γνωστοποιούν το γεγονός αυτό αμελλητί στο Α.Σ.Ε.Π. Για την πλήρωση κενών θέσεων, το Α.Σ.Ε.Π. διαθέτει για διορισμό τον πρώτο κατά σειρά από τους υποψηφίους που δεν έχουν διατεθεί, ο οποίος έχει διαλάβει στη δήλωση προτίμησής του τον συγκεκριμένο φορέα και ούτω καθεξής. Σε κάθε περίπτωση, ο υποψήφιος που διατίθεται για διορισμό διαγράφεται από τους πίνακες κατάταξης και διοριστέων/προσληπτέων, ανεξάρτητα αν αποδεχθεί ή όχι τον διορισμό του, ή κωλυθεί ο διορισμός του λόγω έλλειψης νόμιμης προϋπόθεσης. Η κατά τα ως άνω αναπλήρωση υποψηφίων αναρτάται στο πρόγραμμα «Διαύγεια» και δεν απαιτείται δημοσίευση στην Εφημερίδα της Κυβερνήσεως συμπληρωματικού πίνακα διοριστέων/προσληπτέων.
6. Δεν γίνεται δεκτό το αίτημα του φορέα για αντικατάσταση - αναπλήρωση που υποβάλλεται μετά τη δημοσίευση στην Εφημερίδα της Κυβερνήσεως των οριστικών πινάκων διοριστέων του επόμενου πανελλήνιου γραπτού διαγωνισμού, κατά το μέρος που το αίτημα αφορά σε κάλυψη θέσεων για τους ίδιους κλάδους/ειδικότητες και, σε κάθε περίπτωση, μετά τη συμπλήρωση τριών (3) ετών από τη δημοσίευση των οριστικών πινάκων διοριστέων του πανελλήνιου γραπτού διαγωνισμού στην Εφημερίδα της Κυβερνήσεως.
7. Η πλήρωση θέσεων μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου των υπηρεσιών και των νομικών προσώπων της παρ. 1 του άρθρου 2 με έναν από τους τρόπους που ορίζονται στο άρθρο 7 είναι δυνατό να πραγματοποιείται μετά από αίτημα του φορέα, χωρίς νέα προκήρυξη, από πίνακα επιλαχόντων προηγούμενου διαγωνισμού του Α.Σ.Ε.Π., υπό την προϋπόθεση ότι οι νέες προς κάλυψη θέσεις αφορούν σε όμοιους κλάδους - ειδικότητες και πρόσθετα προσόντα και ότι έχει υποβληθεί αίτημα για έγκριση προς την Επιτροπή της υπ’ αρ. 33/2006 Πράξης Υπουργικού Συμβουλίου (Α΄ 280), πριν παρέλθουν είκοσι τέσσερις (24) μήνες από τη δημοσίευση των αντίστοιχων πινάκων διοριστέων/προσληπτέων στην Εφημερίδα της Κυβερνήσεως, με την επιφύλαξη του άρθρου 11 του ν. 3833/2010 (Α΄ 40). Ειδικότερα για την κάλυψη θέσεων των δικαστηρίων της Χώρας ή της Ανεξάρτητης Αρχής Δημοσίων Εσόδων, υπό τις ανωτέρω προϋποθέσεις, το αίτημα για έγκριση προς την Επιτροπή της υπ’ αρ. 33/2006 Πράξης Υπουργικού Συμβουλίου δύναται να υποβληθεί εντός τριών (3) ετών από τη δημοσίευση των αντίστοιχων πινάκων διοριστέων στην Εφημερίδα της Κυβερνήσεως, με την επιφύλαξη του άρθρου 11 του ν. 3833/2010 (Α΄ 40).
8. Η επιλογή των διοριστέων/προσληπτέων στις νέες θέσεις από τους επιλαχόντες, γίνεται από το Α.Σ.Ε.Π. κατόπιν ελέγχου των προσόντων των επιλαχόντων υποψηφίων που βρίσκονται στους πίνακες κατάταξης των αντίστοιχων κλάδων και ειδικοτήτων και, σε περίπτωση ύπαρξης περισσότερων πινάκων, εκείνων που προηγούνται χρονικά και με τη σειρά που έχουν οι υποψήφιοι σε αυτούς, σύμφωνα με τις διατάξεις του παρόντος. Οι επιλαχόντες υποψήφιοι, αν η κάλυψη θέσεων αφορά σε ίδιους φορείς, ή μέρος αυτών, με την αυτή έδρα, εφόσον δεν αποδεχθούν τον διορισμό τους, διαγράφονται από τους πίνακες των επιλαχόντων και από τους πίνακες κατάταξης του προηγούμενου διαγωνισμού. Αν οι νέες προς κάλυψη θέσεις αφορούν σε άλλους φορείς ή τους ίδιους φορείς άλλης περιφερειακής ενότητας, οι επιλαχόντες υποψήφιοι καλούνται από το Α.Σ.Ε.Π. με κάθε πρόσφορο τρόπο, συμπεριλαμβανομένων των ηλεκτρονικών μέσων, να δηλώσουν, εντός προθεσμίας δέκα (10) ημερών, τις προτιμήσεις τους για τις νέες θέσεις. Αν δεν υποβληθούν οι δηλώσεις του προηγούμενου εδαφίου, τεκμαίρεται η μη συμμετοχή τους στην παρούσα διαδικασία, χωρίς όμως οι υποψήφιοι να διαγράφονται από τους οικείους πίνακες κατάταξης του προηγούμενου διαγωνισμού. Επιλαχόντες υποψήφιοι που διατίθενται προς διορισμό κατόπιν δήλωσης της προτίμησής τους για τις νέες θέσεις, εάν δεν αποδεχθούν τον διορισμό τους, διαγράφονται από τους πίνακες των επιλαχόντων και από τους πίνακες κατάταξης του προηγούμενου διαγωνισμού.
Άρθρο 26
Μεταβολές λόγω δικαστικών αποφάσεων
1. Υποψήφιος που επιτυγχάνει, βάσει αμετάκλητης απόφασης διοικητικού δικαστηρίου, ακύρωση της σειράς εγγραφής του στον πίνακα κατάταξης, η οποία συνεπάγεται κατάταξη σε ανώτερη σειρά, εντάσσεται από το Α.Σ.Ε.Π. στην οικεία σειρά του πίνακα κατάταξης. Εφόσον η νέα σειρά παρέχει σε αυτόν δικαίωμα εγγραφής του στον πίνακα διοριστέων/προσληπτέων, διορίζεται σε κενή θέση του φορέα, στην οποία βάσει της δήλωσης προτίμησής του θα διοριζόταν, αν εξαρχής είχε εγγραφεί στη σειρά αυτή. Αν δεν υπάρχει κενή θέση, διορίζεται σε προσωποπαγή θέση που συστήνεται με την απόφαση διορισμού και καταλαμβάνει την πρώτη θέση που θα κενωθεί στον οικείο φορέα, οπότε καταργείται αυτοδικαίως η προσωποπαγής θέση. Επίσης, αντί διορισμού σε προσωποπαγή θέση, μπορεί να ζητήσει, με νέα δήλωση προς το Α.Σ.Ε.Π. τον διορισμό σε κενή θέση άλλου φορέα, στον οποίο διατίθεται με απόφαση του Προέδρου του Α.Σ.Ε.Π.
2. Υποψήφιος που αποκλείσθηκε από τον διαγωνισμό, εφόσον επιτύχει ακύρωση του αποκλεισμού του, βάσει αμετάκλητης απόφασης διοικητικού δικαστηρίου, δικαιούται να εξετασθεί μεμονωμένως από επιτροπή που συγκροτείται με απόφαση του Προέδρου του Α.Σ.Ε.Π. και εντάσσεται στην οικεία σειρά του πίνακα κατάταξης, εφόσον έλαβε την καθορισμένη βάση της βαθμολογίας. Αν η σειρά εγγραφής του στον πίνακα κατάταξης παρέχει δικαίωμα εγγραφής του στον πίνακα διοριστέων/προσληπτέων, εφαρμόζεται η παρ. 1.
Άρθρο 27
Όργανα διενέργειας του 
πανελλήνιου γραπτού διαγωνισμού
1. Τον πανελλήνιο γραπτό διαγωνισμό διενεργεί Κεντρική Επιτροπή Διαγωνισμού, η οποία συγκροτείται, μετά από τη δημοσίευση της προκήρυξης, με απόφαση της Ελάσσονος Ολομέλειας του Α.Σ.Ε.Π. Η Κεντρική Επιτροπή Διαγωνισμού είναι τουλάχιστον πενταμελής και αποτελείται από τουλάχιστον δυο (2) μέλη του Α.Σ.Ε.Π., το ένα εκ των οποίων ορίζεται Πρόεδρος και από μέλη ή πρώην μέλη του, μέλη Δ.Ε.Π., αφυπηρετήσαντες ή ομότιμους Καθηγητές των Α.Ε.Ι., εκπαιδευτικούς Δευτεροβάθμιας Εκπαίδευσης, τακτικούς δημόσιους υπαλλήλους ή κρατικούς λειτουργούς των φορέων της παρ. 1 του άρθρου 2.
2. Με απόφαση του Προέδρου του Α.Σ.Ε.Π. είναι δυνατή η σύσταση ειδικών επιτροπών ή οργάνων που τελούν υπό την εποπτεία της Κεντρικής Επιτροπής Διαγωνισμού και έχουν συγκεκριμένες καθ’ ύλην και κατά τόπον αρμοδιότητες σχετικά με τη διεξαγωγή του γραπτού διαγωνισμού.
3. Πρόσθετες διαγωνιστικές διαδικασίες του πανελλήνιου γραπτού διαγωνισμού μπορούν να διεξάγονται από ειδικές τριμελείς τουλάχιστον επιτροπές, στις οποίες μετέχει ένα (1) τουλάχιστον μέλος ή πρώην μέλος του Α.Σ.Ε.Π., ένας (1) τουλάχιστον εκπρόσωπος του φορέα και κρατικοί λειτουργοί ή υπάλληλοι ή τεχνικοί του δημόσιου που διαθέτουν την κατάλληλη επιστημονική εξειδίκευση και, ελλείψει αυτών, τεχνικοί του ιδιωτικού τομέα.
4. Η συγκρότηση ειδικής επιτροπής/επιτροπών γίνεται από τον Πρόεδρο του Α.Σ.Ε.Π., ο οποίος ορίζει και τον Πρόεδρό της. Η ειδική επιτροπή υποβάλλει τα αποτελέσματα της δοκιμασίας στην Κεντρική Επιτροπή, η οποία με αιτιολογημένη απόφασή της αποκλείει τους υποψηφίους που δεν έχουν την απαιτούμενη καταλληλότητα/ικανότητα ή/και τις ειδικές γνώσεις και δεξιότητες που απαιτούνται για τις προς πλήρωση θέσεις.
5. Η διενέργεια συνέντευξης για το Ειδικό Επιστημονικό Προσωπικό διεξάγεται από τριμελή ή πενταμελή επιτροπή που συγκροτείται με απόφαση του Προέδρου του Α.Σ.Ε.Π. Στην τριμελή σύνθεση μετέχουν δύο (2) μέλη, νυν ή/και πρώην, του Α.Σ.Ε.Π., από τα οποία το ένα (1) ορίζεται Πρόεδρος, και ένα (1) οποιασδήποτε βαθμίδας μέλος Δ.Ε.Π., αφυπηρετήσας ή Ομότιμος Καθηγητής Α.Ε.Ι. Στην πενταμελή σύνθεση μετέχουν τρία (3) μέλη του Α.Σ.Ε.Π., νυν ή/και πρώην, από τα οποία το ένα (1) ορίζεται Πρόεδρος, και δύο (2) οποιασδήποτε βαθμίδας μέλη Δ.Ε.Π., αφυπηρετήσαντες ή Ομότιμοι Καθηγητές των Α.Ε.Ι, εκ των οποίων ο ένας (1) τουλάχιστον του συναφέστερου, κατά το δυνατόν, αντικειμένου. Στις συνεδριάσεις μπορεί να παρίσταται, χωρίς δικαίωμα ψήφου, και ένας (1) εκπρόσωπος του φορέα της παρ. 1 του άρθρου 2 που φέρει την ιδιότητα του ειδικού επιστημονικού προσωπικού ή είναι ανώτερο στέλεχος της διοίκησης του φορέα. Ένα (1) από τα μέλη της επιτροπής ορίζεται εισηγητής με απόφαση του Προέδρου της. Με όμοια απόφαση ορίζονται μέχρι τρεις (3) βοηθοί του εισηγητή από υπαλλήλους με οποιαδήποτε σχέση εργασίας του Α.Σ.Ε.Π., ή άλλων υπηρεσιών ή νομικών προσώπων της παρ. 1 του άρθρου 2, κατόχους πτυχίου ή διπλώματος Α.Ε.Ι. Ο Γραμματέας της επιτροπής ορίζεται με τον αναπληρωτή του, με απόφαση του Προέδρου της, από υπαλλήλους κατηγορίας Π.Ε. ή Τ.Ε. του Α.Σ.Ε.Π.
6. Στην περίπτωση επιλογής επιστημονικού προσωπικού για τις συνταγματικά κατοχυρωμένες ανεξάρτητες αρχές, η επιτροπή αποτελείται από δύο (2) μέλη, νυν ή/και πρώην, του Α.Σ.Ε.Π., από τα οποία το ένα (1) ορίζεται Πρόεδρος, δύο (2) μέλη της οικείας ανεξάρτητης αρχής και ένα (1) οποιασδήποτε βαθμίδας μέλος Δ.Ε.Π. ή αφυπηρετήσας ή Ομότιμος Καθηγητής Α.Ε.Ι. του συναφέστερου, κατά το δυνατόν, αντικειμένου. Ένα (1) από τα μέλη της επιτροπής ορίζεται εισηγητής με απόφαση του Προέδρου της. Ο Γραμματέας της επιτροπής ορίζεται με τον αναπληρωτή του, με απόφαση του Προέδρου της, από υπαλλήλους κατηγορίας Π.Ε. ή Τ.Ε. του Α.Σ.Ε.Π.
7. Τα μέλη των επιτροπών, καθώς και οι αναπληρωτές αυτών, ορίζονται από τον Πρόεδρο του Α.Σ.Ε.Π. Ειδικότερα: α) καθόσον αφορά στα μέλη Δ.Ε.Π. ή ομότιμους ή αφυπηρετήσαντες, Καθηγητές Α.Ε.Ι., με βάση πίνακα που αποστέλλεται άπαξ κάθε δύο (2) έτη από τους πρυτάνεις των Α.Ε.Ι., κατόπιν σχετικού αιτήματος του Προέδρου του Α.Σ.Ε.Π., κατά γνωστικό αντικείμενο. Αν οι ανωτέρω δεν αποστείλουν τον σχετικό πίνακα εντός ευλόγου χρόνου από την περιέλευση σε αυτούς του αιτήματος του Προέδρου του Α.Σ.Ε.Π., ορίζονται από τον Πρόεδρο του Α.Σ.Ε.Π., μετά από δήλωση των οικείων καθηγητών, ότι αποδέχονται τον ορισμό τους ως μελών της Επιτροπής. β) Καθόσον αφορά στα μέλη άλλων ανεξάρτητων αρχών, κατόπιν σχετικής υπόδειξης από τον επικεφαλής της οικείας ανεξάρτητης αρχής. Ο εκπρόσωπος του φορέα και ο αναπληρωτής αυτού ορίζονται από τον Πρόεδρο του Α.Σ.Ε.Π. κατόπιν σχετικής υπόδειξης από τον Προϊστάμενο της οικείας αρχής ή το μονομελές όργανο διοίκησης του νομικού προσώπου και, αν δεν υπάρχει, από τον Πρόεδρο του διοικητικού του συμβουλίου. Σε περίπτωση που ο οικείος φορέας δεν ορίσει εκπρόσωπο εντός εύλογου χρόνου από την περιέλευση σε αυτόν σχετικού αιτήματος του Προέδρου του Α.Σ.Ε.Π., η επιτροπή δύναται να συνεδριάζει χωρίς την παρουσία εκπροσώπου του φορέα.
ΜΕΡΟΣ Γ΄
ΑΛΛΕΣ ΔΙΑΔΙΚΑΣΙΕΣ ΕΠΙΛΟΓΗΣ ΠΡΟΣΩΠΙΚΟΥ
ΚΕΦΑΛΑΙΟ Α΄
ΕΠΙΛΟΓΗ ΠΡΟΣΩΠΙΚΟΥ 
ΜΕ ΒΑΣΗ ΠΡΟΚΑΘΟΡΙΣΜΕΝΑ 
ΚΑΙ ΑΝΤΙΚΕΙΜΕΝΙΚΑ ΚΡΙΤΗΡΙΑ
Άρθρο 28
Επιλογή προσωπικού 
με σειρά προτεραιότητας - 
πεδίο εφαρμογής
1. Με σειρά προτεραιότητας καλύπτονται: α) οι θέσεις μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου για άτομα με αναπηρίες του άρθρου 6, β) οι θέσεις μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου κατηγορίας Υ.Ε. και γ) θέσεις των λοιπών κατηγοριών που καθορίζονται με Πράξεις Υπουργικού Συμβουλίου,
2. α) Για τις θέσεις της περ. β΄ της παρ. 1 εφαρμόζονται οι περ. γ΄-ζ΄ της παρ. 1 του άρθρου 13.
β) Για τις θέσεις της περ. γ΄ της παρ. 1 του παρόντος εφαρμόζεται το άρθρο 13, εφόσον οι εγκριθείσες θέσεις είναι τουλάχιστον σαράντα (40).
3. Με τη διαδικασία αυτή επιλέγεται και προσωπικό Π.Ε., Τ.Ε., Δ.Ε. και Υ.Ε. μέχρι την προκήρυξη του πρώτου πανελλήνιου γραπτού διαγωνισμού.
Άρθρο 29
Κριτήρια επιλογής προσωπικού 
με σειρά προτεραιότητας
1. Οι υποψήφιοι για διορισμό ή πρόσληψη σε θέσεις για τις οποίες απαιτείται τίτλος σπουδών Tριτοβάθμιας ή Δευτεροβάθμιας Εκπαίδευσης (κατηγορίες Π.Ε., Τ.Ε., Δ.Ε.) κατατάσσονται σε πίνακες κατάταξης κατά φθίνουσα σειρά συνολικής βαθμολογίας ανά κλάδο/ειδικότητα, όπως αυτή προκύπτει από τη βαθμολόγηση των ακόλουθων κριτηρίων:
α. Τίτλοι σπουδών:
Τίτλος σπουδών που απαιτείται σύμφωνα με την προκήρυξη: οι μονάδες του βαθμού του τίτλου σπουδών υπολογιζόμενες σε δεκάβαθμη κλίμακα με δύο δεκαδικά ψηφία και πολλαπλασιαζόμενες με τον αριθμό εξήντα (60).
Για τις κατηγορίες Π.Ε. και Τ.Ε., δεύτερος τίτλος σπουδών της ίδιας εκπαιδευτικής βαθμίδας και τομέα, όπως αυτός καθορίζεται στην παρ. 2 του άρθρου 1 του ν. 4485/
2017 (Α΄ 114), με τον τίτλο σπουδών που απαιτείται σύμφωνα με την προκήρυξη: εκατό (100) μονάδες. Ως δεύτερος τίτλος σπουδών, για τις θέσεις κατηγορίας Π.Ε. θεωρείται μόνο τίτλος Πανεπιστημίου, ενώ για τις θέσεις κατηγορίας Τ.Ε. μόνο τίτλος Τ.Ε.Ι.
Ειδικώς για τους προπτυχιακούς τίτλους της αλλοδαπής, εκτός από την αναγνώρισή τους κατά την παρ. 7 του άρθρου 20, απαιτείται και αντιστοιχία της βαθμολογικής ή αξιολογικής κλίμακας αυτών με τη βαθμολογική ή αξιολογική κλίμακα των ημεδαπών τίτλων. Στην περίπτωση κατά την οποία, σε προπτυχιακό τίτλο σπουδών εκπαιδευτικού ιδρύματος της αλλοδαπής, δεν υφίσταται αντιστοιχία βαθμολογικής ή αξιολογικής κλίμακας με τη βαθμολογική ή αξιολογική κλίμακα τίτλων της ημεδαπής, ο σχετικός τίτλος χαρακτηρίζεται ως αδιαβάθμητος και θεωρείται ότι φέρει τον κατώτατο βαθμό του αντίστοιχου ελληνικού Α.Ε.Ι. ή Τ.Ε.Ι.
Για την κατηγορία Δ.Ε., δεύτερος τίτλος σπουδών σε αντικείμενο συναφές με το γνωστικό αντικείμενο της θέσης και της ίδιας εκπαιδευτικής βαθμίδας (επιπέδου) με τον τίτλο σπουδών που απαιτείται σύμφωνα με την προκήρυξη: εκατόν δέκα (110) μονάδες. Ο δεύτερος τίτλος σπουδών μπορεί να είναι είτε δευτεροβάθμιας εκπαίδευσης είτε πτυχίο ή δίπλωμα επαγγελματικής ειδικότητας, εκπαίδευσης και κατάρτισης, επιπέδου 5 που χορηγείται στους αποφοίτους του «Μεταλυκειακού έτους - Τάξης Μαθητείας» ή στους αποφοίτους Ινστιτούτων Επαγγελματικής Κατάρτισης (Ι.Ε.Κ.), ύστερα από πιστοποίηση από τον Εθνικό Οργανισμό Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.), είτε δίπλωμα επαγγελματικής εκπαίδευσης επιπέδου 5 που χορηγείται στους αποφοίτους των Κέντρων Επαγγελματικής Εκπαίδευσης των Α.Ε.Ι. και βαθμολογείται εφόσον πληρούνται οι προϋποθέσεις του προηγούμενου εδαφίου.
Μόνο για τις κατηγορίες Π.Ε. και Τ.Ε.:
αα. διδακτορικό δίπλωμα σε επιστημονικό πεδίο που αναφέρεται ως αποδεκτό στην προκήρυξη σύμφωνα με την ταξινόμηση του Εθνικού Αρχείου Διδακτορικών Διατριβών: τετρακόσιες (400) μονάδες,
αβ. αυτοτελής μεταπτυχιακός τίτλος ετήσιας τουλάχιστον φοίτησης που αναφέρεται ως αποδεκτός στην προκήρυξη: εκατόν ογδόντα (180) μονάδες,
αγ. ενιαίος και αδιάσπαστος τίτλος σπουδών μεταπτυχιακού επιπέδου (integrated master): ενενήντα (90) μονάδες.
Οι μονάδες των υποπερ. αα΄, αβ΄ και αγ΄ υπολογίζονται αθροιστικά για τους κατόχους διδακτορικού και μεταπτυχιακού τίτλου σπουδών και ενιαίου και αδιάσπαστου τίτλου σπουδών μεταπτυχιακού επιπέδου (integrated master). Σε περίπτωση ύπαρξης περισσοτέρων του ενός διδακτορικών διπλωμάτων ή/και μεταπτυχιακών τίτλων που αναφέρονται ως αποδεκτοί στην προκήρυξη ή/και ενιαίου και αδιάσπαστου τίτλου σπουδών μεταπτυχιακού επιπέδου (integrated master), βαθμολογείται επιπλέον ένας μόνο εξ αυτών των τίτλων και εάν πρόκειται για μη ομοιόβαθμους τίτλους, βαθμολογείται ο υψηλότερος εξ αυτών, λαμβάνοντας σε κάθε περίπτωση το ήμισυ των μονάδων που αντιστοιχούν στον οικείο τίτλο σπουδών.
β. Εμπειρία στο αντικείμενο της θέσης:
Επτά (7) μονάδες ανά μήνα και για συνολική εμπειρία μέχρι ογδόντα τέσσερις (84) μήνες.
Ως εμπειρία νοείται η απασχόληση με σχέση εργασίας ή σύμβαση έργου στον δημόσιο ή τον ιδιωτικό τομέα, ή άσκηση επαγγέλματος σε καθήκοντα ή έργα συναφή με το αντικείμενο της προς πλήρωση θέσης, όπως αυτό περιγράφεται στην προκήρυξη, μετά από την απόκτηση του βασικού τίτλου σπουδών με τον οποίο ο υποψήφιος μετέχει στη διαγωνιστική διαδικασία και, αν απαιτείται άδεια άσκησης επαγγέλματος, μετά από τη λήψη της άδειας. Αν έχει εκδοθεί νόμος ή κανονιστική πράξη, που ορίζει τα σχετικά με τις προϋποθέσεις νόμιμης άσκησης του επαγγέλματος και λήψης της σχετικής άδειας άσκησης επαγγέλματος, και μεταξύ αυτού και της σχετικής προκήρυξης δεν είναι δυνατόν να συμπληρωθεί χρονικά η συνολική εμπειρία των ογδόντα τεσσάρων (84) μηνών, σύμφωνα με το πρώτο εδάφιο, δύναται, κατ’ εξαίρεση, να αναγνωρισθεί η εμπειρία σε καθήκοντα ή έργα συναφή με το αντικείμενο της προς πλήρωση θέσης μετά από την απόκτηση του βασικού τίτλου σπουδών με τον οποίο ο υποψήφιος μετέχει στη διαγωνιστική διαδικασία. Αν για την πλήρωση ορισμένων θέσεων ορίζεται από την προκήρυξη ως τυπικό προσόν διορισμού εξειδικευμένη εμπειρία, πέραν του είδους και του χρονικού διαστήματος αυτής, βαθμολογείται και η εμπειρία που διαθέτει ο υποψήφιος σε καθήκοντα ή έργα συναφή με το αντικείμενο των προς πλήρωση θέσεων, για το υπολειπόμενο, κατά περίπτωση, χρονικό διάστημα και μέχρι συμπλήρωσης των ογδόντα τεσσάρων (84) μηνών εμπειρίας, προσμετρούμενη μετά από την απόκτηση του βασικού τίτλου σπουδών με τον οποίο μετέχει στη διαγωνιστική διαδικασία και ως προς την περίπτωση που απαιτείται άδεια άσκησης επαγγέλματος, μετά από τη λήψη της άδειας.
Για την απόδειξη του κριτηρίου της εμπειρίας ο υποψήφιος προσκομίζει βεβαίωση του οικείου ασφαλιστικού φορέα για τη χρονική διάρκεια της ασφάλισής του. Αν πρόκειται για μισθωτό/ή, πρέπει να δηλώσει στην ηλεκτρονική του αίτηση, επακριβώς, τη χρονική διάρκεια και το είδος της εμπειρίας του, καθώς και τα στοιχεία του εργοδότη του, φυσικού προσώπου ή της επωνυμίας της επιχείρησης, αν πρόκειται για νομικό πρόσωπο. Αν πρόκειται για ελεύθερο επαγγελματία, πρέπει να δηλώσει τη χρονική διάρκεια της εμπειρίας του, καθώς και ότι πραγματοποίησε συγκεκριμένες εργασίες, μελέτες ή έργα συναφή με το αντικείμενο της προς πλήρωση θέσης. Αν για την πλήρωση ορισμένων θέσεων ορίζεται ως τυπικό προσόν εξειδικευμένη εμπειρία, ο υποψήφιος που έχει απασχοληθεί ως ελεύθερος επαγγελματίας προσκομίζει και μία (1) τουλάχιστον σχετική σύμβαση ή δελτία παροχής υπηρεσιών, που καλύπτουν ενδεικτικώς τη διάρκεια και το είδος της εξειδικευμένης εμπειρίας.
Στις περιπτώσεις εργαζομένων σε κράτος - μέλος της Ευρωπαϊκής Ένωσης, για την αναγνώριση προϋπηρεσίας εφαρμόζονται τα ισχύοντα περί δικαιώματος άσκησης επαγγέλματος στο κράτος - μέλος όπου παρασχέθηκε η εργασία. Για την αξιολόγηση αυτής απαιτείται η προσκόμιση βεβαίωσης από το αρμόδιο όργανο του κράτους - μέλους προέλευσης.
Η κατάταξη των υποψηφίων, εχόντων και μη εχόντων εμπειρία, γίνεται με βάση τη βαθμολογία τους σε όλα τα βαθμολογούμενα κριτήρια. Η εμπειρία δεν λαμβάνεται υπόψη ως βαθμολογούμενο κριτήριο για το πενήντα τοις εκατό (50%) των θέσεων που προκηρύσσονται ανά φορέα, κλάδο ή ειδικότητα και Περιφερειακή Ενότητα. Για κλάσμα μισής μονάδας και πάνω, διατίθεται μία θέση στην κατηγορία όσων έχουν εμπειρία. Εξαιρούνται οι περιπτώσεις κατά τις οποίες, από ειδική διάταξη νόμου ή κατά τον οργανισμό ή κανονισμό του οικείου φορέα, η εμπειρία προβλέπεται ως προϋπόθεση διορισμού ή πρόσληψης. Σε περίπτωση έλλειψης υποψηφίων με εμπειρία, οι θέσεις που παραμένουν κενές καλύπτονται από υποψηφίους χωρίς εμπειρία, με εξαίρεση τις περιπτώσεις που, κατά τον οργανισμό ή κανονισμό του οικείου φορέα, η εμπειρία προβλέπεται ως προϋπόθεση διορισμού.
γ. Γνώση ξένης γλώσσας
γα) Για άριστη γνώση: ενενήντα (90) μονάδες, γβ) για πολύ καλή γνώση: εξήντα (60) μονάδες, γγ) για καλή γνώση: σαράντα (40) μονάδες. Βαθμολογείται αθροιστικά η γνώση έως και τριών (3) ξένων γλωσσών.
Η συνολική βαθμολογία των υποψηφίων προκύπτει από το άθροισμα των μονάδων που αντιστοιχούν στα κριτήρια κατάταξης των περ. α΄, β΄ και γ΄.
δ. Εντοπιότητα: Σε κάθε περίπτωση προτάσσονται των λοιπών υποψηφίων, ανεξάρτητα από το σύνολο των μονάδων που συγκεντρώνουν σύμφωνα με τα κριτήρια της παραγράφου αυτής, οι μόνιμοι κάτοικοι των Δήμων των περ. στ΄ και ζ΄ της παρ. 1 του άρθρου 12, εφόσον όλοι οι ανωτέρω επιθυμούν τον διορισμό τους σε θέσεις των φορέων της παρ. 1 του άρθρου 2 που προκηρύσσονται στις ως άνω περιοχές και δεσμεύονται να υπηρετήσουν επί μία τουλάχιστον δεκαετία στις θέσεις αυτές και εφόσον αυτές αφορούν υπηρεσίες που εδρεύουν στην αντίστοιχη Περιφερειακή Ενότητα ή Δήμο ή νησί. Για την εφαρμογή του παρόντος ως μόνιμη κατοικία νοείται η κατοικία, όπως ορίζεται και αποδεικνύεται σύμφωνα με το άρθρο 279 του ν. 3463/2006 (Α΄ 114), όπως αντικαταστάθηκε από το άρθρο 188 του ν. 4764/2020 (Α΄ 256). Η πρόταξη λόγω εντοπιότητας ισχύει μεταξύ των υποψηφίων που διαθέτουν τα τυπικά προσόντα του ιδίου πίνακα κατάταξης (κύριου ή επικουρικού).
Σε περίπτωση ισοβαθμούντων στη συνολική βαθμολογία υποψηφίων κατηγοριών Π.Ε., Τ.Ε. και Δ.Ε., προηγείται ο υποψήφιος που έχει περισσότερες μονάδες στο πρώτο κριτήριο (τίτλος σπουδών) και, αν αυτές συμπίπτουν, στο δεύτερο κριτήριο και ούτω καθεξής. Αν εξαντληθούν όλα τα κριτήρια χωρίς να καταστεί δυνατός ο καθορισμός της σειράς μεταξύ των ισοβαθμούντων, η μεταξύ τους σειρά καθορίζεται σε δημόσια κλήρωση, η οποία διενεργείται πριν την κατάρτιση των οριστικών πινάκων, εφαρμοζομένων των παρ. 4 και 5 του άρθρου 15.
2. Για τις θέσεις για τις οποίες ως τυπικό προσόν διορισμού απαιτείται τίτλος υποχρεωτικής εκπαίδευσης (κατηγορία Υ.Ε.), η σειρά κατάταξης των υποψηφίων καθορίζεται κατά φθίνουσα σειρά συνολικής βαθμολογίας, όπως αυτή προκύπτει από τη βαθμολόγηση των ακόλουθων κριτηρίων:
α. Αριθμός τέκνων:
Διακόσιες (200) μονάδες για καθένα ανήλικο τέκνο έως έξι (6).
Αν ο υποψήφιος είναι τέκνο πολύτεκνης οικογένειας, σύμφωνα με τα οριζόμενα στο άρθρο 6 του ν. 3454/2006 (Α΄ 75) σε συνδυασμό με την παρ. 9 του άρθρου 67 του ν. 4316/2014 (Α΄ 270): τριακόσιες (300) μονάδες.
Αν ο υποψήφιος είναι τέκνο τρίτεκνης οικογένειας, σύμφωνα με τα οριζόμενα στο άρθρο 64 του ν. 4590/2019 (Α΄ 17): διακόσιες (200) μονάδες.
Αν ο υποψήφιος είναι τέκνο μονογονεϊκής οικογένειας, σύμφωνα με τα οριζόμενα στην παρ. 6 του άρθρου 29 του ν. 3838/2010 (Α΄ 49), εκατό (100) μονάδες.
β. Χρόνος ανεργίας:
βα) Για κάθε εξάμηνο συνεχόμενης, έως την προθεσμία υποβολής των αιτήσεων, ανεργίας και έως δέκα (10) συνολικά εξάμηνα, πενήντα (50) μονάδες.
ββ) Για κάθε εξάμηνο μη συνεχόμενης ανεργίας εντός της τελευταίας πενταετίας από την προθεσμία υποβολής των αιτήσεων και έως πέντε (5) συνολικά εξάμηνα, είκοσι (20) μονάδες.
Αποκλείεται αθροιστική βαθμολόγηση των υποπερ. βα΄ και ββ΄. Ο υπολογισμός του χρόνου ανεργίας γίνεται από την τελευταία ημέρα της προθεσμίας υποβολής των αιτήσεων και προς τα πίσω και αφορά σε πλήρη εξάμηνα ανεργίας, συνεχόμενα για την υποπερ. α΄ ή μη συνεχόμενα για την υποπερ. ββ΄. Εάν από την προσκομισθείσα βεβαίωση ανεργίας προκύπτει διακοπή αυτής εντός της προθεσμίας υποβολής των αιτήσεων, ο υπολογισμός του χρόνου ανεργίας γίνεται από την ημερομηνία διακοπής και προς τα πίσω.
γ. Εμπειρία με την έννοια της απασχόλησης με σχέση εργασίας ή σύμβασης έργου στον δημόσιο ή τον ιδιωτικό τομέα ή της άσκησης επαγγέλματος σε οποιαδήποτε καθήκοντα ή έργα και ανεξαρτήτως έτους κτήσης τίτλου σπουδών: Επτά (7) μονάδες ανά μήνα και για συνολική εμπειρία μέχρι ογδόντα τέσσερις (84) μήνες. Η εμπειρία σε οποιαδήποτε καθήκοντα ή έργα αποδεικνύεται με βεβαίωση του οικείου ασφαλιστικού φορέα από την οποία προκύπτει η διάρκεια της ασφάλισης.
δ. Ηλικία: για ηλικία έως και τριάντα (32) ετών, 75 μονάδες.
Η συνολική βαθμολογία των υποψηφίων προκύπτει από το άθροισμα των μονάδων που αντιστοιχούν στα κριτήρια κατάταξης των περ. α΄, β΄, γ΄ και δ΄.
ε. Εντοπιότητα: Εφαρμόζονται όσα ορίζονται στο κριτήριο της περ. δ΄ της παρ. 1.
Σε περίπτωση ισοβαθμίας υποψηφίων κατηγορίας ΥΕ, στη συνολική βαθμολογία προηγείται αυτός που έχει περισσότερες μονάδες στο κριτήριο της περ. α΄ και, αν αυτές συμπίπτουν, αυτός που έχει περισσότερες μονάδες στο κριτήριο της περ. β΄ και ούτω καθεξής. Αν και πάλι ισοβαθμούν, προηγείται αυτός που έχει απολυτήριο γυμνασίου και μεταξύ αυτών αυτός που έχει μεγαλύτερο βαθμό και, αν αυτός συμπίπτει, προηγείται ο μεγαλύτερος στην ηλικία με βάση την ημερομηνία γέννησής τους, ενώ, αν εξαντληθούν όλα τα παραπάνω κριτήρια, η μεταξύ τους σειρά καθορίζεται με δημόσια κλήρωση, η οποία διενεργείται πριν από την κατάρτιση των οριστικών πινάκων, εφαρμοζομένων των παρ. 4 και 5 του άρθρου 15.
3. Για την εφαρμογή του παρόντος, ως χρόνος εμπειρίας για όλες τις κατηγορίες προσωπικού θεωρείται και η συμμετοχή στα προγράμματα απόκτησης εργασιακής εμπειρίας (STAGE) του Ο.Α.Ε.Δ., η στρατιωτική θητεία, καθώς και η έρευνα ή συμμετοχή σε ερευνητικά κέντρα ή προγράμματα, με τους ειδικότερους όρους και προϋποθέσεις που ορίζονται με την προκήρυξη πλήρωσης θέσεων. Για τον υπολογισμό των μονάδων στο κριτήριο της εμπειρίας υπολογίζεται και ο χρόνος που διανύθηκε βάσει συμβάσεων μιας μέρας.
4. Οι μισθωτοί και οι απασχολούμενοι με σύμβαση έργου σε φορείς του δημόσιου τομέα μπορούν, εναλλακτικά, αντί της βεβαίωσης του ασφαλιστικού φορέα, να προσκομίσουν βεβαίωση του οικείου δημόσιου φορέα από την οποία να προκύπτουν το είδος, η συμβατική σχέση και η χρονική διάρκεια της απασχόλησης.
5. Για τους υποψηφίους των κατηγοριών Π.Ε., Τ.Ε., Δ.Ε. και Υ.Ε. που ανατράφηκαν σε δημόσιο, εκκλησιαστικό, δημοτικό ή κοινοτικό βρεφοκομείο ή ορφανοτροφείο ιδρύματος ή σωματείου, επί επταετία τουλάχιστον, ανεξαρτήτως της ηλικίας εισαγωγής τους σε αυτά, η συνολική βαθμολογία που συγκεντρώνουν κατά τη συμμετοχή τους σε διαδικασίες διορισμού ή πρόσληψης σε θέσεις μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου και προσωπικού με σύμβαση εργασίας Ιδιωτικού Δικαίου Αορίστου Χρόνου των Ο.Τ.Α. α΄ και β΄ βαθμού, καθώς και ιδρυμάτων τους ή επιχειρήσεών τους ή άλλων νομικών τους προσώπων, βάσει προκηρύξεων σύμφωνα με τη διαδικασία και τα κριτήρια του παρόντος άρθρου, προσαυξάνεται κατά εκατό (100) μονάδες. Ως βρεφοκομείο ή ορφανοτροφείο νοείται και κάθε άλλη δομή των φορέων του προηγούμενου εδαφίου που επιτελεί το ίδιο έργο με αυτό του βρεφοκομείου ή ορφανοτροφείου, ανεξάρτητα από την ονομασία της, σύμφωνα με βεβαίωση που εκδίδεται από το αρμόδιο Υπουργείο.
Άρθρο 30
Διαδικασία επιλογής 
με σειρά προτεραιότητας
1. Η αίτηση συμμετοχής υποβάλλεται σύμφωνα με όσα ορίζονται στο άρθρο 18.
2. Όταν δεν προβλέπεται με την προκήρυξη η κατ’ εξαίρεση υποβολή δικαιολογητικών με την αίτηση συμμετοχής, πριν από τη σύνταξη των προσωρινών πινάκων κατάταξης, το Α.Σ.Ε.Π. καλεί προς υποβολή δικαιολογητικών, με σχετική ανάρτηση στον διαδικτυακό του τόπο, μόνο εκείνους τους υποψηφίους που, βάσει των δηλωθέντων στην αίτηση συμμετοχής τους, στοιχείων, φέρονται να προηγούνται στη σειρά κατάταξης και αντιστοιχούν σε αριθμό διπλάσιο τουλάχιστον του συνόλου των θέσεων που προκηρύσσονται.
3. Τα δικαιολογητικά υποβάλλονται εντός προθεσμίας δέκα (10) εργάσιμων ημερών που ορίζεται από το Α.Σ.Ε.Π.
4. Αν, κατόπιν του ελέγχου των δικαιολογητικών, ο αριθμός των υποψηφίων που πρόκειται να συμπεριληφθούν στους προσωρινούς πίνακες δεν επαρκεί για την κάλυψη των προκηρυσσόμενων θέσεων, η ανωτέρω διαδικασία επαναλαμβάνεται για τους επόμενους κατά σειρά υποψηφίους και ο αριθμός των υποψηφίων που καλούνται να υποβάλουν δικαιολογητικά, εντός της προθεσμίας της παρ. 3, προσδιορίζεται από το Α.Σ.Ε.Π.
5. Στην προκήρυξη ορίζονται οι θέσεις των ειδικών κατηγοριών. Για θέματα που δεν ρυθμίζονται από τις διατάξεις του παρόντος κεφαλαίου ή από την κανονιστική πράξη της παρ. 2 του άρθρου 60, εφαρμόζονται αναλογικά τα άρθρα 6, 10 και 16-27.
ΚΕΦΑΛΑΙΟ Β΄
ΠΛΗΡΩΣΗ ΘΕΣΕΩΝ ΥΠΑΛΛΗΛΩΝ ΕΠΙ ΘΗΤΕΙΑ
Άρθρο 31
Πεδίο εφαρμογής και όργανα επιλογής
1. Η επιλογή υπαλλήλων επί θητεία γίνεται, ύστερα από εκτίμηση των τυπικών και ουσιαστικών προσόντων των υποψηφίων, από επιτροπή που συγκροτείται με απόφαση του Προέδρου του Α.Σ.Ε.Π. Για τη διακρίβωση της εν γένει καταλληλότητας του υποψηφίου για τα καθήκοντα της συγκεκριμένης θέσης, η επιτροπή προβαίνει και σε συνέντευξη με τους υποψηφίους.
2. Η επιτροπή είναι τριμελής ή πενταμελής με την σύνθεση που προβλέπεται στις παρ. 5 και 6 του άρθρου 27.
3. Η επιτροπή διενεργεί τον έλεγχο των αιτήσεων και των δικαιολογητικών των υποψηφίων και, με αιτιολογημένη απόφασή της, κατατάσσει αυτούς σε πίνακες κατάταξης και αποκλειομένων για τυπικούς λόγους. Σε περίπτωση μεγάλου αριθμού αιτήσεων, η Επιτροπή δύναται να ελέγξει τα δικαιολογητικά και την εν γένει ακρίβεια των δηλώσεων μόνο εκείνων των υποψηφίων, που, σύμφωνα με τα δηλούμενα στην αίτησή τους στοιχεία, προηγούνται στη σειρά στον πίνακα κατάταξης και σε αριθμό τουλάχιστον διπλάσιο από τον αριθμό των προκηρυχθεισών θέσεων.
Άρθρο 32
Κριτήρια πλήρωσης θέσεων 
υπαλλήλων επί θητεία
Για την πρόσληψη υπαλλήλων επί θητεία βαθμολογούνται τα ακόλουθα κριτήρια:
α. διδακτορικό δίπλωμα στο γνωστικό αντικείμενο της θέσης, όπως αυτό περιγράφεται στην προκήρυξη: πεντακόσιες (500) μονάδες,
β. αυτοτελής μεταπτυχιακός τίτλος ετήσιας τουλάχιστον φοίτησης στο γνωστικό αντικείμενο της θέσης, όπως αυτό περιγράφεται στην προκήρυξη: διακόσιες (200) μονάδες,
γ. ενιαίος και αδιάσπαστος τίτλος σπουδών μεταπτυχιακού επιπέδου (integrated master) συναφής με το αντικείμενο της θέσης, όπως αυτό περιγράφεται στην προκήρυξη: εκατό (100) μονάδες.
Οι μονάδες των περ. α΄, β΄ και γ΄ υπολογίζονται αθροιστικά για τους κατόχους διδακτορικού και μεταπτυχιακού τίτλου σπουδών και ενιαίου και αδιάσπαστου τίτλου σπουδών μεταπτυχιακού επιπέδου (integrated master). Σε περίπτωση ύπαρξης περισσοτέρων του ενός διδακτορικών διπλωμάτων ή/και μεταπτυχιακών τίτλων ή/και ενιαίου και αδιάσπαστου τίτλου σπουδών μεταπτυχιακού επιπέδου (integrated master), βαθμολογείται επιπλέον ένας μόνο εξ αυτών των τίτλων και, εάν πρόκειται για μη ομοιόβαθμους τίτλους, βαθμολογείται ο υψηλότερος εξ αυτών, λαμβάνοντας σε κάθε περίπτωση το ήμισυ των μονάδων που αντιστοιχούν στον οικείο τίτλο σπουδών.
δ. Εμπειρία σε καθήκοντα ή έργα συναφή με το γνωστικό αντικείμενο της θέσης, όπως αυτό προκύπτει από το οριζόμενο στην προκήρυξη περίγραμμα θέσης: οκτώ (8) μονάδες ανά μήνα και για συνολική εμπειρία μέχρι ενενήντα έξι (96) μήνες. Το κριτήριο της περ. β΄ της παρ. 1 και οι παρ 3 και 4 του άρθρου 29 εφαρμόζονται αναλόγως.
ε. Γνώση ξένης γλώσσας: εα) Για άριστη γνώση: ενενήντα (90) μονάδες, εβ) για πολύ καλή γνώση: εξήντα  (60) μονάδες, εγ) για καλή γνώση: σαράντα (40) μονάδες. Βαθμολογείται αθροιστικά η γνώση έως και τριών (3) ξένων γλωσσών.
Άρθρο 33
Αρχικοί πίνακες κατάταξης
1. Οι αρχικοί πίνακες κατάταξης και αποκλειομένων για τυπικούς λόγους αναρτώνται στον διαδικτυακό τόπο του Α.Σ.Ε.Π. Στους πίνακες κατάταξης παρατίθενται τα στοιχεία και κριτήρια με βάση τα οποία καθορίσθηκε η σειρά κατάταξης των υποψηφίων. Οι υποψήφιοι που εγγράφονται σε πίνακα αποκλειομένων εμφανίζονται με τον μοναδικό κωδικό αριθμό τους και την αιτιολογία αποκλεισμού τους χωρίς τη δημοσιοποίηση προσωπικών τους δεδομένων.
2. Κατά των αρχικών πινάκων οι ενδιαφερόμενοι μπορούν να ασκήσουν ένσταση ενώπιον της επιτροπής εντός της οριζόμενης από την επιτροπή προθεσμίας. Μετά από την εξέταση των υποβληθεισών ενστάσεων, η επιτροπή συντάσσει τους προσωρινούς πίνακες κατάταξης ανά γνωστικό αντικείμενο και αποκλειομένων για τυπικούς λόγους, οι οποίοι αναρτώνται στον διαδικτυακό τόπο του Α.Σ.Ε.Π.
Άρθρο 34
Διενέργεια ατομικής συνέντευξης
1. Η επιτροπή καλεί σε ατομική συνέντευξη τους υποψηφίους με τη μεγαλύτερη βαθμολογία στον προσωρινό πίνακα κατάταξης και σε αριθμό διπλάσιο τουλάχιστον από τον αριθμό των προς πλήρωση θέσεων.
2. Η συνέντευξη διενεργείται σύμφωνα με όσα ορίζονται στην παρ. 1 του άρθρου 10.
3. Η συνέντευξη βαθμολογείται κατ’ ανώτατο όριο με οκτακόσια (800) μόρια. Η τελική μοριοδότηση της συνέντευξης κάθε υποψηφίου προκύπτει από τον μέσο όρο των βαθμών των μελών της επιτροπής. Το περιεχόμενο της συνέντευξης με τα κρίσιμα και ουσιαστικά σημεία της αναφέρεται συνοπτικά στο πρακτικό της επιτροπής. Η μοριοδότηση για τον εκάστοτε υποψήφιο αιτιολογείται συνοπτικά από κάθε μέλος της επιτροπής.
Άρθρο 35
Tελικοί προσωρινοί και 
οριστικοί πίνακες προσληπτέων
1. Μετά το πέρας της συνέντευξης, η επιτροπή συντάσσει τους τελικούς προσωρινούς πίνακες κατάταξης, προσληπτέων και αποκλειομένων για τυπικούς λόγους. Στους πίνακες αποκλειομένων για τυπικούς λόγους περιλαμβάνονται πλέον και οι υποψήφιοι οι οποίοι, ενώ προσκλήθηκαν, δεν προσήλθαν σε συνέντευξη. Όλοι οι πίνακες αναρτώνται στον διαδικτυακό τόπο του Α.Σ.Ε.Π.
2. Κατά των ανωτέρω πινάκων οι ενδιαφερόμενοι μπορούν να ασκήσουν ένσταση ενώπιον της επιτροπής μέσα σε προθεσμία δέκα (10) ημερών, που αρχίζει από την επομένη της ανάρτησής τους. Η ένσταση επιτρέπεται για λόγους νομιμότητας και όχι για την ουσιαστική εκτίμηση της επιτροπής. Με την ένσταση δεν μπορούν να προβληθούν λόγοι που θα μπορούσαν να έχουν προβληθεί στο στάδιο της παρ. 2 του άρθρου 33.
3. Μετά την εξέταση τυχόν ενστάσεων, η επιτροπή συντάσσει τους οριστικούς πίνακες κατάταξης και προσληπτέων, καθώς και τους πίνακες αποκλειομένων για τυπικούς λόγους, οι οποίοι αναρτώνται στον διαδικτυακό τόπο του Α.Σ.Ε.Π. Ακολούθως, οι πίνακες προσληπτέων αποστέλλονται από το Α.Σ.Ε.Π. για δημοσίευση στην Εφημερίδα της Κυβερνήσεως και αναρτώνται στο πρόγραμμα «Διαύγεια».
4. Αν κατόπιν της εξέτασης ενστάσεων επέρχεται μεταβολή της σειράς του υποψηφίου στον πίνακα κατάταξης, είτε διότι διαγράφεται είτε διότι τίθεται σε σειρά κατώτερη εκείνης που είχε ήδη, δύναται να ασκήσει ενώπιον της επιτροπής την προβλεπόμενη από την παρ. 1 του άρθρου 24 του ν. 2690/1999 (Α΄ 45), αίτηση θεραπείας, εντός της οριζόμενης από την επιτροπή προθεσμίας, αρχομένης από την επομένη της ανάρτησης των οριστικών πινάκων κατάταξης και αποκλειομένων για τυπικούς λόγους. Ομοίως αίτηση θεραπείας, εντός της οριζόμενης από την επιτροπή προθεσμίας, αρχομένης από την ημερομηνία κοινοποίησης σε αυτόν της σχετικής απόφασης, μπορεί να υποβάλει και ο υποψήφιος που θίγεται κατόπιν αποδοχής αίτησης θεραπείας άλλου υποψηφίου.
5. Για θέματα που δεν ρυθμίζονται από τις διατάξεις του παρόντος κεφαλαίου ή από την κανονιστική πράξη της παρ. 2 του άρθρου 60, εφαρμόζονται αναλογικά το κριτήριο της περ. β΄ της παρ. 1 και των παρ. 3 και 4 του άρθρου 29 και τα άρθρα 16 έως 27.
ΚΕΦΑΛΑΙΟ Γ΄
ΠΛΗΡΩΣΗ ΘΕΣΕΩΝ ΠΡΟΣΩΠΙΚΟΥ 
ΜΕ ΣΧΕΣΗ ΕΡΓΑΣΙΑΣ ΙΔΙΩΤΙΚΟΥ ΔΙΚΑΙΟΥ 
ΟΡΙΣΜΕΝΟΥ ΧΡΟΝΟΥ ΓΙΑ ΚΑΛΥΨΗ 
ΑΠΡΟΒΛΕΠΤΩΝ, ΕΠΕΙΓΟΥΣΩΝ ΚΑΙ 
ΠΑΡΟΔΙΚΩΝ ΑΝΑΓΚΩΝ
Υποκεφάλαιο Γ1
Προσωπικό με σχέση εργασίας 
Ιδιωτικού Δικαίου Ορισμένου Χρόνου 
για κάλυψη απρόβλεπτων και
 επειγουσών αναγκών
Άρθρο 36
Προσωπικό για απρόβλεπτες 
και επείγουσες ανάγκες
1. Η πρόσληψη προσωπικού με σχέση εργασίας Ιδιωτικού Δικαίου Ορισμένου Χρόνου κατά την παρ. 2 του άρθρου 103 του Συντάγματος διενεργείται από τις δημόσιες υπηρεσίες, τα Ν.Π.Δ.Δ. και τους Ο.Τ.Α. πρώτου και δεύτερου βαθμού, καθώς και από όλα τα νομικά πρόσωπα της παρ. 1 του άρθρου 2 του παρόντος, για την αντιμετώπιση απρόβλεπτων και επειγουσών αναγκών επιτρέπεται μόνον:
α) σε περιπτώσεις εκτεταμένων ζημιών από σεισμούς, πλημμύρες, παγετούς και πυρκαγιές,
β) σε περιπτώσεις άμεσης ανάγκης λήψης προληπτικών ή κατασταλτικών μέτρων λόγω σοβαρής απειλής της δημόσιας υγείας,
γ) εφόσον η Περιφερειακή Ενότητα ή συγκεκριμένη περιοχή αυτής κηρυχθεί σε κατάσταση έκτακτης ανάγκης, για την αντιμετώπιση αναγκών εξαιτίας άλλων γεγονότων από τα οποία προκύπτει άμεσος κίνδυνος ζωής ή περιουσίας.
2. Η διάρκεια της απασχόλησης δεν μπορεί να υπερβαίνει τους οκτώ (8) μήνες από την επέλευση του γεγονότος ή την κήρυξη κατάστασης ανάγκης. Με την επιφύλαξη της παρ. 3, ανανέωση ή παράταση της σύμβασης ή σύναψη νέας σύμβασης ή μετατροπή σε σύμβαση αορίστου χρόνου, απαγορεύονται. Κατά τα λοιπά, για το προσωπικό του παρόντος άρθρου εφαρμόζονται οι εκάστοτε ισχύουσες διατάξεις.
3. Αν βασίμως εκτιμάται από τους φορείς της παρ. 1, ότι οι ανάγκες των περ. α΄, β΄ και γ΄ θα συνεχισθούν και πέραν του οκταμήνου, η αρμόδια αρχή κινεί εγκαίρως και σε κάθε περίπτωση τριάντα (30) τουλάχιστον ημέρες προ της λήξεως του οκταμήνου, τη διαδικασία νέων προσλήψεων με σύμβαση εργασίας Ιδιωτικού Δικαίου Ορισμένου Χρόνου, τηρουμένου του άρθρου 38, για αριθμό και διάρκεια που εγκρίνει το αρμόδιο όργανο του φορέα για την πρόσληψη. Στους πίνακες που καταρτίζονται μπορεί να περιληφθούν και απασχοληθέντες με σύμβαση της παρ. 2, απαγορευομένης σε κάθε περίπτωση της μετατροπής της σύμβασης σε αορίστου χρόνου.
4. Το Α.Σ.Ε.Π. ασκεί έλεγχο συνδρομής των προϋποθέσεων πρόσληψης προσωπικού και τήρησης του παρόντος άρθρου.
Υποκεφάλαιο Γ2
Προσωπικό με σχέση εργασίας 
Ιδιωτικού Δικαίου Ορισμένου Χρόνου 
για κάλυψη παροδικών αναγκών
Άρθρο 37
Πεδίο εφαρμογής
1. Οι φορείς της παρ. 1 του άρθρου 2 επιτρέπεται να απασχολούν προσωπικό με σύμβαση εργασίας Ιδιωτικού Δικαίου Ορισμένου Χρόνου για αντιμετώπιση εποχικών ή άλλων περιοδικών ή πρόσκαιρων αναγκών με τις προϋποθέσεις και τη διαδικασία του παρόντος κεφαλαίου, με την επιφύλαξη ειδικότερων διατάξεων.
2. Αν για την πρόσληψη προσωπικού του παρόντος απαιτούνται προσόντα ειδικού επιστημονικού προσωπικού, εφαρμόζονται τα άρθρα 31 έως και 35.
Ειδικώς, το επιστημονικό προσωπικό για την εκτέλεση ερευνητικών έργων και προγραμμάτων, τα οποία χρηματοδοτούνται μέσω των Ερευνητικών Κέντρων και Ερευνητικών Ινστιτούτων, καθώς και το προσωπικό που ασχολείται με την εκτέλεση ερευνητικών έργων και προγραμμάτων Ερευνητικών Ινστιτούτων που είναι Ν.Π.Ι.Δ., προσλαμβάνεται με τη διαδικασία πρόσληψης προσωπικού επί θητεία. Η επιλογή γίνεται από πενταμελή επιτροπή ειδικών επιστημόνων που συγκροτείται με την ευθύνη του διοικητικού συμβουλίου του Ερευνητικού Κέντρου ή Ινστιτούτου, κατ’ ανάλογη εφαρμογή των άρθρων 31 έως και 35. Οι πίνακες επιλογής που συντάσσονται από την επιτροπή αυτή αναρτώνται στο κατάστημα του οικείου φορέα. Ο έλεγχος τόσο των προκηρύξεων όσο και των πινάκων επιλογής γίνεται από το Α.Σ.Ε.Π., αυτεπαγγέλτως ή κατ’ ένσταση υποψηφίων, μόνο για λόγους νομιμότητας, κατ’ ανάλογη εφαρμογή των άρθρων 31 έως και 35. Το διοικητικό και λοιπό προσωπικό, πλην του προσωπικού κατηγορίας Υ.Ε., το οποίο απαιτείται για την εκτέλεση προγραμμάτων που χρηματοδοτούνται μέσω των Ερευνητικών Κέντρων και Ινστιτούτων που εποπτεύονται από το Υπουργείο Ανάπτυξης και Επενδύσεων, προσλαμβάνεται κατ’ ανάλογη εφαρμογή της διαδικασίας επιλογής προσωπικού με σειρά προτεραιότητας.
Άρθρο 38
Διάρκεια απασχόλησης 
προσωπικού με σχέση εργασίας 
Ιδιωτικού Δικαίου Ορισμένου Χρόνου 
για κάλυψη παροδικών αναγκών - εξαιρέσεις
1. Η διάρκεια της απασχόλησης του προσωπικού της παρ. 1 του άρθρου 37 δεν μπορεί να υπερβαίνει τους οκτώ (8) μήνες μέσα σε συνολικό χρόνο δώδεκα (12) μηνών. Στο κώλυμα οκτάμηνης απασχόλησης δεν συνυπολογίζονται ο χρόνος απασχόλησης με σύμβαση μίσθωσης έργου, ο χρόνος απασχόλησης σε προγράμματα κοινωφελούς εργασίας, καθώς και ο χρόνος με καθεστώς μερικής απασχόλησης. Στις διαδικασίες του παρόντος μπορούν να συμμετέχουν και υποψήφιοι που έχουν οκτώ (8) μήνες απασχόλησης μέσα σε συνολικό χρόνο δώδεκα (12) μηνών. Οι υποψήφιοι αυτοί κατατάσσονται στους συντασσόμενους πίνακες μετά από τους συνυποψηφίους τους που δεν έχουν καλύψει οκτώ (8) μήνες απασχόλησης σε συνολικό χρόνο δώδεκα (12) μηνών και προσλαμβάνονται μόνον εφόσον δεν είναι δυνατή η κάλυψη του απαιτούμενου αριθμού προσλήψεων από τους προηγούμενους υποψηφίους. Παράταση ή σύναψη νέας σύμβασης κατά το αυτό ημερολογιακό έτος ή μετατροπή σε σύμβαση αορίστου χρόνου είναι άκυρες. Ο υπολογισμός του δωδεκαμήνου γίνεται με αφετηρία το τέλος της απασχόλησης για την οποία ο υποψήφιος πρόκειται να προσληφθεί και προς τα πίσω.
2. Κατ’ εξαίρεση, για το προσωπικό που απασχολείται στον σχεδιασμό, τη διοικητική υποστήριξη, την εκτέλεση και την παρακολούθηση αναπτυξιακών προγραμμάτων ή έργων που χρηματοδοτούνται ή συγχρηματοδοτούνται ή επιδοτούνται από ευρωπαϊκούς πόρους ή διεθνείς οργανισμούς ή απασχολείται σε ερευνητικά προγράμματα και προγράμματα τεχνικής βοήθειας του Εταιρικού Συμφώνου για το Πλαίσιο Ανάπτυξης (ΕΣΠΑ) ή για την εκπλήρωση υποχρεώσεων που απορρέουν από συμβάσεις με διεθνείς οργανισμούς ή απασχολείται σε συμβάσεις έργου διάρκειας έως πέντε (5) ετών για την εκμετάλλευση εστιατορίων, αναψυκτηρίων και γενικώς χώρων αναψυχής, επιτρέπεται η διάρκεια των συμβάσεων να είναι μέχρι δώδεκα (12) μήνες και να ανανεώνεται ή να παρατείνεται έως το τέλος του προγράμματος ή του έργου ή την εκπλήρωση της υποχρέωσης, αποκλειόμενης σε κάθε περίπτωση της αναγνώρισής τους ως συμβάσεων αορίστου χρόνου.
3. Για το προσωπικό που προσλαμβάνεται από την Ε.Α.Β. Α.Ε. για την υλοποίηση συμβάσεων έργου που συνάπτονται μεταξύ της εταιρείας και αλλοδαπών εταιρειών ή φορέων συνδεδεμένων με την εθνική άμυνα και ασφάλεια του κράτους, με συμβάσεις ορισμένου χρόνου, η διάρκεια των συμβάσεων επιτρέπεται να είναι μέχρι δώδεκα (12) μήνες με δυνατότητα ανανέωσης ή έως το τέλος του προγράμματος ή του έργου ή την εκπλήρωση της υποχρέωσης.
4. Η διάρκεια της σύμβασης εργασίας ορισμένου χρόνου για περιοδική απασχόληση προσωπικού σχολείων, εκπαιδευτηρίων και βρεφονηπιακών σταθμών του Δημοσίου και των λοιπών φορέων που αναφέρονται στην παρ. 1 του άρθρου 2, πέραν του εκπαιδευτικού ή διδακτικού προσωπικού, μπορεί να είναι ίση με την αντίστοιχη σχολική περίοδο, σύμφωνα με το πρόγραμμα του οικείου σχολείου ή εκπαιδευτηρίου ή βρεφονηπιακού σταθμού. Αποκλείεται η αναγνώριση των συμβάσεων αυτών ως συμβάσεων αορίστου χρόνου.
5. Παγιδοθέτες, ψεκαστές, παρασκευαστές, μεταφορείς, εργάτες αποθήκης και αεροδρομίου προσλαμβάνονται από τους αρμόδιους φορείς για την καταπολέμηση του δάκου, με σύμβαση εργασίας Ιδιωτικού Δικαίου Ορισμένου Χρόνου, κατά παρέκκλιση των άρθρων 39, 40 και 41, εφόσον η διάρκεια της συνολικής απασχόλησής τους δεν υπερβαίνει τα εξήντα (60) ημερομίσθια κατά ημερολογιακό έτος, αποκλειομένης της παράτασης ή ανανέωσης.
6. Η πρόσληψη νηπιαγωγών ή βρεφονηπιοκόμων για τους βρεφονηπιακούς σταθμούς του Ο.Α.Ε.Δ. προς αναπλήρωση γονέα υπαλλήλου που λαμβάνει την κατά την παρ. 1 του άρθρου 52 του ν. 3528/2007 (Α΄ 26) άδεια μητρότητας ή την κατά την παρ. 1 του άρθρου 53 του ίδιου νόμου άδεια για ανατροφή παιδιού, γίνεται σύμφωνα με τη διαδικασία και τα κριτήρια των άρθρων 39 έως 41 και διαρκεί όσο χρόνο απουσιάζει ο γονέας που αναπληρώνεται, που δεν μπορεί να υπερβαίνει όμως τους δώδεκα (12) μήνες. Παράταση της σύμβασης πέραν των δώδεκα μηνών ή μετατροπή της σε σύμβαση αορίστου χρόνου είναι αυτοδικαίως άκυρες. Οι πίνακες κατάταξης υποψηφίων μπορεί να ισχύουν επί μία διετία από την κατάρτισή τους, εφόσον αυτό αναφέρεται ρητώς στη σχετική ανακοίνωση πρόσληψης προσωπικού. Η πρόσληψη του εκάστοτε αναγκαίου προσωπικού κατά τη διάρκεια της διετίας γίνεται από τους παραπάνω πίνακες με τη σειρά που οι υποψήφιοι έχουν καταταγεί σε αυτούς.
7. Η πρόσληψη νοσηλευτικού και παραϊατρικού προσωπικού στα Νοσοκομεία, Κέντρα Υγείας, Κέντρα Ψυχικής Υγείας και Μονάδες Κοινωνικής Φροντίδας για την αναπλήρωση γονέα υπαλλήλου, που λαμβάνει την κατά την παρ. 1 του άρθρου 52 του ν. 3528/2007 (Α΄ 26) άδεια μητρότητας ή την κατά την παρ. 1 του άρθρου 53 του ίδιου νόμου άδεια για ανατροφή παιδιού, καθώς και αναρρωτική άδεια σύμφωνα με τις διατάξεις των άρθρων 54 έως 56 του ίδιου νόμου, μεγαλύτερη των τριάντα (30) ημερών, γίνεται σύμφωνα με τη διαδικασία και τα κριτήρια των άρθρων 39-41 και διαρκεί όσο χρόνο απουσιάζει ο υπάλληλος που αναπληρώνεται. Ανώτατο όριο απασχόλησης κάθε προσλαμβανομένου ορίζονται οκτώ (8) μήνες, ανά δωδεκάμηνο. Παράταση της σύμβασης πέραν του προηγούμενου ορίου ή μετατροπή της σε σύμβαση αορίστου χρόνου είναι αυτοδικαίως άκυρες.
Άρθρο 39
Προϋποθέσεις πρόσληψης 
προσωπικού με σχέση εργασίας 
Ιδιωτικού Δικαίου Ορισμένου Χρόνου
1. Το προσωπικό με σχέση εργασίας Ιδιωτικού Δικαίου Ορισμένου Χρόνου πρέπει να έχει συμπληρώσει το 18ο έτος της ηλικίας του, να μην έχει υπερβεί το 65ο έτος, να έχει τη φυσική υγεία και καταλληλότητα για την εκτέλεση των καθηκόντων της προς πλήρωση θέσης και να μην έχει τα κωλύματα του άρθρου 8 του ν. 3528/2007 (Α΄ 26), με την επιφύλαξη της παρ. 6 του άρθρου 4 του ν. 2207/1994 (Α΄ 65). Για το προσωπικό κάλυψης αναγκών κατασκηνώσεων, κατώτατο όριο ηλικίας πρόσληψης ορίζεται το 15ο έτος συμπληρωμένο. Με την ανακοίνωση του άρθρου 41 μπορεί να καθορίζονται ανώτατα όρια ηλικίας, ανάλογα με τη φύση και τις ιδιαιτερότητες των καθηκόντων των προς πλήρωση θέσεων, μετά από γνώμη του οικείου φορέα και απόφαση του Υπουργού Εσωτερικών.
2. Τα προσόντα για την απασχόληση προσωπικού του παρόντος ορίζονται κάθε φορά με την ανακοίνωση του άρθρου 41, ανάλογα με το είδος των εργασιών και τις ειδικότητες ή την εμπειρία που απαιτούνται σε σχέση με αυτές. Εξειδικευμένη εμπειρία είναι δυνατόν να προβλέπεται ως προσόν, για προσωπικό με σύμβαση εργασίας ορισμένου χρόνου για την αντιμετώπιση εποχικών ή άλλων περιοδικών ή πρόσκαιρων αναγκών, σε εξαιρετικές περιπτώσεις και μόνο όταν είναι απαραίτητη για την ασφαλή εκτέλεση του ανατιθέμενου έργου ή για θέματα που σχετίζονται με την ασφάλεια της ανθρώπινης ζωής. Κάθε ανακοίνωση του παρόντος μπορεί να παραπέμπει ως προς τα πάγια μέρη της σε ένα ή περισσότερα παραρτήματα που εκδίδει και επικαιροποιεί το Α.Σ.Ε.Π. για τον σκοπό αυτόν. Τα Παραρτήματα αναρτώνται στον διαδικτυακό τόπο του Α.Σ.Ε.Π. Στα Παραρτήματα περιλαμβάνονται, ιδίως, τα απαιτούμενα δικαιολογητικά, ο τρόπος απόδειξης των προσόντων και των μοριοδοτούμενων κριτηρίων και ιδιοτήτων και οι αναγκαίες επισημάνσεις προς τους υποψηφίους σχετικά με την ορθή υποβολή της αίτησης και των δικαιολογητικών συμμετοχής στις διαδικασίες επιλογής του παρόντος.
3. Οι εξαιρέσεις της παρ. 2 του άρθρου 6 εφαρμόζονται και στις περιπτώσεις του άρθρου 37.
Άρθρο 40
Κριτήρια μοριοδότησης υποψηφίων - 
Ισοβαθμία υποψηφίων
1. Οι υποψήφιοι για την πλήρωση θέσεων του παρόντος κεφαλαίου Τριτοβάθμιας, Δευτεροβάθμιας και Υποχρεωτικής Εκπαίδευσης κατατάσσονται σε προσωρινούς πίνακες που καταρτίζουν οι φορείς κατά κατηγορία, κλάδο ή ειδικότητα και κατά φθίνουσα σειρά βαθμολογίας, εντός τριάντα (30) ημερών από την ημερομηνία λήξης προθεσμίας υποβολής των αιτήσεων και δικαιολογητικών συμμετοχής, με βάση τα κατωτέρω αναφερόμενα κριτήρια:
α. Χρόνος ανεργίας:
αα) διακόσιες (200) μονάδες για τέσσερις (4) μήνες ανεργίας και εξήντα (60) μονάδες ανά μήνα ανεργίας άνω των τεσσάρων (4) μηνών, με ανώτατο όριο τους δεκαοκτώ (18) μήνες σε περίπτωση συνεχών πλήρων μηνών,
αβ) σαράντα (40) μονάδες ανά μήνα ανεργίας με ανώτατο όριο τους εννέα (9) μήνες σε περίπτωση μη συνεχών πλήρων μηνών εντός των τελευταίων δεκαοκτώ (18) μηνών. Άνεργος για την εφαρμογή της υποπερ. α΄ θεωρείται ο υποψήφιος που έχει τέσσερις (4) τουλάχιστον μήνες ανεργίας.
Αποκλείεται αθροιστική βαθμολόγηση των υποπερ. αα΄ και αβ΄. Ο υπολογισμός του χρόνου ανεργίας γίνεται από την τελευταία ημέρα της προθεσμίας υποβολής των αιτήσεων και προς τα πίσω και αφορά σε πλήρεις μήνες (συνεχόμενους για την υποπερ. α΄ ή μη συνεχόμενους για την υποπερ. β΄). Χρόνος ανεργίας θεωρείται και ο χρόνος παρακολούθησης προγραμμάτων επαγγελματικής κατάρτισης του Ο.Α.Ε.Δ. από υποψηφίους οι οποίοι ήταν άνεργοι επί τετράμηνο τουλάχιστον κατά τον χρόνο ένταξής τους στο πρόγραμμα. Εάν από την προσκομισθείσα βεβαίωση ανεργίας προκύπτει διακοπή αυτής εντός της προθεσμίας υποβολής των αιτήσεων, ο υπολογισμός του χρόνου ανεργίας γίνεται από την ημερομηνία διακοπής και προς τα πίσω.
β. Πολύτεκνος γονέας και τέκνο πολύτεκνης οικογένειας, σύμφωνα με τα οριζόμενα στο άρθρο 6 του ν. 3454/
2006 (Α΄ 75) σε συνδυασμό με την παρ. 9 του άρθρου 67 του ν. 4316/2014 (Α΄ 270): τριακόσιες (300) μονάδες,
γ. τρίτεκνος γονέας και τέκνο τρίτεκνης οικογένειας, σύμφωνα με τα οριζόμενα στο άρθρο 64 του ν. 4590/
2019 (Α΄ 17): διακόσιες (200) μονάδες,
δ. μονογονέας ή τέκνο μονογονεϊκής οικογένειεας, σύμφωνα με τα οριζόμενα στην παρ. 6 του άρθρου 29 του ν. 3838/2010 (Α΄ 49): εκατό (100) μονάδες,
ε. ανήλικα τέκνα: πενήντα (50) μονάδες για κάθε τέκνο και μέχρι έξι (6).
Τις μονάδες που αντιστοιχούν στα κριτήρια του πολύτεκνου γονέα ή τέκνου πολύτεκνης οικογένειας, τρίτεκνου γονέα ή τέκνου τρίτεκνης οικογένειας, μονογονέα ή τέκνου μονογονεϊκής οικογένειας, δύναται να λάβει μόνο ένα μέλος της ίδιας οικογένειας κατά το ίδιο ημερολογιακό έτος στον ίδιο φορέα. Εάν στην αυτή διαδικασία επιλέγονται ως προσληπτέοι δύο (2) ή περισσότερα μέλη της ίδιας οικογένειας και δεν είναι δυνατή η οικειοθελής συναίνεση αυτών για την επιλογή τους, διενεργείται δημόσια κλήρωση μεταξύ των υποψηφίων μελών της ίδιας οικογένειας,
στ. τίτλοι σπουδών:
στα) οι μονάδες του βαθμού τίτλου σπουδών με δύο δεκαδικά ψηφία των κατηγοριών Π.Ε. και Τ.Ε. πολλαπλασιάζονται με τον αριθμό σαράντα (40) και εκείνες του βαθμού του τίτλου της κατηγορίας Δ.Ε. με τον αριθμό είκοσι (20). Ως τίτλος σπουδών νοείται ο εκάστοτε απαιτούμενος από την ανακοίνωση. Ειδικώς για τους προπτυχιακούς τίτλους της αλλοδαπής, εκτός από την αναγνώρισή τους κατά την παρ. 7 του άρθρου 20, απαιτείται και αντιστοιχία της βαθμολογικής κλίμακας αυτών με τη βαθμολογική κλίμακα των ημεδαπών τίτλων. Στην περίπτωση κατά την οποία, σε προπτυχιακό τίτλο σπουδών εκπαιδευτικού ιδρύματος της αλλοδαπής, δεν υφίσταται αντιστοιχία βαθμολογικής ή αξιολογικής κλίμακας με τη βαθμολογική ή αξιολογική κλίμακα τίτλων της ημεδαπής, ο σχετικός τίτλος χαρακτηρίζεται ως αδιαβάθμητος και θεωρείται ότι φέρει τον κατώτατο βαθμό του αντίστοιχου ελληνικού Α.Ε.Ι. ή Τ.Ε.Ι.
Μόνο για τις κατηγορίες Π.Ε. και Τ.Ε.:
στβ) διδακτορικό δίπλωμα: εκατό πενήντα (150) μονάδες,
στγ) αυτοτελής μεταπτυχιακός τίτλος ετήσιας τουλάχιστον φοίτησης: εβδομήντα (70) μονάδες,
στδ) ενιαίος και αδιάσπαστος τίτλος σπουδών μεταπτυχιακού επιπέδου (integrated master): τριάντα πέντε (35) μονάδες,
στε) δεύτερος τίτλος σπουδών ίδιας εκπαιδευτικής βαθμίδας: τριάντα (30) μονάδες.
Οι μονάδες των υποπερ. στβ΄ έως στε΄ του κριτηρίου της περ. στ΄ υπολογίζονται αθροιστικά για τους κατόχους διδακτορικού και μεταπτυχιακού τίτλου σπουδών και ενιαίου και αδιάσπαστου τίτλου σπουδών μεταπτυχιακού επιπέδου (integrated master) και δεύτερου τίτλου σπουδών ίδιας εκπαιδευτικής βαθμίδας. Σε περίπτωση ύπαρξης περισσοτέρων του ενός διδακτορικών διπλωμάτων ή/και μεταπτυχιακών τίτλων ή/και ενιαίου και αδιάσπαστου τίτλου σπουδών μεταπτυχιακού επιπέδου (integrated master) ή/και δεύτερου τίτλου σπουδών ίδιας εκπαιδευτικής βαθμίδας, βαθμολογείται επιπλέον ένας μόνο εξ αυτών των τίτλων και εάν πρόκειται για μη ομοιόβαθμους τίτλους, βαθμολογείται ο υψηλότερος εξ αυτών, λαμβάνοντας σε κάθε περίπτωση το ήμισυ των μονάδων που αντιστοιχούν στον οικείο τίτλο σπουδών.
Μόνο για την κατηγορία Δ.Ε.:
στστ) δεύτερος τίτλος σπουδών: είκοσι πέντε (25) μονάδες. Ο δεύτερος τίτλος σπουδών μπορεί να είναι είτε πτυχίο ή δίπλωμα επαγγελματικής ειδικότητας, εκπαίδευσης και κατάρτισης, επιπέδου 5 που χορηγείται στους αποφοίτους του «Μεταλυκειακού έτους - Τάξης Μαθητείας» ή στους αποφοίτους Ινστιτούτων Επαγγελματικής Κατάρτισης (Ι.Ε.Κ.), ύστερα από πιστοποίηση από τον Εθνικό Οργανισμό Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.), είτε δίπλωμα επαγγελματικής εκπαίδευσης επιπέδου 5 που χορηγείται στους αποφοίτους των Κέντρων Επαγγελματικής Εκπαίδευσης των Α.Ε.Ι. και βαθμολογείται εφόσον πληρούνται οι προϋποθέσεις του προηγούμενου εδαφίου.
Μόνο για την κατηγορία Υ.Ε.:
Ο τίτλος σπουδών για την κάλυψη θέσεων κατηγορίας Υ.Ε. δεν μοριοδοτείται. Απαγορεύεται η πρόσληψη προσωπικού του παρόντος χωρίς το τυπικό προσόν τουλάχιστον του απολυτηρίου δημοτικού σχολείου. Εξαιρέσεις: α) αν δεν υπάρχουν υποψήφιοι με το τυπικό αυτό προσόν και β) οι απασχολούμενοι ως εργάτες σε χειρωνακτικές εργασίες, ως δασοπυροσβέστες, ως μεταφορείς αντικειμένων και το προσωπικό καθαριότητας,
ζ. εμπειρία: επτά (7) μονάδες ανά μήνα εμπειρίας και για συνολική εμπειρία μέχρι ογδόντα τέσσερις (84) μήνες. Ως εμπειρία νοείται η απασχόληση με σχέση εργασίας ή σύμβαση έργου στον δημόσιο ή στον ιδιωτικό τομέα ή άσκηση επαγγέλματος σε καθήκοντα ή έργα συναφή με το γνωστικό αντικείμενο του τίτλου σπουδών ή με το αντικείμενο της προς πλήρωση θέσης, μετά από την απόκτηση του βασικού τίτλου σπουδών με τον οποίο ο υποψήφιος μετέχει στη διαγωνιστική διαδικασία και κατά τις περιπτώσεις για τις οποίες απαιτείται άδεια άσκησης επαγγέλματος, μετά από τη λήψη της άδειας. Το κριτήριο της περ. β΄ της παρ. 1 και οι οι παρ 3 και 4 του άρθρου 29 εφαρμόζονται αναλόγως,
η. αναπηρία υποψηφίου: υποψήφιος με αναπηρία σε ποσοστό πενήντα τουλάχιστον τοις εκατό (50%), όπως διαπιστώνεται από τις υγειονομικές επιτροπές του Κέντρου Πιστοποίησης Αναπηρίας, διακόσιες (200) μονάδες,
θ. αναπηρία γονέα, τέκνου, αδελφού/ής ή συζύγου υποψηφίου: υποψήφιος με γονέα, τέκνο, αδελφό/ή ή σύζυγο με αναπηρία σε ποσοστό εξήντα επτά τοις εκατό (67%) και άνω, εξαιτίας βαριών ψυχικών και σωματικών παθήσεων, όπως διαπιστώνεται από τις υγειονομικές επιτροπές Κέντρου Πιστοποίησης Αναπηρίας και κατ’ εξαίρεση όταν τα άτομα έχουν νοητική αναπηρία ή αυτισμό, για την παροχή της προστασίας απαιτείται ποσοστό αναπηρίας τουλάχιστον πενήντα τοις εκατό (50%), εκατόν τριάντα (130) μονάδες.
2. Επί ισοβαθμίας υποψηφίων στη συνολική βαθμολογία προηγείται αυτός που έχει τις περισσότερες μονάδες στο πρώτο κριτήριο και, αν αυτές συμπίπτουν, αυτός που έχει τις περισσότερες μονάδες στο δεύτερο κριτήριο και ούτω καθεξής. Αν οι υποψήφιοι και πάλι ισοβαθμούν, προηγείται ο μεγαλύτερος στην ηλικία με βάση την ημερομηνία γέννησής του, ενώ, αν εξαντληθούν όλα τα παραπάνω κριτήρια, η μεταξύ τους σειρά καθορίζεται με δημόσια κλήρωση.
3. Σε κάθε περίπτωση προτάσσονται των λοιπών υποψηφίων, ανεξάρτητα από το σύνολο των μονάδων που συγκεντρώνουν σύμφωνα με τα κριτήρια της παραγράφου αυτής, οι μόνιμοι κάτοικοι των Δήμων των περ. στ΄ και ζ΄ της παρ. 1 του άρθρου 12, εφόσον όλοι οι ανωτέρω επιθυμούν τον διορισμό τους σε θέσεις των φορέων της παρ. 1 του άρθρου 2 που προκηρύσσονται στις ως άνω περιοχές και δεσμεύονται να υπηρετήσουν επί μία τουλάχιστον δεκαετία στις θέσεις αυτές και εφόσον αυτές αφορούν υπηρεσίες που εδρεύουν στην αντίστοιχη Περιφερειακή Ενότητα ή Δήμο ή νησί. Για την εφαρμογή του παρόντος ως μόνιμη κατοικία νοείται η κατοικία, όπως ορίζεται και αποδεικνύεται σύμφωνα με το άρθρο 279 του ν. 3463/2006 (Α΄ 114), όπως αντικαταστάθηκε από το άρθρο 188 του ν. 4764/2020 (Α΄ 256). Η πρόταξη λόγω εντοπιότητας ισχύει μεταξύ των υποψηφίων που διαθέτουν τα τυπικά προσόντα του ιδίου πίνακα κατάταξης, κύριου ή επικουρικού.
4. Ειδικότερα, οι υποψήφιοι προς πλήρωση θέσεων προσωπικού της Ε.Α.Β. Α.Ε. κατατάσσονται σε πίνακες κατά κλάδο και ειδικότητα με βάση τα κατωτέρω αναφερόμενα κριτήρια:
α) Βαθμός βασικού τίτλου σπουδών για τις κατηγορίες Π.Ε., Τ.Ε. και Δ.Ε.: Οι μονάδες του βασικού τίτλου σπουδών με δύο δεκαδικά ψηφία των κατηγοριών Π.Ε., Τ.Ε. πολλαπλασιάζονται με τον αριθμό σαράντα (40) και εκείνες του βαθμού του τίτλου της κατηγορίας Δ.Ε. με τον αριθμό είκοσι (20). Ως τίτλος σπουδών νοείται ο εκάστοτε απαιτούμενος από την ανακοίνωση.
β) Εμπειρία: Επτά (7) μονάδες ανά μήνα εμπειρίας για συνολική εμπειρία μέχρι εκατόν είκοσι (120) μήνες. Ως εμπειρία νοείται η απασχόληση με σχέση εργασίας ή σύμβαση έργου στον δημόσιο ή ιδιωτικό τομέα ή άσκηση επαγγέλματος σε καθήκοντα ή έργα συναφή με το γνωστικό αντικείμενο του τίτλου σπουδών ή με το αντικείμενο της προς πλήρωση θέσης, μετά από την απόκτηση του βασικού τίτλου σπουδών με τον οποίο ο υποψήφιος μετέχει στη διαγωνιστική διαδικασία και κατά τις περιπτώσεις για τις οποίες απαιτείται άδεια άσκησης επαγγέλματος, μετά από τη λήψη της άδειας.
Αν οι ως άνω υποψήφιοι ισοβαθμούν στα κριτήρια των περ. α΄ και β΄, εφαρμόζονται τα κριτήρια της παρ. 1 και προηγείται αυτός που έχει τις περισσότερες μονάδες στο πρώτο κριτήριο. Αν αυτές συμπίπτουν, προηγείται αυτός που έχει τις περισσότερες μονάδες στο δεύτερο κριτήριο και ούτω καθεξής. Αν εξαντληθούν όλα τα κριτήρια, η σειρά μεταξύ των υποψηφίων καθορίζεται με δημόσια κλήρωση.
Άρθρο 41
Διαδικασία πρόσληψης 
προσωπικού με σχέση εργασίας 
Ιδιωτικού Δικαίου Ορισμένου Χρόνου
1. Ο φορέας συντάσσει σχέδιο ανακοίνωσης σύμφωνα με τα υποδείγματα ανακοινώσεων που αναρτά το Α.Σ.Ε.Π. στον διαδικτυακό του τόπο και το αποστέλλει στο Α.Σ.Ε.Π. μαζί με τα απαραίτητα δικαιολογητικά. Στο σχέδιο της ανακοίνωσης αναφέρονται υποχρεωτικώς:
α. ο αριθμός κατά κατηγορία/ειδικότητα του προσωπικού,
β. τα απαιτούμενα προσόντα,
γ. ο τρόπος υποβολής των αιτήσεων και των δικαιολογητικών,
δ. τα κριτήρια κατάταξης,
ε. η διαδικασία πρόσληψης.
2. Η ανακοίνωση αφορά σε πρόσληψη προσωπικού με διάρκεια απασχόλησης μικρότερη ή μεγαλύτερη των τεσσάρων (4) μηνών και εγκρίνεται ή τροποποιείται μέσα σε είκοσι (20) ημέρες από την περιέλευση του αντίστοιχου σχεδίου στο Α.Σ.Ε.Π. Εάν παρέλθει άπρακτη η ως άνω προθεσμία, τεκμαίρεται η σύμφωνη γνώμη του Α.Σ.Ε.Π. Η ανακοίνωση, μετά από την έγκρισή της, κοινοποιείται στον οικείο φορέα και αναρτάται στον διαδικτυακό τόπο του Α.Σ.Ε.Π. Εντός είκοσι (20) ημερών από την κατά τα ως άνω κοινοποίηση ή έγκριση ή τροποποίησή της από το Α.Σ.Ε.Π., η ανακοίνωση και η προθεσμία υποβολής των αιτήσεων συμμετοχής αναρτώνται στον διαδικτυακό τόπο του φορέα, στο κατάστημά του, καθώς και στο κατάστημα του Δήμου στον οποίο αυτός εδρεύει. Η ανακοίνωση αναρτάται και στο πρόγραμμα «Διαύγεια». Για κάθε ανάρτηση που διενεργείται σε κατάστημα, συντάσσεται πρακτικό που υπογράφεται από τον ενεργούντα την ανάρτηση και έναν ακόμη υπάλληλο του φορέα ή του Δήμου. Περίληψη της ανακοίνωσης δημοσιεύεται σε δύο (2) τουλάχιστον ημερήσιες ή εβδομαδιαίες τοπικές εφημερίδες της οικείας περιφερειακής ενότητας, εφόσον τέτοιες εκδίδονται. Στην περίληψη αναφέρονται υποχρεωτικώς τα προβλεπόμενα στην παρ. 1 στοιχεία και τα όρια ηλικίας της παρ. 1 του άρθρου 39.
3. Οι αιτήσεις συμμετοχής των υποψηφίων υποβάλλονται σύμφωνα με τα υποδείγματα αιτήσεων που καθορίζει και αναρτά το Α.Σ.Ε.Π. στον διαδικτυακό του τόπο. Η αίτηση συμμετοχής επέχει θέση υπεύθυνης δήλωσης και η ευθύνη της ορθής συμπλήρωσής της είναι αποκλειστικά του υποψηφίου. Ο υποψήφιος μπορεί να υποβάλει μία μόνο αίτηση και για θέσεις μίας μόνο κατηγορίας προσωπικού της ίδιας ανακοίνωσης. Η υποβολή υποψηφιότητας για θέσεις διαφορετικών κατηγοριών εκπαίδευσης συνεπάγεται αυτοδικαίως αποκλεισμό του υποψηφίου από την περαιτέρω διαδικασία. Επιτρέπεται, κατ’ εξαίρεση, η σώρευση στην αίτηση θέσεων διαφορετικών κατηγοριών εκπαίδευσης, όταν αυτό προβλέπεται ρητώς από ισχύουσα διάταξη και ορίζεται στην ανακοίνωση.
4. Με την αίτηση συμμετοχής συνυποβάλλονται και τα απαιτούμενα δικαιολογητικά. Οι αιτήσεις και τα απαιτούμενα δικαιολογητικά συμμετοχής υποβάλλονται με ηλεκτρονικό τρόπο στον φορέα, εντός της ορισθείσας από τον οικείο φορέα προθεσμίας, η οποία δεν μπορεί να είναι μικρότερη των δέκα (10) ημερών και αρχίζει από την επόμενη ημέρα της τελευταίας δημοσίευσης ή ανάρτησης της ανακοίνωσης, κατά τα ως άνω. Αιτήσεις, πιστοποιητικά ή δικαιολογητικά, καθώς και τα συμπληρωματικά ή διευκρινιστικά αυτών που κατατίθενται εκπρόθεσμα δεν γίνονται δεκτά. Μέχρι την έναρξη λειτουργίας κεντρικής ηλεκτρονικής πλατφόρμας υποβολής αιτήσεων και δικαιολογητικών, την οποία αναπτύσσει και διαχειρίζεται το Υπουργείο Εσωτερικών για τον σκοπό αυτόν, ο τρόπος υποβολής αιτήσεων και δικαιολογητικών καθορίζεται από το Α.Σ.Ε.Π., σε συνεργασία με τον φορέα. Το Α.Σ.Ε.Π. αποκτά πρόσβαση στην ανωτέρω κεντρική ηλεκτρονική πλατφόρμα στο πλαίσιο άσκησης των αρμοδιοτήτων του παρόντος.
5. Οι πίνακες κατάταξης, απορριπτέων και προσληπτέων συντάσσονται από τους φορείς και αναρτώνται στον διαδικτυακό τόπο και στο κατάστημά τους. Για την ανάρτηση που διενεργείται στο κατάστημα, συντάσσεται πρακτικό που υπογράφεται από τον ενεργούντα την ανάρτηση και έναν/μια ακόμη υπάλληλο του φορέα ή του Δήμου. Στους πίνακες κατάταξης παρατίθενται τα στοιχεία και κριτήρια με βάση τα οποία καθορίστηκε η σειρά κατάταξης των υποψηφίων. Οι υποψήφιοι που εγγράφονται σε πίνακα απορριπτέων εμφανίζονται χωρίς τη δημοσιοποίηση προσωπικών τους δεδομένων.
6. Κατά των ανωτέρω πινάκων οι ενδιαφερόμενοι μπορούν να ασκήσουν ένσταση ενώπιον του Α.Σ.Ε.Π. μέσα σε αποκλειστική προθεσμία δέκα (10) ημερών, που αρχίζει από την επομένη της ανάρτησής τους στον διαδικτυακό τόπο του φορέα. Για την υποβολή ένστασης απαιτείται η καταβολή παραβόλου, το οποίο αποτελεί έσοδο του κρατικού προϋπολογισμού. Οι πίνακες προσληπτέων αναρτώνται και στο πρόγραμμα «Διαύγεια».
7. Το Α.Σ.Ε.Π. μπορεί να παρέχει υπηρεσίες με τη χρήση τεχνολογιών πληροφορικής και επικοινωνιών στους φορείς που προσλαμβάνουν προσωπικό βάσει του παρόντος. Οι φορείς γνωστοποιούν υποχρεωτικώς στο Α.Σ.Ε.Π. τον συνολικό αριθμό των αιτήσεων, καθώς και ποιοτικά στοιχεία για τους συμμετέχοντες, εφόσον ζητηθούν, για στατιστικούς λόγους, από το Α.Σ.Ε.Π. Το Α.Σ.Ε.Π. δύναται επίσης να ζητεί από τα υπουργεία και τα νομικά πρόσωπα κατάλογο των υπηρεσιών τους που απασχολούν προσωπικό του παρόντος και να ενεργεί δειγματοληπτικούς ελέγχους για την τήρηση από τους οικείους Προϊσταμένους των διατάξεων αυτού. Τον έλεγχο διενεργούν οι Επιθεωρητές του Α.Σ.Ε.Π. Κατά τα λοιπά εφαρμόζεται το άρθρο 51.
8. Οι προσληφθέντες που αποχωρούν πριν από τη λήξη της σύμβασής τους, αντικαθίστανται με άλλους από τους εγγεγραμμένους και διαθέσιμους στον πίνακα της οικείας ειδικότητας, κατά τη σειρά εγγραφής τους σε αυτόν για το υπολειπόμενο χρονικό διάστημα της αρχικής σύμβασης.
9. Οι οικείοι φορείς προσλαμβάνουν το προσωπικό με σύμβαση εργασίας Ιδιωτικού Δικαίου Ορισμένου Χρόνου κατά το παρόν άρθρο αμέσως μετά από την κατάρτιση των πινάκων κατάταξης των υποψηφίων χωρίς να αναμένουν τον αυτεπάγγελτο ή κατ’ ένσταση έλεγχο του Α.Σ.Ε.Π. Αναμόρφωση των πινάκων, βάσει του ελέγχου του Α.Σ.Ε.Π., που συνεπάγεται ανακατάταξη των υποψηφίων εκτελείται υποχρεωτικά από τους οικείους φορείς και απολύονται οι μη δικαιούμενοι να προσληφθούν βάσει της νέας κατάταξης. Οι απολυόμενοι λαμβάνουν τις αποδοχές που προβλέπονται για την απασχόλησή τους έως την ημέρα της απόλυσης, χωρίς οποιαδήποτε αποζημίωση από την αιτία αυτή. Σε κάθε περίπτωση, οι υποψήφιοι που προσλαμβάνονται είτε κατόπιν αναμόρφωσης των πινάκων από το Α.Σ.Ε.Π. είτε λόγω αντικατάστασης αποχωρούντων υποψηφίων, απασχολούνται για το υπολειπόμενο, κατά περίπτωση, χρονικό διάστημα και μέχρι συμπλήρωσης της εγκεκριμένης διάρκειας της σύμβασης εργασίας ορισμένου χρόνου.
10. Για την πρόσληψη προσωπικού της Ε.Α.Β. A.E., πέραν των οριζομένων στην παρ. 4 του άρθρου 40, εφαρμόζεται το άρθρο 61 του ν. 4647/2019 (Α΄ 204).
Άρθρο 42
Έλεγχος από το Α.Σ.Ε.Π. - Υποχρεώσεις - 
Ποινική ευθύνη αρμοδίων οργάνων
1. Kαταρτιζόμενες συμβάσεις μίσθωσης έργου που υποκρύπτουν συμβάσεις εργασίας είναι αυτοδικαίως άκυρες και επιβάλλονται οι προβλεπόμενες κατά την κείμενη νομοθεσία κυρώσεις. Το Α.Σ.Ε.Π. ελέγχει την εφαρμογή της παρούσας και παραπέμπει στα αρμόδια όργανα κάθε περίπτωση για την επιβολή των προβλεπόμενων κυρώσεων.
2. Τα αρμόδια για την εκκαθάριση των αποδοχών όργανα υποχρεούνται να παύσουν την καταβολή αποδοχών σε προσωπικό που συμπλήρωσε την προβλεπόμενη κατά το άρθρο 38 διάρκεια απασχόλησης, άλλως καταλογίζονται σε αυτά οι αποδοχές που καταβλήθηκαν.
3. Προϊστάμενοι υπηρεσιών ή άλλα αρμόδια όργανα που ενεργούν κατά παράβαση των άρθρων 36, 37, 38, 39, της παρ. 4 του άρθρου 40, των άρθρων 41 και 42, διώκονται για παράβαση καθήκοντος κατά το άρθρο 259 του Ποινικού Κώδικα αυτεπαγγέλτως και παραπέμπονται υποχρεωτικά στην αρμόδια πειθαρχική δικαιοδοσία.
KΕΦΑΛΑΙΟ Δ΄
ΜΕΤΑΒΑΤΙΚΕΣ ΔΙΑΔΙΚΑΣΙΕΣ ΕΠΙΛΟΓΗΣ
Άρθρο 43
Γραπτός διαγωνισμός 
κατά τη μεταβατική περίοδο 
πριν την προκήρυξη 
πανελλήνιου γραπτού διαγωνισμού
1. Γραπτός διαγωνισμός δύναται να διενεργηθεί σύμφωνα με τις διατάξεις του παρόντος πριν από την έκδοση της προκήρυξης του πανελλήνιου γραπτού διαγωνισμού.
2. Τον γραπτό διαγωνισμό διενεργεί Κεντρική Επιτροπή Διαγωνισμού, η οποία συγκροτείται μετά από τη δημοσίευση της προκήρυξης με απόφαση της Ελάσσονος Ολομέλειας του Α.Σ.Ε.Π. Η Κεντρική Επιτροπή Διαγωνισμού είναι τουλάχιστον πενταμελής και αποτελείται από δύο (2) τουλάχιστον μέλη του Α.Σ.Ε.Π., νυν ή πρώην, εκ των οποίων ένας ως Πρόεδρος, μέλη Δ.Ε.Π., αφυπηρετήσαντες ή ομότιμους Καθηγητές των Α.Ε.Ι., εκπαιδευτικούς Δευτεροβάθμιας Εκπαίδευσης, τακτικούς δημόσιους υπαλλήλους ή κρατικούς λειτουργούς των φορέων της παρ. 1 του άρθρου 2. Ο τόπος και χρόνος διεξαγωγής του διαγωνισμού, ο ορισμός εξεταστικών και βαθμολογικών κέντρων, των οργάνων εποπτείας τους, καθώς και κάθε άλλο σχετικό θέμα καθορίζονται με απόφαση της Κεντρικής Επιτροπής Διαγωνισμού. Αν ορίζονται ως εξεταστικά κέντρα διδακτήρια του Υπουργείου Παιδείας και Θρησκευμάτων, λαμβάνονται υπόψη οι κανόνες που ισχύουν κατά τις εισαγωγικές εξετάσεις στην Τριτοβάθμια Εκπαίδευση. Με απόφαση του Προέδρου του Α.Σ.Ε.Π. είναι δυνατή η σύσταση ειδικών επιτροπών ή οργάνων που τελούν υπό τον έλεγχο της Κεντρικής Επιτροπής Διαγωνισμού και έχουν συγκεκριμένες καθ’ ύλην και κατά τόπον αρμοδιότητες σχετικά με την εκτέλεση των προπαρασκευαστικών ενεργειών που απαιτούνται για την ομαλή διεξαγωγή του γραπτού διαγωνισμού, συμπεριλαμβανομένου και του καθορισμού του κατά περίπτωση αναγκαίου τεχνικού και βοηθητικού προσωπικού. Τα θέματα του γραπτού διαγωνισμού καθορίζονται ή εγκρίνονται από την Κεντρική Επιτροπή Διαγωνισμού και μεταδίδονται ή διαβιβάζονται ταυτόχρονα σε όλα τα εξεταστικά κέντρα. Η εξέταση των μαθημάτων μπορεί να γίνεται με τη μέθοδο είτε των ερωτήσεων πολλαπλών επιλογών, είτε της ανάπτυξης κειμένου, είτε με συνδυασμό και των δύο. Όταν η γραπτή εξέταση γίνεται με τη μέθοδο των ερωτήσεων πολλαπλών επιλογών, η Κεντρική Επιτροπή Διαγωνισμού καθορίζει τις ορθές απαντήσεις και η βαθμολόγηση των γραπτών γίνεται και με χρήση των μέσων της ηλεκτρονικής τεχνολογίας. Όταν η γραπτή εξέταση γίνεται με τη μέθοδο της ανάπτυξης κειμένου, τα γραπτά του διαγωνισμού βαθμολογούνται από δύο βαθμολογητές και έναν αναβαθμολογητή με βάση τις οδηγίες που δίνει η Κεντρική Επιτροπή Διαγωνισμού. Βαθμολογητές, αναβαθμολογητές ή υπεύθυνοι για την εποπτεία των διαγωνιζομένων μπορεί να ορίζονται και συνταξιούχοι καθηγητές της δευτεροβάθμιας ή τριτοβάθμιας εκπαίδευσης, εφόσον ο απαιτούμενος αριθμός δεν καλυφθεί από εν ενεργεία καθηγητές.
3. Το Α.Σ.Ε.Π., κατά τον καθορισμό της εξεταστέας ύλης, μπορεί να λαμβάνει υπόψη και υποδείξεις των φορέων των οποίων θέσεις θα καλυφθούν με τον γραπτό διαγωνισμό, ως προς την ανάγκη εξέτασης των υποψηφίων σε συγκεκριμένα αντικείμενα. Το Α.Σ.Ε.Π., επίσης, όταν ζητείται η εξέταση σε ξένη γλώσσα, μπορεί με την προκήρυξη να ορίζει, αντί εξέτασης, την απόδειξη της γνώσης της ξένης γλώσσας με τίτλους σπουδών, από τους οποίους αποδεικνύεται η γνώση της ξένης γλώσσας.
4. Η αίτηση συμμετοχής υποβάλλεται σύμφωνα με όσα ορίζονται στο άρθρο 18. Το Α.Σ.Ε.Π., μετά από την υποβολή των αιτήσεων, καταρτίζει αλφαβητικό πίνακα κατά κατηγορία, κλάδο ή ειδικότητα των υποψηφίων που γίνονται δεκτοί, καθώς και πίνακα υποψηφίων που αποκλείονται από τη διαδικασία, λόγω έλλειψης του καθορισμένου παραβόλου ή συμπλήρωσης του ανώτατου ορίου ηλικίας, εφόσον με την προκήρυξη προβλέπεται ανώτατο όριο ηλικίας, οι οποίοι αναρτώνται στον διαδικτυακό τόπο του Α.Σ.Ε.Π. Οι υποψήφιοι που έχουν εγγραφεί σε πίνακα αποκλειομένων εμφανίζονται με τον μοναδικό κωδικό αριθμό τους και τη σχετική αιτιολογία αποκλεισμού τους χωρίς τη δημοσιοποίηση προσωπικών τους δεδομένων. Κατά της εγγραφής τους στον πίνακα αυτόν έχουν δικαίωμα υποβολής αντιρρήσεων εντός αποκλειστικής προθεσμίας πέντε (5) ημερών από την επομένη της ανάρτησής του στον διαδικτυακό τόπο του Α.Σ.Ε.Π.
5. Η βαθμολογία ορίζεται σε κλίμακα από 1-100, προκειμένου να καθορισθεί η σειρά κατάταξης στους πίνακες. Με την προκήρυξη ορίζεται ορισμένη βαθμολογία ως βάση, τόσο στον συνολικό βαθμό της γραπτής εξέτασης όσο και σε ορισμένα μαθήματα, κάτω της οποίας ο υποψήφιος θεωρείται μη επιτυχών. Πριν από τη σύνταξη των προσωρινών πινάκων, το Α.Σ.Ε.Π. καλεί προς υποβολή δικαιολογητικών, με σχετική ανάρτηση στον διαδικτυακό του τόπο, μόνο εκείνους τους υποψηφίους που έχουν συγκεντρώσει τη βαθμολογία της καθορισμένης βάσης και άνω και οι οποίοι, με βάση τη συνολική τους βαθμολογία, όπως αυτή προκύπτει από το άθροισμα της βαθμολογίας της γραπτής εξέτασης και των προσαυξήσεων του άρθρου 12, σύμφωνα με τα δηλωθέντα στην αίτησή τους στοιχεία, φέρονται να προηγούνται στη σειρά κατάταξης και αντιστοιχούν σε αριθμό διπλάσιο τουλάχιστον του συνόλου των θέσεων που προκηρύσσονται. Τα δικαιολογητικά υποβάλλονται από τους καλούμενους προς τούτο υποψηφίους εντός προθεσμίας δέκα (10) εργάσιμων ημερών, η έναρξη της οποίας ορίζεται από το Α.Σ.Ε.Π. Αν, κατόπιν του ελέγχου των δικαιολογητικών, ο αριθμός των υποψηφίων που πρόκειται να συμπεριληφθούν στους προσωρινούς πίνακες δεν επαρκεί για την κάλυψη των προκηρυσσόμενων θέσεων, η ανωτέρω διαδικασία επαναλαμβάνεται για τους επόμενους κατά σειρά υποψηφίους και ο αριθμός των υποψηφίων που καλούνται να υποβάλουν δικαιολογητικά, εντός της προθεσμίας του προηγούμενου εδαφίου, προσδιορίζεται από το Α.Σ.Ε.Π.
6. Για τη σειρά των υποψηφίων στους πίνακες κατάταξης η βαθμολογία του γραπτού διαγωνισμού προσαυξάνεται σύμφωνα με τα οριζόμενα στο άρθρο 12. Το άρθρο 15 εφαρμόζεται αναλόγως σε περιπτώσεις ισοβαθμίας.
7. Οι προσωρινοί πίνακες κατάταξης καταρτίζονται από την Κεντρική Επιτροπή Διαγωνισμού κατά κατηγορία και κλάδο ή ειδικότητα και κατά φθίνουσα σειρά συνολικής βαθμολογίας, σύμφωνα και με τις ειδικότερες ρυθμίσεις της απόφασης της παρ. 3.
8. Τα απαντητικά φύλλα των διαγωνιζομένων στον γραπτό διαγωνισμό αποστέλλονται στην Κεντρική Επιτροπή Διαγωνισμού, η οποία, αφού ελέγξει την ορθότητα των καταχωρίσεων των βαθμολογιών στις οικείες καταστάσεις, συντάσσει τους προσωρινούς πίνακες κατάταξης και τους αποστέλλει στο Α.Σ.Ε.Π., προκειμένου να τους δημοσιοποιήσει. Οι προσωρινοί πίνακες αναρτώνται στον διαδικτυακό τόπο του Α.Σ.Ε.Π. Στους πίνακες κατάταξης παρατίθενται τα στοιχεία και κριτήρια με βάση τα οποία καθορίσθηκε η σειρά κατάταξης των υποψηφίων. Οι υποψήφιοι που δεν έχουν συγκεντρώσει την απαιτούμενη για την κατάταξή τους βαθμολογία βάσης, καθώς και όσοι δεν διαθέτουν τα απαιτούμενα προσόντα διορισμού εμφανίζονται σε πίνακα απορριπτέων με τον μοναδικό κωδικό αριθμό τους και την αιτιολογία αποκλεισμού τους. Το Α.Σ.Ε.Π. εκδίδει δελτίο τύπου με το οποίο γνωστοποιείται η σχετική καταχώριση.
9. Κατά των προσωρινών πινάκων οι ενδιαφερόμενοι μπορούν να ασκήσουν ένσταση μέσα σε αποκλειστική προθεσμία δέκα (10) ημερών. Η προθεσμία αυτή αρχίζει από την επομένη της ανάρτησής τους στον διαδικτυακό τόπο του Α.Σ.Ε.Π. Η προθεσμία αυτή ορίζεται ρητώς στην οικεία ανάρτηση στον διαδικτυακό τόπο του Α.Σ.Ε.Π. και στη σχετική ανακοίνωση στον τύπο. Για την παραδεκτή άσκηση της ένστασης απαιτείται η καταβολή και η προσκόμιση του οριζομένου στην κοινή υπουργική απόφαση της παρ. 3 του άρθρου 60 παραβόλου. Η υποβολή της ως άνω ένστασης δεν αποτελεί προϋπόθεση του παραδεκτού της άσκησης ένδικου βοηθήματος.
10. Το Α.Σ.Ε.Π. αποφαίνεται για το κύρος του διαγωνισμού και μπορεί, αν διαπιστώσει παράβαση νόμου ή κανονισμού είτε αυτεπαγγέλτως είτε ύστερα από ένσταση, να αποφασίσει την επανάληψή του, ολικώς ή μερικώς, μεταξύ των ίδιων υποψηφίων. Για παραλείψεις ή πλημμέλειες που επιδέχονται συμπλήρωση ή διόρθωση, το Α.Σ.Ε.Π. μπορεί, αντί να επαναλάβει τον διαγωνισμό, να αναθέσει στην Κεντρική Επιτροπή Διαγωνισμού τη συμπλήρωση ή διόρθωση των παραλείψεων ή πλημμελειών.
11. Οι πίνακες κατάταξης ισχύουν μόνο για την πλήρωση των θέσεων που προκηρύχθηκαν. Από τους πίνακες κατάταξης και με τη σειρά που έχουν οι υποψήφιοι σε αυτούς, σε συνδυασμό πάντοτε και με τη δήλωση προτίμησής τους, καταρτίζονται οι πίνακες διοριστέων/προσληπτέων που περιλαμβάνουν αριθμό διοριστέων/προσληπτέων ίσο με τον αριθμό των θέσεων που προκηρύχθηκαν. Οι υποψήφιοι διατίθενται στους φορείς για διορισμό ή πρόσληψη με απόφαση του Α.Σ.Ε.Π. κατά τη σειρά που έχουν στον οικείο πίνακα κατάταξης, σε συνδυασμό με τη δήλωση προτίμησής τους. Οι οριστικοί πίνακες διοριστέων/προσληπτέων αποστέλλονται από το Α.Σ.Ε.Π. για δημοσίευση στο Τεύχος Τρίτο (Γ΄) της Εφημερίδας της Κυβερνήσεως, αναρτώνται στον διαδικτυακό τόπο του Α.Σ.Ε.Π. και το πρόγραμμα «Διαύγεια» και τόσο αυτοί όσο και οι οριστικοί πίνακες κατάταξης ισχύουν για τρία (3) έτη. Απαγορεύεται ο διορισμός ή η πρόσληψη άλλου υποψηφίου από τον πίνακα κατάταξης, πέραν του αριθμού των θέσεων που προκηρύχθηκαν και των θέσεων που κενούνται, όταν υποψήφιοι, που διορίστηκαν ή προσλήφθηκαν, παραιτηθούν εντός τριών (3) ετών από τον διορισμό ή την πρόσληψή τους.
12. Μετά από την έκδοση πράξης διορισμού ή πρόσληψης, ο οικείος φορέας υποχρεούται να αποστείλει στο Α.Σ.Ε.Π. αντίγραφο της σχετικής πράξης ανάληψης υπηρεσίας και να διενεργήσει αυτεπάγγελτο έλεγχο της γνησιότητας των δικαιολογητικών που έχει υποβάλει ο υποψήφιος και τα οποία είναι απαραίτητα για τον διορισμό ή την πρόσληψή του, ή επηρεάζουν οπωσδήποτε την κατάταξή του κατά τη διαδικασία διορισμού ή πρόσληψης, ή τη βαθμολογική και μισθολογική κατάταξή του μετά από τον διορισμό ή την πρόσληψη.
13. Οι φορείς στους οποίους διατίθενται από το Α.Σ.Ε.Π. υποψήφιοι για διορισμό, σε περίπτωση διαπίστωσης κωλύματος διορισμού υποψηφίου, ή διαπίστωσης μη γνησιότητας δικαιολογητικών διορισμού, ή μη αποδοχής του διορισμού από μέρους του διατεθέντος υποψηφίου, ή παραίτησης ή θανάτου υποψηφίου, υποχρεούνται να γνωστοποιούν το γεγονός αυτό αμελλητί στο Α.Σ.Ε.Π., προκειμένου το Α.Σ.Ε.Π. να προβεί στην αντικατάστασή του. Σε κάθε περίπτωση, δεν γίνεται δεκτό το αίτημα του φορέα για αντικατάσταση - αναπλήρωση που υποβάλλεται μετά από τη συμπλήρωση τριών (3) ετών από τη δημοσίευση των πινάκων διοριστέων/προσληπτέων στην Εφημερίδα της Κυβερνήσεως.
14. Αν παραμείνουν κενές θέσεις σε έναν ή περισσότερους φορείς συνεπεία διαπίστωσης κωλύματος διορισμού υποψηφίου, ή διαπίστωσης μη γνησιότητας δικαιολογητικών διορισμού, ή μη αποδοχής του διορισμού από μέρους του διατεθέντος υποψηφίου, ή παραίτησης ή θανάτου υποψηφίου, διατίθεται για διορισμό ο πρώτος κατά σειρά από τους υποψηφίους που δεν έχουν διατεθεί, ο οποίος έχει διαλάβει στη δήλωση προτίμησής του τον συγκεκριμένο φορέα και ούτω καθεξής. Σε κάθε περίπτωση, ο υποψήφιος που διατίθεται για διορισμό διαγράφεται από τους πίνακες κατάταξης και διοριστέων/προσληπτέων, ανεξάρτητα αν αποδεχθεί ή όχι τον διορισμό του ή κωλυθεί ο διορισμός του λόγω έλλειψης νόμιμης προϋπόθεσης. Η κατά τα ως άνω αναπλήρωση υποψηφίων αναρτάται στο πρόγραμμα «Διαύγεια» και δεν απαιτείται δημοσίευση στην Εφημερίδα της Κυβερνήσεως συμπληρωματικού πίνακα διοριστέων/προσληπτέων.
15. Μετά από την κατάρτιση και δημοσιοποίηση των προσωρινών πινάκων κατάταξης των υποψηφίων και πριν από τον αυτεπάγγελτο ή κατ’ ένσταση έλεγχο του Α.Σ.Ε.Π., σε εξαιρετικές περιπτώσεις, για την κάλυψη ιδιαίτερης σημασίας επειγουσών υπηρεσιακών αναγκών των φορέων, επιτρέπεται, κατόπιν έκδοσης απόφασης κατανομής του Υπουργού Εσωτερικών, η πρόσληψη υποψηφίων κατά τη σειρά εγγραφής τους στους προσωρινούς αυτούς πίνακες και μέχρι του αριθμού των προκηρυχθεισών θέσεων, δυνάμει συμβάσεων εργασίας Ιδιωτικού Δικαίου Ορισμένου Χρόνου, μη ανανεουμένων. Οι προσλήψεις αυτές είναι δυνατόν να αφορούν σε μικρότερο αριθμό των θέσεων, που προκηρύσσονται ανά φορέα, κατηγορία, κλάδο - ειδικότητα. Η σύμβαση αυτή, η οποία καταρτίζεται βάσει των προϋποθέσεων και της διαδικασίας της παρούσας, διαρκεί έως την ανάληψη των καθηκόντων κάθε υποψηφίου μετά από τη δημοσίευση της ατομικής πράξης διορισμού του στην Εφημερίδα της Κυβερνήσεως και απαγορεύεται η διάρκεια της να υπερβαίνει τους οκτώ (8) μήνες. Για τις κατά τα ανωτέρω προσλήψεις απαιτείται η έκδοση πράξεων των αρμόδιων οργάνων των οικείων φορέων, ύστερα από διάθεση των υποψηφίων από το Α.Σ.Ε.Π., που γίνεται μετά από την υποβολή σε αυτό πλήρως αιτιολογημένων αιτημάτων των οικείων φορέων. Οι προσλήψεις αυτές αναρτώται στο πρόγραμμα «Διαύγεια». Με τη δημοσίευση των οριστικών πινάκων κατάταξης οι συμβάσεις των ήδη προσληφθέντων που δεν περιλαμβάνονται στους οριστικούς πίνακες διοριστέων/προσληπτέων λήγουν αυτοδικαίως, χωρίς την καταβολή οποιασδήποτε αποζημίωσης από την αιτία αυτή. Επίσης, λήγουν αυτοδικαίως χωρίς την καταβολή οποιασδήποτε αποζημίωσης και οι συμβάσεις των ήδη προσληφθέντων υποψηφίων που περιλαμβάνονται στον οριστικό πίνακα διοριστέων/προσληπτέων μετά από τη δημοσίευση των ατομικών πράξεων διορισμού και την ανάληψη των καθηκόντων τους, καθώς και μετά την παρέλευση οκταμήνου από την προσωρινή πρόσληψη, εφόσον δεν έχουν δημοσιευθεί οι οριστικοί πίνακες διοριστέων/προσληπτέων. Η μη αποδοχή εκ μέρους του υποψηφίου να αναλάβει καθήκοντα μέχρι τη δημοσίευση του οριστικού πίνακα διοριστέων/προσληπτέων κατά τη διαδικασία της παρούσας, ουδεμία επιρροή ασκεί στην κατάταξή του στον οριστικό πίνακα διοριστέων/προσληπτέων.
16. Στην προκήρυξη ορίζονται οι θέσεις των ειδικών κατηγοριών. Το άρθρο 26 και η παρ. 4 του άρθρου 35 εφαρμόζονται και στους διαγωνισμούς του παρόντος άρθρου. Για θέματα που δεν ρυθμίζονται από τις διατάξεις του παρόντος Κεφαλαίου, εφαρμόζονται αναλογικά τα άρθρα 6, 10 και 16 έως 27.
ΜΕΡΟΣ Δ΄
ΟΡΓΑΝΩΤΙΚΑ ΚΑΙ ΔΙΟΙΚΗΤΙΚΑ ΘΕΜΑΤΑ 
ΤΟΥ ΑΝΩΤΑΤΟΥ ΣΥΜΒΟΥΛΙΟΥ 
ΕΠΙΛΟΓΗΣ ΠΡΟΣΩΠΙΚΟΥ
Άρθρο 44
Μέλη του Α.Σ.Ε.Π. - Πειθαρχική ευθύνη μελών
1. Ως μέλη του Α.Σ.Ε.Π. επιλέγονται, από τη Διάσκεψη των Προέδρων της Βουλής, σύμφωνα με το άρθρο 101A του Συντάγματος και το άρθρο 14 του Κανονισμού της Βουλής, πρόσωπα εγνωσμένου κύρους, που απολαύουν ευρείας κοινωνικής αποδοχής και διακρίνονται για την επιστημονική τους κατάρτιση ή την επαγγελματική τους εμπειρία σε τομείς που έχουν σχέση με τη φύση, την αποστολή και τις αρμοδιότητές του. Η απόφαση της Διάσκεψης των Προέδρων της Βουλής κοινοποιείται αμελλητί στον Υπουργό Εσωτερικών, ο οποίος οφείλει να εκδώσει την πράξη διορισμού εντός προθεσμίας δεκαπέντε (15) ημερών από την κοινοποίηση.
2. Η θητεία των μελών του Α.Σ.Ε.Π. είναι εξαετής χωρίς δυνατότητα ανανέωσης. Κατ’ εξαίρεση και προκειμένου να διασφαλισθεί η συνέχεια στη λειτουργία του Α.Σ.Ε.Π., είναι δυνατόν να παραταθεί η θητεία με απόφαση της διάσκεψης των Προέδρων της Βουλής μέχρι τρία (3) έτη από τη συμπλήρωσή της και για μία φορά. Η δυνατότητα αυτή μπορεί να αφορά μέχρι το ½ των κενούμενων θέσεων. Ο Πρόεδρος του Α.Σ.Ε.Π. γνωστοποιεί εγγράφως στον Πρόεδρο της Βουλής τα ονόματα των Αντιπροέδρων και των Συμβούλων των οποίων η θητεία λήγει τρεις (3) τουλάχιστον μήνες πριν από τη λήξη της ή εντός δέκα (10) ημερών από τον θάνατο, τη συμπλήρωση ορίου ηλικίας, την παραίτηση ή έκπτωση μέλους. Η αντίστοιχη γνωστοποίηση για τον Πρόεδρο του Α.Σ.Ε.Π. γίνεται από τον Υπουργό Εσωτερικών.
3. Σε περίπτωση θανάτου, συμπλήρωσης ορίου ηλικίας, παραίτησης ή έκπτωσης μέλους του, το Α.Σ.Ε.Π. συνεχίζει να έχει νόμιμη συγκρότηση μέχρι τον διορισμό νέου μέλους για πλήρη θητεία, εφόσον τα λοιπά μέλη επαρκούν για τον σχηματισμό απαρτίας. Εάν πρόκειται για τον Πρόεδρο του Α.Σ.Ε.Π., τα καθήκοντά του ασκούνται από Αντιπρόεδρο κατά σειρά αρχαιότητας ή, σε περίπτωση έλλειψης ή απουσίας ή κωλύματός του, από τον αρχαιότερο Σύμβουλο. Η παραίτηση μέλους του Α.Σ.Ε.Π. θεωρείται ότι έγινε αποδεκτή μετά την πάροδο ενός (1) μηνός από την υποβολή της, εφόσον μέχρι την ημερομηνία αυτή δεν έχει δημοσιευθεί στην Εφημερίδα της Κυβερνήσεως η πράξη αποδοχής της παραίτησης.
4. Η αρχαιότητα των Αντιπροέδρων και των Συμβούλων του Α.Σ.Ε.Π. καθορίζεται από τη χρονολογία έκδοσης της πράξης διορισμού τους. Μεταξύ περισσοτέρων, που διορίζονται με την ίδια πράξη διορισμού, αρχαιότερος θεωρείται αυτός που προηγείται στην πράξη διορισμού. Στην ανωτέρω πράξη τηρείται υποχρεωτικά η σειρά που έχει τεθεί στην, κατά την παρ. 1, απόφαση της Διάσκεψης των Προέδρων της Βουλής. Στην τελευταία αυτή απόφαση της Διάσκεψης των Προέδρων της Βουλής προηγούνται υποχρεωτικά, εφόσον υπάρχουν, δικαστικοί ή εισαγγελικοί λειτουργοί ή νομικοί σύμβουλοι του Κράτους, επίτιμοι ή αποχωρήσαντες/σες, με τη σειρά που καθορίζεται σε κάθε βαθμό από την επετηρίδα τους. Οι επίτιμοι προηγούνται από τους αποχωρήσαντες - ομοιόβαθμους συναδέλφους τους.
Η διάταξη εφαρμόζεται στα εκάστοτε διοριζόμενα μέλη.
5. Οι αποδοχές του Προέδρου, των Αντιπροέδρων και των μελών του Α.Σ.Ε.Π. καθορίζονται σύμφωνα με το άρθρο 13 του ν. 4590/2019 (Α΄ 17).
6. Θέματα που αφορούν πειθαρχικά αδικήματα των μελών του Α.Σ.Ε.Π., πειθαρχικές ποινές, τα όργανα άσκησης της πειθαρχικής δίωξης, τα πειθαρχικά συμβούλια και την εν γένει πειθαρχική διαδικασία, ρυθμίζονται από τον Κανονισμό Λειτουργίας του Α.Σ.Ε.Π.
7. Μέλη του Α.Σ.Ε.Π. που έχουν οριστεί Πρόεδροι ή μέλη επιτροπών που λειτουργούν στο πλαίσιο των αρμοδιοτήτων του Α.Σ.Ε.Π. μπορούν να παραμείνουν μέλη αυτών μέχρι την ολοκλήρωση των εκκρεμών διαδικασιών και μετά την για οποιοδήποτε λόγο λήξη της θητείας τους κατόπιν απόφασης του οργάνου που τους διόρισε.
Άρθρο 45
Όργανα του Α.Σ.Ε.Π.
Τα όργανα του Α.Σ.Ε.Π. είναι τα εξής:
Α) Συλλογικά:
(i) Ολομέλεια, αποτελούμενη από το σύνολο των μελών του Α.Σ.Ε.Π.
(ii) Ελάσσων Ολομέλεια, αποτελούμενη από τους Αντιπροέδρους και τους Προέδρους των Τμημάτων.
(iii) Τμήματα, συγκροτούμενα από συμβούλους του Α.Σ.Ε.Π. Ο αριθμός των τμημάτων, που είναι τουλάχιστον τρία (3), και η τοποθέτηση των συμβούλων σε αυτά καθορίζονται με αποφάσεις του Προέδρου.
Β) Μονομελή:
(i) Πρόεδρος.
(ii) Αντιπρόεδροι.
(iii) Σύμβουλοι.
Τα ζητήματα της λειτουργίας και των αρμοδιοτήτων των οργάνων και τα ειδικότερα ζητήματα της συγκρότησης των συλλογικών οργάνων, κατά το μέτρο που δεν ορίζονται με τον παρόντα νόμο, καθορίζονται από τον Κανονισμό του.
Άρθρο 46
Υπηρεσιακά και Πειθαρχικά Συμβούλια
1. Στο Α.Σ.Ε.Π. λειτουργούν Υπηρεσιακά και Πειθαρχικά Συμβούλια με διετή θητεία. Ειδικότερα:
α) Το Υπηρεσιακό Συμβούλιο των υπαλλήλων της Γραμματείας συγκροτείται με απόφαση του Προέδρου του Α.Σ.Ε.Π. και αποτελείται από:
αα) ένα (1) μέλος του Α.Σ.Ε.Π., ως Πρόεδρο, με τον αναπληρωτή του, που επιλέγονται με κλήρωση, η οποία διεξάγεται από τον Πρόεδρο του Α.Σ.Ε.Π.,
αβ) ένα (1) μέλος άλλης, συνταγματικά κατοχυρωμένης, Αρχής ή Βοηθό Συνήγορο του Πολίτη, που ορίζεται με απόφαση του επικεφαλής της οικείας Αρχής, με τον αναπληρωτή του,
αγ) τον Προϊστάμενο της Γενικής Διεύθυνσης Διοίκησης και Ηλεκτρονικής Διακυβέρνησης του Α.Σ.Ε.Π. με τον αναπληρωτή του,
αδ) δύο (2) αιρετούς εκπροσώπους των υπαλλήλων της Γραμματείας, αναλόγως της σχέσης εργασίας τους, δημοσίου δικαίου ή Ιδιωτικού Δικαίου Αορίστου Χρόνου, με τους αναπληρωτές/τριές τους, ως μέλη, κατά τη σειρά εκλογής τους.
Γραμματέας του Συμβουλίου ορίζεται, με την απόφαση συγκρότησης, υπάλληλος της Γραμματείας του Α.Σ.Ε.Π. κατηγορίας Π.Ε. ή Τ.Ε. ή Δ.Ε. με τον αναπληρωτή του.
β) Το Υπηρεσιακό Συμβούλιο του Ειδικευμένου Επιστημονικού Προσωπικού (Ε.Ε.Π.) του Α.Σ.Ε.Π. συγκροτείται με απόφαση του Προέδρου του και αποτελείται από:
βα) έναν (1) Αντιπρόεδρο του Α.Σ.Ε.Π., ως Πρόεδρο, με τον αναπληρωτή του, που επιλέγονται με κλήρωση, η οποία διεξάγεται από τον Πρόεδρο του Α.Σ.Ε.Π.,
ββ) δύο (2) συμβούλους του Α.Σ.Ε.Π., ως μέλη, με τους αναπληρωτές τους, που επιλέγονται με κλήρωση, η οποία διεξάγεται από τον Πρόεδρο του Α.Σ.Ε.Π., μεταξύ των συμβούλων του Α.Σ.Ε.Π. και
βγ) δύο (2) αιρετούς εκπροσώπους του Ε.Ε.Π. αναλόγως της σχέσης εργασίας τους, δημοσίου δικαίου ή Ιδιωτικού Δικαίου Αορίστου Χρόνου με τους αναπληρωτές τους, ως μέλη, κατά τη σειρά εκλογής τους.
Γραμματέας του Συμβουλίου ορίζεται, με την απόφαση συγκρότησης, υπάλληλος της Γραμματείας του Α.Σ.Ε.Π. κατηγορίας Π.Ε. ή Τ.Ε. ή Δ.Ε. με τον αναπληρωτή του.
γ. Το Πειθαρχικό Συμβούλιο για τους υπαλλήλους της Γραμματείας συγκροτείται με απόφαση του Προέδρου και αποτελείται από:
γα) τον αρχαιότερο κατά σειρά Αντιπρόεδρο του Α.Σ.Ε.Π. ως Πρόεδρο, με τον αναπληρωτή του,
γβ) έναν/μία (1) Πάρεδρο του Νομικού Συμβουλίου του Κράτους τον αναπληρωτή του, που υποδεικνύονται από τον Πρόεδρο του Νομικού Συμβουλίου του Κράτους, με,
γγ) ένα (1) μέλος άλλης, συνταγματικά κατοχυρωμένης, Αρχής ή Βοηθό Συνήγορο του Πολίτη, που ορίζεται με απόφαση του επικεφαλής της οικείας Αρχής, με τον αναπληρωτή του,
γδ) δύο (2) αιρετούς εκπροσώπους των υπαλλήλων της Γραμματείας, αναλόγως της σχέσης εργασίας τους, δημοσίου δικαίου ή Ιδιωτικού Δικαίου Αορίστου Χρόνου, με τους αναπληρωτές τους κατά τη σειρά εκλογής τους, οι οποίοι είναι μέλη του Υπηρεσιακού Συμβουλίου, στο οποίο υπάγεται ο διωκόμενος υπάλληλος.
Γραμματέας του Συμβουλίου ορίζεται με την απόφαση συγκρότησης υπάλληλος της Γραμματείας του Α.Σ.Ε.Π. κατηγορίας Π.Ε. ή Τ.Ε. ή Δ.Ε. με τον αναπληρωτή του.
δ) Το Πειθαρχικό Συμβούλιο για τo Ειδικευμένο Επιστημονικό Προσωπικό (Ε.Ε.Π.) του Α.Σ.Ε.Π. συγκροτείται με απόφαση του Προέδρου και αποτελείται από:
δα) τον αρχαιότερο κατά σειρά Αντιπρόεδρο του Α.Σ.Ε.Π. ως Πρόεδρο, με τον αναπληρωτή του,
δβ) έναν/μία (1) Πάρεδρο του Νομικού Συμβουλίου του Κράτους, με τον αναπληρωτή του, οι οποίοι υποδεικνύονται από τον/την Πρόεδρο του Νομικού Συμβουλίου του Κράτους,
δγ) ένα μέλος άλλης, συνταγματικά κατοχυρωμένης, Αρχής ή Βοηθό Συνήγορο του Πολίτη που ορίζεται με απόφαση του επικεφαλής της οικείας Αρχής, με τον αναπληρωτή του,
δδ) δύο (2) αιρετούς εκπροσώπους του Ε.Ε.Π. αναλόγως της σχέσης εργασίας τους, δημοσίου δικαίου ή Ιδιωτικού Δικαίου Αορίστου Χρόνου με τους αναπληρωτές τους, κατά τη σειρά εκλογής τους, οι οποίοι είναι μέλη του Υπηρεσιακού Συμβουλίου, στο οποίο υπάγεται ο διωκόμενος υπάλληλος.
Γραμματέας του Συμβουλίου ορίζεται, με την απόφαση συγκρότησης, υπάλληλος της Γραμματείας του Α.Σ.Ε.Π. κατηγορίας Π.Ε. ή Τ.Ε. ή Δ.Ε. με τον αναπληρωτή του.
Κατά τα λοιπά και για όλα τα ως άνω υπηρεσιακά και πειθαρχικά συμβούλια εφαρμόζονται αναλόγως οι διατάξεις του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.
2. Για τη σύσταση του Δευτεροβάθμιου Πειθαρχικού Συμβουλίου για το προσωπικό της Γραμματείας και το Ε.Ε.Π., ισχύει η παρ. 3 του άρθρου 4 του ν. 3051/2002 (Α΄ 220).
3. Για την επιλογή των Προϊσταμένων των Γενικών Διευθύνσεων, των Διευθύνσεων, των Τμημάτων ή αντίστοιχου επιπέδου οργανικής μονάδας Τμημάτων ή των αυτοτελών υπηρεσιών της Γραμματείας του Α.Σ.Ε.Π. εφαρμόζονται οι διατάξεις του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. Για τις θέσεις των Προϊσταμένων Γενικών Διευθύνσεων της Γραμματείας, επιλέγονται υπάλληλοι του Α.Σ.Ε.Π. με τα προσόντα που καθορίζονται στον ως άνω Κώδικα και την οικεία προκήρυξη.
4. Τα Συμβούλια Επιλογής Προϊσταμένων των οργανικών μονάδων της Γραμματείας συγκροτούνται με απόφαση του Προέδρου του Α.Σ.Ε.Π., ως κάτωθι:
α. Το Συμβούλιο για την επιλογή Προϊσταμένων επιπέδου Γενικής Διεύθυνσης της Γραμματείας αποτελείται από τα μέλη της Ελάσσονος Ολομέλειας του Α.Σ.Ε.Π.
Πρόεδρος του Συμβουλίου ορίζεται ο αρχαιότερος κατά σειρά Αντιπρόεδρος του Α.Σ.Ε.Π.
Γραμματέας του Συμβουλίου ορίζεται με την απόφαση συγκρότησης υπάλληλος της Γραμματείας του Α.Σ.Ε.Π. κατηγορίας Π.Ε. ή Τ.Ε. ή Δ.Ε. με τον αναπληρωτή του.
β. Το Συμβούλιο: α) για την επιλογή Προϊσταμένων Διεύθυνσης και β) για τη διεξαγωγή δομημένων συνεντεύξεων για την επιλογή των Προϊσταμένων Τμήματος ή αντίστοιχου επιπέδου οργανικής μονάδας ή αυτοτελών υπηρεσιών της Γραμματείας, αποτελείται από:
βα) δύο (2) Αντιπροέδρους του Α.Σ.Ε.Π. με τους αναπληρωτές/ριές τους,
ββ) τον Πρόεδρο του Υπηρεσιακού Συμβουλίου της Γραμματείας του Α.Σ.Ε.Π. με τον αναπληρωτή του,
βγ) ένα (1) μέλος άλλης, συνταγματικά κατοχυρωμένης, Αρχής ή Βοηθό Συνήγορο του Πολίτη, που ορίζεται με απόφαση του επικεφαλής της οικείας Αρχής, με τον αναπληρωτή του,
βδ) έναν (1) Προϊστάμενο Γενικής Διεύθυνσης του Α.Σ.Ε.Π. στην αρμοδιότητα του οποίου υπάγεται η Διεύθυνση ή το Τμήμα ή αντίστοιχου επιπέδου οργανική μονάδα και για την περίπτωση Αυτοτελούς Υπηρεσίας από τον Προϊστάμενο της Γενικής Διεύθυνσης Διοίκησης και Ηλεκτρονικής Διακυβέρνησης του Α.Σ.Ε.Π. με τον αναπληρωτή τους έτερο Προϊστάμενο Γενικής Διεύθυνσης του Α.Σ.Ε.Π.
Πρόεδρος του Συμβουλίου ορίζεται ο αρχαιότερος κατά σειρά Αντιπρόεδρος του Α.Σ.Ε.Π.
Γραμματέας του Συμβουλίου ορίζεται, με την απόφαση συγκρότησης, υπάλληλος της Γραμματείας του Α.Σ.Ε.Π. κατηγορίας Π.Ε. ή Τ.Ε. ή Δ.Ε. με τον αναπληρωτή του.
γ. Το Συμβούλιο για την επιλογή Προϊσταμένων Τμήματος ή αντίστοιχου επιπέδου οργανικής μονάδας Τμημάτων ή αυτοτελών υπηρεσιών της Γραμματείας του Α.Σ.Ε.Π. είναι το Υπηρεσιακό Συμβούλιο των υπαλλήλων της Γραμματείας, ως ισχύει με την απόφαση συγκρότησής του από τον Πρόεδρο του Α.Σ.Ε.Π.
Άρθρο 47
Αρμοδιότητες Προέδρου - Αναπλήρωση
1. Στον Πρόεδρο του Α.Σ.Ε.Π. ανήκει η ευθύνη της λειτουργίας του, σύμφωνα με τον νόμο, τις κανονιστικές και άλλες αποφάσεις της Ολομέλειας. Ο Πρόεδρος του Α.Σ.Ε.Π. ασκεί όλες τις προς τούτο αρμοδιότητες και ιδίως:
α. παρακολουθεί την εκτέλεση των αποφάσεων, οδηγιών και οποιωνδήποτε άλλων πράξεων του Α.Σ.Ε.Π. και ενημερώνει την Ολομέλεια,
β. εκδίδει τις προκηρύξεις του Α.Σ.Ε.Π.,
γ. συντονίζει και κατευθύνει τις υπηρεσίες του Α.Σ.Ε.Π.,
δ. συγκροτεί τις κάθε είδους επιτροπές και ομάδες έργου του Α.Σ.Ε.Π. εκτός από αυτές των οποίων η συγκρότηση ανατίθεται ρητά σε άλλα όργανα από τον νόμο ή τον Κανονισμό Λειτουργίας του Α.Σ.Ε.Π.,
ε. καλεί εκπροσώπους των φορέων της παρ. 1 του άρθρου 2 για την παροχή οδηγιών προς τήρηση ενιαίων αρχών στα θέματα αρμοδιότητας του Α.Σ.Ε.Π.,
στ. υποβάλλει στον Πρόεδρο της Βουλής την κατά το άρθρο 53 ετήσια έκθεση,
ζ. κοινοποιεί στον Πρωθυπουργό και στον Υπουργό Εσωτερικών την ως άνω έκθεση μετά από την υποβολή της στον Πρόεδρο της Βουλής,
η. είναι ο διοικητικός Προϊστάμενος του προσωπικού του Α.Σ.Ε.Π. και ασκεί την επ’ αυτού πειθαρχική εξουσία,
θ. εκπροσωπεί το Α.Σ.Ε.Π. δικαστικώς και εξωδίκως,
ι. ασκεί τις αρμοδιότητες που δεν ανατίθενται ρητά σε άλλα όργανα του Α.Σ.Ε.Π.
2. Τον Πρόεδρο, όταν ελλείπει ή απουσιάζει ή κωλύεται, αναπληρώνει Αντιπρόεδρος κατά σειρά αρχαιότητας. Σε περίπτωση έλλειψης ή απουσίας ή κωλύματός του Αντιπροέδρου, τον αναπληρώνει ο αρχαιότερος Σύμβουλος.
3. Ο Πρόεδρος του Α.Σ.Ε.Π. με απόφασή του, που αναρτάται στον διαδικτυακό τόπο που αυτό διατηρεί κατά το άρθρο 77 του ν. 4727/2020 (Α΄ 184) μπορεί να εξουσιοδοτεί μέλη, Συμβούλους - Επιθεωρητές ή Προϊσταμένους υπηρεσιών του Α.Σ.Ε.Π. να υπογράφουν «με εντολή Προέδρου» έγγραφα, εντάλματα πληρωμής ή άλλες πράξεις και να αναθέτει σε μέλη του Α.Σ.Ε.Π. ειδικά καθήκοντα ή την εποπτεία συγκεκριμένων θεμάτων ή δραστηριοτήτων που δεν ανάγονται στην αρμοδιότητα άλλου οργάνου του Α.Σ.Ε.Π.
Άρθρο 48
Κανονισμός Λειτουργίας του 
Ανώτατου Συμβουλίου Επιλογής Προσωπικού
1. Η λειτουργία του Α.Σ.Ε.Π. ρυθμίζεται από Κανονισμό Λειτουργίας. Για θέματα που δεν ρυθμίζονται από τον Κανονισμό Λειτουργίας, εφαρμόζεται ο Κώδικας Διοικητικής Διαδικασίας.
2. Με τον Κανονισμό Λειτουργίας:
α) καθορίζεται κάθε ζήτημα σχετικό με τη λειτουργία των συλλογικών και μονομελών οργάνων του Α.Σ.Ε.Π., ιδίως η συγκρότηση των Τμημάτων, της Ολομέλειας και των Ελασσόνων συνθέσεών της, ο τρόπος λήψης των αποφάσεων, τα ζητήματα της απαρτίας τους, ο χρόνος ολοκλήρωσης των υποθέσεων αρμοδιότητάς τους και κάθε άλλο θέμα σχετικό με την εφαρμογή του παρόντος,
β) κατανέμονται οι αρμοδιότητες του Α.Σ.Ε.Π. στην Ολομέλεια, στις Ελάσσονες συνθέσεις της, στα Τμήματα και στις Μονομελείς συνθέσεις. Σε κάθε περίπτωση, ο Πρόεδρος του Α.Σ.Ε.Π. μπορεί να αναθέσει τον χειρισμό υπόθεσης σε άλλο Τμήμα από εκείνο στο οποίο υπάγεται, κατά τις διατάξεις του Κανονισμού, προκειμένου να επιτευχθεί ταχύτερη διεκπεραίωση της υπόθεσης ή να αποφευχθεί επιβάρυνση του κατ’ αρχήν αρμόδιου Τμήματος,
γ) καθορίζεται η αρμοδιότητα των μονομελών συνθέσεων που περιλαμβάνει, κατ’ ελάχιστον, στις προσλήψεις προσωπικού του άρθρου 37, από τους φορείς της παρ. 1 του άρθρου 2 και του επικουρικού προσωπικού των παρ. 2-7 του άρθρου 10 του ν. 3329/2005 (Α΄ 81), καθώς και σε αναπληρώσεις του μόνιμου προσωπικού και προσωπικού με σύμβαση εργασίας Ιδιωτικού Δικαίου Αορίστου Χρόνου,
δ) καθορίζονται οι αρμοδιότητες του αποκεντρωμένου μονομελούς τμήματος του Α.Σ.Ε.Π. που λειτουργεί στη Θεσσαλονίκη, οι οποίες κατ’ ελάχιστον περιλαμβάνουν τον έλεγχο των διαδικασιών πρόσληψης προσωπικού με σύμβαση εργασίας Ιδιωτικού Δικαίου Ορισμένου Χρόνου, κατά τα άρθρα 36 και 37 ή κατ’ άλλες ειδικές διατάξεις,
ε) καθορίζονται τα όργανα και ο τρόπος αξιολόγησης του Ειδικευμένου Επιστημονικού Προσωπικού,
στ) καθορίζονται πειθαρχικά αδικήματα των μελών του Α.Σ.Ε.Π., πειθαρχικές ποινές, τα όργανα άσκησης της πειθαρχικής αγωγής, τα πειθαρχικά συμβούλια και η εν γένει πειθαρχική διαδικασία.
Άρθρο 49
Λειτουργία
1. Οι αρμοδιότητες του Α.Σ.Ε.Π. κατανέμονται στην Ολομέλεια, σε Ελάσσονες συνθέσεις της Ολομέλειας, σε τμήματα και σε μονομελείς συνθέσεις. Οι αποφάσεις της Ολομέλειας και της Ελάσσονος Ολομέλειας είναι υποχρεωτικές για τα μέλη του Α.Σ.Ε.Π. Η τοποθέτηση των Αντιπροέδρων και των Συμβούλων στις Ελάσσονες συνθέσεις της Ολομέλειας, στα τμήματα και τις μονομελείς συνθέσεις γίνεται με απόφαση του Προέδρου του Α.Σ.Ε.Π. Σε κάθε περίπτωση, στις Ελάσσονες συνθέσεις της Ολομέλειας τοποθετούνται ως μέλη όλοι οι Αντιπρόεδροι του Α.Σ.Ε.Π.
2. Στο Α.Σ.Ε.Π. συστήνονται τρία (3) τουλάχιστον Τμήματα, τα οποία συνεδριάζουν με τριμελείς συνθέσεις. Με απόφαση του Προέδρου μπορούν να συμμετέχουν σε Τμήματα του Α.Σ.Ε.Π. Αντιπρόεδροι για την ταχύτερη διεκπεραίωση των υποθέσεων. Ειδικότερα, εάν η σύνθεση του Τμήματος είναι ελλιπής, για τη συγκρότηση νόμιμης σύνθεσης μετέχει εκτάκτως Αντιπρόεδρος, ανεξαρτήτως σειράς αρχαιότητας, ως Προεδρεύων, μαζί με μέλη του Τμήματος.
Άρθρο 50
Οργάνωση - Προσωπικό
1. Το προσωπικό που υπηρετεί στο Α.Σ.Ε.Π. διακρίνεται στο προσωπικό της Γραμματείας και το Ειδικευμένο Επιστημονικό Προσωπικό. Το προσωπικό αυτό προσλαμβάνεται με σχέση εργασίας δημοσίου δικαίου ή Ιδιωτικού Δικαίου Αορίστου Χρόνου, σε θέσεις που προβλέπονται στις οικείες οργανικές του διατάξεις και επιλέγεται σύμφωνα με τις διατάξεις του παρόντος. Με την προκήρυξη πλήρωσης θέσεων δύναται να εξειδικεύονται τα προσόντα διορισμού ή πρόσληψης, ανάλογα με τις ανάγκες του Α.Σ.Ε.Π.
2. Η Γραμματεία του Α.Σ.Ε.Π. παρέχει τις απαιτούμενες υπηρεσίες διοικητικής και μηχανογραφικής υποστήριξης.
3. Το Ειδικευμένο Επιστημονικό Προσωπικό (Ε.Ε.Π.) επικουρεί επιστημονικά τα μέλη του Α.Σ.Ε.Π. στην εκπλήρωση της αποστολής του σύμφωνα με τις κατευθύνσεις του Πρόεδρου του Α.Σ.Ε.Π. Για την υπηρεσιακή κατάσταση του Ειδικευμένου Επιστημονικού Προσωπικού εφαρμόζονται αναλόγως οι διατάξεις του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.
4. Κατά παρέκκλιση κάθε άλλης, γενικής ή ειδικής, διάταξης, το Α.Σ.Ε.Π. για την κάλυψη των έκτακτων υπηρεσιακών αναγκών του δύναται να στελεχωθεί με αποσπάσεις μόνιμων ή με σύμβαση εργασίας Ιδιωτικού Δικαίου Αορίστου Χρόνου υπαλλήλων από φορείς της Γενικής Κυβέρνησης του άρθρου 14 του ν. 4270/2014 (Α΄ 143). Η διάρκεια των αποσπάσεων ανέρχεται σε δύο (2) έτη με δυνατότητα ανανέωσης για δύο (2) επιπλέον έτη. Η απόσπαση διενεργείται, χωρίς να απαιτείται γνώμη των οικείων Υπηρεσιακών Συμβουλίων ή των οργάνων που εξομοιούνται με αυτά, με κοινή απόφαση του Προέδρου του Α.Σ.Ε.Π. και του αρμόδιου κατά περίπτωση, για τον διορισμό ή την πρόσληψη, οργάνου του φορέα προέλευσης. Για τις αποσπάσεις υπαλλήλων Ο.Τ.Α. α΄ και β΄ βαθμού απαιτείται η προηγούμενη σύμφωνη γνώμη του αρμόδιου για τον διορισμό οργάνου του φορέα προέλευσης.
5. Η παρ. 4 του άρθρου 3 εφαρμόζεται αναλόγως στο σύνολο του προσωπικού που υπηρετεί στο Α.Σ.Ε.Π., καθώς και στα μέλη των επιτροπών που συγκροτεί το Α.Σ.Ε.Π.
Άρθρο 51
Γραφείο Επιθεώρησης
1. Στο Α.Σ.Ε.Π. λειτουργεί Γραφείο Επιθεώρησης, που είναι αρμόδιο για:
α) τον έλεγχο, σύμφωνα με την παρ. 4 του παρόντος, των διορισμών ή προσλήψεων του προσωπικού, που υπάγονται στον παρόντα νόμο,
β) τον έλεγχο της τήρησης των περιορισμών του παρόντος ως προς την επιτρεπόμενη διάρκεια της απασχόλησης του προσωπικού της παρ. 2 του άρθρου 103 του Συντάγματος,
γ) τον έλεγχο της τήρησης των διαδικασιών πρόσληψης προσωπικού για κάλυψη απρόβλεπτων και επειγουσών αναγκών, καθώς και παροδικής φύσεως αναγκών και γενικώς των διατάξεων που ρυθμίζουν την απασχόληση του προσωπικού αυτού,
δ) τη διενέργεια ερευνών και ελέγχων της τήρησης των διατάξεων και κανονισμών που διέπουν τις διαδικασίες πλήρωσης θέσεων,
ε) τη διενέργεια δειγματοληπτικού ή κατόπιν καταγγελίας ελέγχου προσλήψεων εκπαιδευτικού ή διδακτικού προσωπικού των Οργανισμών Τοπικής Αυτοδιοίκησης πρώτου και δεύτερου βαθμού και των πάσης φύσεως επιχειρήσεών τους.
2. Για θέματα προσλήψεων που υπάγονται στον έλεγχο του Α.Σ.Ε.Π. δεν έχει αρμοδιότητα η Εθνική Αρχή Διαφάνειας (ΕΑΔ).
3. Στο Γραφείο Επιθεώρησης τοποθετούνται με απόφαση του Προέδρου του Α.Σ.Ε.Π. ως Επιθεωρητές τρεις (3) ή περισσότεροι από τους Συμβούλους, με ετήσια θητεία δυνάμενη να ανανεώνεται, καθώς και το αναγκαίο διοικητικό προσωπικό. Σε κάθε Σύμβουλο - Επιθεωρητή μπορεί να τοποθετείται, με απόφαση του Προέδρου του Α.Σ.Ε.Π., Βοηθός Επιθεωρητής από το Ειδικευμένο Επιστημονικό Προσωπικό ή το Προσωπικό της Γραμματείας, που υπηρετεί στο Α.Σ.Ε.Π. Οι Βοηθοί Επιθεωρητών επικουρούν τους Συμβούλους - Επιθεωρητές στο έργο τους.
4. Ο Πρόεδρος του Α.Σ.Ε.Π., αυτεπαγγέλτως ή κατόπιν καταγγελίας ή συνεκτιμώντας αιτήματα των υπουργών και των επικεφαλής των φορέων, η πλήρωση των θέσεων του προσωπικού των οποίων υπάγεται στην αρμοδιότητα του Α.Σ.Ε.Π., δίνει έγγραφη εντολή για τη διενέργεια επιθεώρησης - ελέγχου στους Συμβούλους - Επιθεωρητές, σύμφωνα με όσα προβλέπονται στις περ. α΄ έως και ε΄ της παρ. 1.
5. Οι Σύμβουλοι - Επιθεωρητές, κατά την άσκηση του έργου τους, έχουν την ιδιότητα του ανακριτικού υπαλλήλου της παρ. 1 του άρθρου 31 του Κώδικα Ποινικής Δικονομίας. Στο πλαίσιο της άσκησης των καθηκόντων τους και για την εκπλήρωση του έργου τους δύνανται να:
α) επισκέπτονται, με ή χωρίς προειδοποίηση, τους ελεγχόμενους φορείς ή οποιονδήποτε εμπλεκόμενο φορέα που εμπίπτει στην αρμοδιότητα του Α.Σ.Ε.Π.,
β) μελετούν επί τόπου την εξεταζόμενη υπόθεση, ενεργούν αυτοψίες και εξετάζουν οποιοδήποτε πρόσωπο, που μπορεί να εισφέρει στοιχεία στον διενεργούμενο έλεγχο,
γ) έχουν δικαίωμα πρόσβασης στους φακέλους. συμπεριλαμβανομένων και των απόρρητων, εκτός εάν πρόκειται για ζητήματα που ανάγονται στην άσκηση εξωτερικής πολιτικής, την εθνική άμυνα και την κρατική ασφάλεια,
δ) ζητούν πληροφορίες και στοιχεία εγγράφως από τους αρμόδιους υπαλλήλους των δημόσιων και ιδιωτικών φορέων που εμπλέκονται στην εξεταζόμενη υπόθεση.
Στην έγγραφη εντολή αναφέρονται οι διατάξεις της κείμενης νομοθεσίας, οι οποίες θεμελιώνουν το αίτημα, ο σκοπός του αιτήματος, η προθεσμία που τάσσεται για την παροχή των πληροφοριών, η οποία δεν μπορεί να είναι βραχύτερη των πέντε (5) ημερών, καθώς και οι κυρώσεις, οι οποίες προβλέπονται σε περίπτωση μη συμμόρφωσης προς την υποχρέωση παροχής πληροφοριών. Εκείνοι, στους οποίους απευθύνεται το έγγραφο υποχρεούνται σε άμεση, πλήρη, εμπρόθεσμη και ακριβή παροχή των πληροφοριών που ζητούνται. Η μη χορήγηση των παραπάνω πληροφοριών ή στοιχείων, η απόκρυψη στοιχείων ή πληροφοριών, καθώς επίσης η χορήγηση εν γνώσει ανακριβών στοιχείων και γενικά η παρακώλυση και παραπλάνηση του έργου των Συμβούλων - Επιθεωρητών του Α.Σ.Ε.Π. συνιστά αυτοτελές πειθαρχικό παράπτωμα για το οποίο μπορεί να επιβληθεί μία από τις ποινές που προβλέπονται στις περ. γ΄ έως και στ΄ της παρ. 1 του άρθρου 109 του Υπαλληλικού Κώδικα.
6. Μετά το πέρας της επιθεώρησης - ελέγχου, οι Σύμβουλοι - Επιθεωρητές καταρτίζουν έκθεση επιθεώρησης - ελέγχου, στην οποία εκθέτουν τις διαπιστώσεις και τα συμπεράσματα του ελέγχου και προτείνουν λύσεις ή διατυπώνουν βελτιωτικές προτάσεις. Η έκθεση επιθεώρησης - ελέγχου υποβάλλεται στον Πρόεδρο του Α.Σ.Ε.Π. Η έκθεση επιθεώρησης - ελέγχου γνωστοποιείται από τον Πρόεδρο του Α.Σ.Ε.Π. στους καθ’ ύλην αρμόδιους υπουργούς και στους φορείς που διενεργήθηκε η επιθεώρηση - έλεγχος.
7. Αν κατά την κρίση του Συμβούλου - Επιθεωρητή διαπιστώνονται παραβάσεις, που ενδεχομένως συνιστούν ποινικό ή πειθαρχικό αδίκημα, αυτές καταχωρίζονται σε ειδικό κεφάλαιο της έκθεσης επιθεώρησης - ελέγχου. Η διαπίστωση πειθαρχικών παραπτωμάτων δεσμεύει τα αρμόδια όργανα των φορέων για την άσκηση της πειθαρχικής δίωξης.
8. Εάν από τους ως άνω ελέγχους διαπιστωθεί ότι δεν συντρέχουν οι προϋποθέσεις διορισμού ή πρόσληψης, ή δεν αποδεικνύονται τα κριτήρια βάσει των οποίων έγινε κατάταξη σε σειρά διορισμού ή πρόσληψης, ή απασχολείται προσωπικό κατά παράβαση των οικείων ανά περίπτωση διατάξεων, ο διορισμός ανακαλείται υποχρεωτικά ή η σχετική σύμβαση καταγγέλλεται, με απόφαση του αρμόδιου οργάνου. Σε περίπτωση που διαπιστωθεί ότι απασχολείται ή απασχολήθηκε προσωπικό, κατά παράβαση των οικείων διατάξεων, γίνεται καταλογισμός του συνόλου των αποδοχών που καταβλήθηκαν στο παρανόμως απασχολούμενο ή απασχοληθέν προσωπικό. Τα αρμόδια όργανα για την εκκαθάριση των αποδοχών υποχρεούνται να παύσουν την καταβολή αποδοχών σε προσωπικό που απασχολείται κατά παράβαση των οικείων διατάξεων, άλλως καταλογίζονται και σε αυτά οι αποδοχές που καταβλήθηκαν. Αρμόδιο για τον καταλογισμό όργανο, βάσει της έκθεσης του Συμβούλου - Επιθεωρητή του Α.Σ.Ε.Π., είναι ο διατάκτης του φορέα στον οποίο έγινε ο παράνομος διορισμός ή η παράνομη πρόσληψη. Ο καταλογισμός γίνεται εις ολόκληρον εις βάρος των, κατά την έκθεση του Συμβούλου - Επιθεωρητή του Α.Σ.Ε.Π., υπευθύνων για τους παράνομους διορισμούς ή προσλήψεις και εις βάρος των λαβόντων, εφόσον διαπιστωθεί ότι από δόλο ή βαρεία αμέλεια συνέπραξαν στον μη νόμιμο διορισμό ή πρόσληψή τους. Τα ποσά των καταλογισμών παρακρατούνται από τις μηνιαίες αποδοχές των βαρυνομένων με αυτούς, σε ποσοστό όχι μείζον του μισού των αποδοχών αυτών, μέχρις ότου συμπληρωθεί το ποσό του καταλογισμού. Η πράξη καταλογισμού κοινοποιείται υποχρεωτικώς στο Α.Σ.Ε.Π. από το αρμόδιο για την έκδοσή της όργανο. Οι ανωτέρω καταλογιστικές αποφάσεις προσβάλλονται με έφεση ενώπιον του Ελεγκτικού Συνεδρίου. Όταν το καταλογιστέο όργανο είναι περιφερειάρχης ή δήμαρχος ή άλλο αιρετό μέλος του περιφερειακού συμβουλίου ή Πρόεδρος ή μέλος διοικητικού συμβουλίου, συνδέσμου Ο.Τ.Α. πρώτου ή δεύτερου βαθμού ή Πρόεδρος ή μέλος διοικητικού συμβουλίου δημοτικής ή κοινοτικής επιχείρησης ή επιχείρησης περιφερειακής αυτοδιοίκησης ή Πρόεδρος ή μέλος διοικητικού συμβουλίου νομικού προσώπου δημοσίου δικαίου ή ιδρύματος Ο.Τ.Α. πρώτου ή δεύτερου βαθμού, τον καταλογισμό ενεργεί ο/η αρμόδιος κατά τόπο Ελεγκτής/τρια Νομιμότητας Ο.Τ.Α. και μέχρι ορισμού αυτού ο Συντονιστής της οικείας Αποκεντρωμένης Διοίκησης.
9. Προϊστάμενοι φορέων ή άλλα αρμόδια όργανα που ενεργούν κατά παράβαση των οικείων διατάξεων διώκονται για παράβαση καθήκοντος σύμφωνα με το άρθρο 259 του Ποινικού Κώδικα αυτεπαγγέλτως και παραπέμπονται υποχρεωτικά στην αρμόδια πειθαρχική διαδικασία.
10. Οι οικείοι φορείς υποχρεούνται, το βραδύτερο εντός διμήνου, από τη λήψη της έκθεσης επιθεώρησης - ελέγχου, να αναφέρουν στον Πρόεδρο του Α.Σ.Ε.Π. και τον Υπουργό Εσωτερικών τις ενέργειες στις οποίες προέβησαν, προς συμμόρφωση με την έκθεση επιθεώρησης - ελέγχου.
Άρθρο 52
Συντάξιμη υπηρεσία 
και ασφαλιστικό καθεστώς
1. Αναγνωρίζεται ως πραγματική συντάξιμη δημόσια υπηρεσία το χρονικό διάστημα που υπηρετούν τα μέλη Α.Σ.Ε.Π., σύμφωνα με τις εκάστοτε ισχύουσες διατάξεις. Ομοίως ρυθμίζεται και το ασφαλιστικό καθεστώς των μελών του Α.Σ.Ε.Π.
2. Για τα μέλη του Α.Σ.Ε.Π. που λαμβάνουν σύνταξη και εξακολουθούν να καταβάλλουν εισφορές, σύμφωνα με το άρθρο 27 του ν. 4670/2020 (Α΄ 43), το χρονικό διάστημα που υπηρέτησαν ως μέλη του προσμετράται στη συνολική συντάξιμη υπηρεσία τους, μετά από την αποχώρησή τους από το Α.Σ.Ε.Π.
Άρθρο 53
Ετήσια Έκθεση
1. Το Α.Σ.Ε.Π. υποβάλλει, κατά τα οριζόμενα στην παρ. 1 του άρθρου 47 και σύμφωνα με τον Κανονισμό της Βουλής έως την 30ή Απριλίου κάθε έτους έκθεση πεπραγμένων για το έργο του κατά το προηγούμενο έτος στον Πρόεδρο της Βουλής, η οποία δημοσιεύεται στην Εφημερίδα της Κυβερνήσεως.
2. Η έκθεση αφορά στις εργασίες του, με γενικές και ειδικές παρατηρήσεις στα αντικείμενα της αρμοδιότητάς του και ειδικότερα στον αριθμό των θέσεων που προκηρύχθηκαν και των διοριστέων/προσληπτέων κατά το προηγούμενο έτος, στις διαδικασίες που ακολουθήθηκαν, στα προβλήματα που διαπιστώθηκαν, στην αποτελεσματικότητα των διαδικασιών και στο συνολικό τους κόστος, καθώς και προτάσεις.
Άρθρο 54
Δαπάνες διαδικασιών πρόσληψης
1. Οι δαπάνες διεξαγωγής των διαδικασιών του παρόντος νόμου για την πλήρωση θέσεων ή την πρόσληψη προσωπικού των φορέων της Γενικής Κυβέρνησης καταβάλλονται από τον προϋπολογισμό του Α.Σ.Ε.Π.
2. Οι δαπάνες διεξαγωγής των διαδικασιών του παρόντος νόμου για την πλήρωση θέσεων ή την πρόσληψη προσωπικού των φορέων εκτός Γενικής Κυβέρνησης βαρύνουν τους φορείς υπέρ των οποίων εκδίδονται οι προκηρύξεις. Οι φορείς αναλαμβάνουν ρητά την κάλυψη των σχετικών δαπανών κατά τη διαδικασία έκδοσης των προκηρύξεων.
3. Μετά από την ολοκλήρωση της διαδικασίας υποβολής των αιτήσεων των συμμετεχόντων της οικείας προκήρυξης, και μετά από αίτημα του Προέδρου του Α.Σ.Ε.Π., οι φορείς της παρ. 2 μεταφέρουν το τριάντα τοις εκατό (30%) τουλάχιστον των αναγκαίων πιστώσεων για τη διεξαγωγή των διαδικασιών του κάθε διαγωνισμού. Η οριστικοποίηση του ποσού που βαρύνει τον εκάστοτε φορέα πραγματοποιείται με την έκδοση των οριστικών αποτελεσμάτων και το υπολειπόμενο ποσό μεταφέρεται, μετά από αίτημα του Προέδρου του Α.Σ.Ε.Π. που απευθύνεται στον οικείο φορέα. Τα ανωτέρω ποσά κατατίθενται στον κρατικό προϋπολογισμό και ακολούθως εγγράφεται ισόποση πίστωση στον προϋπολογισμό εξόδων του Α.Σ.Ε.Π. - Ειδικός Φορέας 1007-801-0000000 και στον ΑΛΕ 2120207001.
4. Τον προϋπολογισμό του Α.Σ.Ε.Π. εισηγείται ο Υπουργός Εσωτερικών.
Άρθρο 55
Υποχρεώσεις υπηρεσιών - λοιπών φορέων
Οι φορείς της παρ. 1 του άρθρου 2, καθώς και λοιπές υπηρεσίες και ιδιωτικοί φορείς, οφείλουν να συνεργάζονται με το Α.Σ.Ε.Π. για την παροχή στοιχείων, πληροφοριών ή εγγράφων, τα οποία ζητούνται από το Α.Σ.Ε.Π. για την άσκηση των αρμοδιοτήτων του και την εκπλήρωση της αποστολής του. Το Α.Σ.Ε.Π. μπορεί να επικοινωνεί με χρήση τεχνολογιών πληροφορικής και επικοινωνιών με τους εν λόγω φορείς, προκειμένου να αναζητά τα ανωτέρω στοιχεία, πληροφορίες, έγγραφα, που βρίσκονται στην κατοχή των φορέων αυτών, και επικαλούνται ενώπιον του Α.Σ.Ε.Π. οι συμμετέχοντες, καθώς και οι εγγεγραμμένοι χρήστες των ηλεκτρονικών υπηρεσιών του, σύμφωνα με όσα ορίζονται στο άρθρο 56. Η παροχή των στοιχείων, πληροφοριών ή εγγράφων στον Α.Σ.Ε.Π. με τη χρήση διαδικτυακών υπηρεσιών διενεργείται σύμφωνα με τα οριζόμενα στο άρθρο 47 του ν. 4623/2019 (Α΄ 134). Οι φορείς που διαθέτουν τα στοιχεία/έγγραφα αυτά οφείλουν σε κάθε περίπτωση να επιβεβαιώνουν την ακρίβεια και τη γνησιότητά τους.
Άρθρο 56
Τήρηση αρχείου/μητρώου - 
Ηλεκτρονικές υπηρεσίες - 
Θέματα ανάρτησης στο Διαύγεια
1. Στο Α.Σ.Ε.Π. τηρείται αρχείο, ανά διαδικασία ή/και ανά συμμετέχοντα, σε ηλεκτρονική ή/και έντυπη μορφή, σύμφωνα με όσα προβλέπονται στις παρ. 2 έως 10, με τα στοιχεία και τυχόν σχετικά δικαιολογητικά των συμμετεχόντων στις διαδικασίες αρμοδιότητάς του. Ειδικότερες διατάξεις, που αφορούν στην καταστροφή τετραδίων και απαντητικών φύλλων συμμετεχόντων σε γραπτούς διαγωνισμούς του Α.Σ.Ε.Π., εξακολουθούν να ισχύουν.
2. Το Α.Σ.Ε.Π. τηρεί ηλεκτρονικό αρχείο υποψηφίων (στο εξής αποκαλούμενων «μητρώο εγγεγραμμένων χρηστών») με τα στοιχεία και τα δικαιολογητικά εκείνων που ανταποκρίνονται σε σχετική πρόσκλησή του για ηλεκτρονική καταχώριση των στοιχείων τους ή/και των δικαιολογητικών τους, με αποκλειστικό σκοπό την επεξεργασία αυτών για κάθε είδους μελλοντικές διαδικασίες επιλογής μέσω Α.Σ.Ε.Π., στις οποίες οι εν λόγω εγγεγραμμένοι χρήστες ενδεχομένως υποβάλουν αίτηση συμμετοχής, χωρίς να απαιτείται εκ νέου καταχώριση στο μητρώο.
3. Για κάθε εγγεγραμμένο χρήστη δημιουργείται μία προσωπική καρτέλα, στην οποία έχει δικαίωμα πρόσβασης. Στην καρτέλα αυτή απεικονίζεται το σύνολο των στοιχείων και δικαιολογητικών που έχουν καταχωριστεί. Μέσα από την εφαρμογή του μητρώου εγγεγραμμένων χρηστών μπορεί να παρέχονται από το Α.Σ.Ε.Π. και λοιπές ηλεκτρονικές υπηρεσίες σε αυτούς, όπως υπηρεσίες προσωποποιημένης πληροφόρησης/ενημέρωσης, παρουσίαση των απαντητικών φύλλων πολλαπλών επιλογών, ανά διαγωνισμό και ανά χρήστη. Το μητρώο εγγεγραμμένων χρηστών μπορεί ανά πάσα στιγμή να επικαιροποιείται από τους εγγεγραμμένους χρήστες με καταχώριση νέων στοιχείων/δικαιολογητικών.
4. Εάν ο εγγεγραμμένος χρήστης δεν συμμετάσχει σε κάποια διαδικασία αρμοδιότητας Α.Σ.Ε.Π. για πέντε (5) χρόνια από την τελευταία καταχώριση/επικαιροποίηση στοιχείου ή δικαιολογητικού, τα αρχεία του μητρώου που τον αφορούν καταστρέφονται, εκτός εάν ο εγγεγραμμένος χρήστης, με αίτημά του, ζητήσει την περαιτέρω τήρηση των αρχείων αυτών ή την καταστροφή τους πριν από την πάροδο της πενταετίας. Αντιθέτως, εάν μέσα σε αυτή την πενταετία συμμετάσχει σε σχετική διαδικασία, τα αρχεία που τον αφορούν, τηρούνται, σύμφωνα με όσα ορίζονται στην παρ. 1.
5. Για την αποτελεσματικότερη λειτουργία του Α.Σ.Ε.Π. και την καλύτερη εξυπηρέτηση του πολίτη, πέραν των εγγεγραμμένων χρηστών της παρ. 2, στο ανωτέρω μητρώο εντάσσονται υποχρεωτικά όλοι οι συμμετέχοντες/ουσες σε διαδικασίες αρμοδιότητας Α.Σ.Ε.Π., πλην των περιπτώσεων του Κεφαλαίου Γ΄ του Μέρους Γ΄.
6. Στο Α.Σ.Ε.Π. δύναται να τηρείται επίσης μητρώο υπαλλήλων φορέων επιφορτισμένων με το έργο της υλοποίησης διαδικασιών επιλογής προσωπικού ή άλλων διαδικασιών, στο πλαίσιο των αρμοδιοτήτων του Α.Σ.Ε.Π. Στο εν λόγω μητρώο εντάσσονται οι ταυτοποιημένοι υπάλληλοι του κάθε φορέα.
7. Για την πλήρη και ορθή τήρηση του ηλεκτρονικού αρχείου, το Α.Σ.Ε.Π. εξασφαλίζει, όπου κρίνεται απαραίτητο, τη διασύνδεση των μητρώων των παρ. 2, 5 και 6 με κατάλληλες βάσεις δεδομένων φορέων του δημοσίου τομέα, σύμφωνα με το άρθρο 47 του ν. 4623/2019 (Α΄ 134).
8. Η εγγραφή στις ηλεκτρονικές υπηρεσίες του Α.Σ.Ε.Π. γίνεται μέσω ηλεκτρονικής φόρμας της διαδικτυακής πύλης του Α.Σ.Ε.Π., στην οποία καταχωρίζονται τα προσωπικά στοιχεία των υποψηφίων ή υπαλλήλων φορέων. Η αυθεντικοποίηση του αιτούντος/χρήστη γίνεται με τη χρήση των κωδικών - διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης, σύμφωνα με τα οριζόμενα στο άρθρο 28 του ν. 4727/2020 (Α΄ 184).
9. Όπου σύμφωνα με τις διατάξεις του παρόντος προβλέπεται συγκεκριμένη προθεσμία υποβολής αιτήσεων συμμετοχής, ενστάσεων, αιτήσεων θεραπείας, αντιρρήσεων στο Α.Σ.Ε.Π., σε περίπτωση ύπαρξης τεχνικών προβλημάτων ή για λόγους ανωτέρας βίας η αρχικώς ορισθείσα προθεσμία δύναται να παραταθεί με ανακοίνωση που αναρτάται στον διαδικτυακό τόπο του Α.Σ.Ε.Π.
10. Διαδικασίες συνεντεύξεων που διενεργεί το Α.Σ.Ε.Π. ή στις οποίες συμμετέχουν μέλη του Α.Σ.Ε.Π. υπό την ιδιότητά τους αυτή δύναται να διεξάγονται με τη χρήση ηλεκτρονικών μέσων χωρίς τη φυσική παρουσία του υποψηφίου, κατόπιν αποδοχής από την επιτροπή σχετικού αιτιολογημένου αιτήματος εκ μέρους του υποψηφίου. Στην περίπτωση αυτή η επιτροπή ορίζει τους αναγκαίους όρους και προϋποθέσεις για τη διασφάλιση της αξιοπιστίας της διαδικασίας.
11. Το άρθρο 79 του ν. 4727/2020 περί προστασίας δεδομένων προσωπικού χαρακτήρα και απορρήτων ισχύει και για τις πράξεις που αφορούν στα μέλη και λοιπούς συμμετέχοντες σε επιτροπές, συμβούλια και ομάδες εργασίας που συστήνονται στο πλαίσιο διαδικασιών που διεξάγονται από το Α.Σ.Ε.Π., συμπεριλαμβανομένων των θεματοδοτών και βαθμολογητών - αναβαθμολογητών. Οι πράξεις που αφορούν στην επιλογή, τον ορισμό, τις μετακινήσεις και τις αμοιβές των προσώπων αυτών και περιέχουν δεδομένα που αφορούν στην ταυτότητά τους, αναρτώνται στο Πρόγραμμα Διαύγεια αμέσως μετά από την ολοκλήρωση της αντίστοιχης διαδικασίας.
Άρθρο 57
Συμμετοχή και συνεργασία 
σε έρευνες και συμβουλευτικές υπηρεσίες
1. Το Α.Σ.Ε.Π. μπορεί να συμβάλλεται με δημόσιους ή ιδιωτικούς φορείς της ημεδαπής ή της αλλοδαπής, καθώς και με διεθνείς και υπερεθνικούς οργανισμούς, με σκοπό την ανταλλαγή τεχνογνωσίας, τη διενέργεια ερευνών, μελετών και την εν γένει παροχή συμβουλευτικών υπηρεσιών που σχετίζονται με την αποστολή του.
2. Οι ανωτέρω υπηρεσίες, προς μη κρατικούς φορείς της ημεδαπής, καθώς και προς αλλοδαπούς, διεθνείς και υπερεθνικούς φορείς, μπορεί να παρέχονται έναντι αμοιβής, που καθορίζεται στην οικεία σύμβαση.
ΜΕΡΟΣ Ε΄
ΜΕΤΑΒΑΤΙΚΕΣ ΚΑΙ ΤΕΛΙΚΕΣ ΔΙΑΤΑΞΕΙΣ
Άρθρο 58
Μεταβατικές διατάξεις
1. Διαδικασίες πλήρωσης θέσεων ή πρόσληψης προσωπικού με σχέση εργασίας Ιδιωτικού Δικαίου Ορισμένου Χρόνου για τις οποίες η σχετική προκήρυξη/ανακοίνωση έχει εκδοθεί μέχρι την έναρξη της ισχύος του παρόντος, ολοκληρώνονται με βάση τις διατάξεις που ίσχυαν κατά τον χρόνο έκδοσης της προκήρυξης/ανακοίνωσης. Διαδικασίες πλήρωσης θέσεων ή πρόσληψης προσωπικού με σχέση εργασίας Ιδιωτικού Δικαίου Ορισμένου Χρόνου των φορέων της παρ. 1 του άρθρου 2 για τις οποίες έχει εκδοθεί ή θα εκδοθεί Πράξη Υπουργικού Συμβουλίου έως την έναρξη ισχύος του παρόντος σύμφωνα με τα άρθρα 17, 18, 19 και 21 του ν. 2190/1994 (Α΄ 28) ολοκληρώνονται με τις διατάξεις που ίσχυαν κατά τον χρόνο έκδοσης της Πράξης Υπουργικού Συμβουλίου εφόσον η προκήρυξη/ανακοίνωση εκδοθεί εντός της προθεσμίας της παρ. 1 του άρθρου 63 του παρόντος.
2. Μέχρι την προκήρυξη του πρώτου πανελλήνιου γραπτού διαγωνισμού, γραπτοί διαγωνισμοί διενεργούνται με τις μεταβατικές διατάξεις του άρθρου 43 του Κεφαλαίου Δ΄ του Μέρους Γ΄.
3. Μέχρι την προκήρυξη του πρώτου πανελλήνιου γραπτού διαγωνισμού, η πρόσληψη Ειδικού Επιστημονικού Προσωπικού γίνεται με τη διαδικασία του άρθρου 31 που προβλέπεται για τους υπαλλήλους επί θητεία.
4. Υπουργικές αποφάσεις, αποφάσεις Ολομέλειας του Α.Σ.Ε.Π. και κάθε είδους κανονιστικές και άλλες αποφάσεις που εκδόθηκαν κατ’ εξουσιοδότηση του ν. 2190/1994 ή άλλων συναφών διατάξεων, παραμένουν σε ισχύ, εφόσον δεν έρχονται σε αντίθεση με τις διατάξεις του παρόντος νόμου.
5. Αναφορές της κείμενης νομοθεσίας στον ν. 2190/
1994 νοείται ότι παραπέμπουν στις διατάξεις του παρόντος νόμου σύμφωνα με το Παράρτημα Ι.
6. Ο Κανονισμός Λειτουργίας του Α.Σ.Ε.Π. παραμένει σε ισχύ μέχρι την έκδοση νέου σύμφωνα με τις διατάξεις του παρόντος.
7. Μέχρι την προκήρυξη του πρώτου πανελλήνιου γραπτού διαγωνισμού, εξακολουθούν να ισχύουν οι παρ. 6, 7 και 8 του άρθρου 14 του ν. 2190/1994 και οι διατάξεις του ν. 2643/1998 (Α΄ 220) για τις διαδικασίες των άρθρων 28 και 43.
8. Τα οριζόμενα στην παρ. 3 του άρθρου 38 του παρόντος, εφαρμόζονται και στο προσωπικό που απασχολείται ήδη στην Ε.Α.Β. Α.Ε., για την υλοποίηση συμβάσεων έργου, με συμβάσεις εργασίας Ιδιωτικού Δικαίου Ορισμένου Χρόνου.
9. Κατά την πρώτη εφαρμογή του παρόντος, η διαπιστωτική πράξη της παρ. 1 του άρθρου 12 εκδίδεται εντός τριών (3) μηνών από τη δημοσίευση του παρόντος.
Άρθρο 59
Αξιολόγηση αποτελεσμάτων του νόμου
1. Το Α.Σ.Ε.Π. καταρτίζει έκθεση αξιολόγησης της εφαρμογής του παρόντος μετά την πάροδο πέντε (5) ετών από την έναρξη ισχύος του.
2. Η έκθεση αξιολόγησης της παρ. 1 περιλαμβάνει στοιχεία σχετικά με: α) την έκταση εφαρμογής του νόμου, β) το κόστος εφαρμογής του νόμου συνολικά, καθώς και των επιμέρους διαδικασιών επιλογής, γ) σημεία επιτυχίας ή κενά που εντοπίστηκαν στην εφαρμογή, δ) προτάσεις αλλαγών.
3. Η έκθεση αξιολόγησης υποβάλλεται στην Βουλή των Ελλήνων και αναρτάται στην ιστοσελίδα του Α.Σ.Ε.Π.
Άρθρο 60
Εξουσιοδοτικές διατάξεις
1. Με απόφαση της Ολομέλειας του Α.Σ.Ε.Π., που δημοσιεύεται στην Εφημερίδα της Κυβερνήσεως, δύναται να καθορίζονται τα πάγια μέρη του περιεχομένου των προκηρύξεων πανελλήνιων γραπτών διαγωνισμών, καθώς και προκηρύξεων για πλήρωση θέσεων σύμφωνα με τις λοιπές διαδικασίες επιλογής προσωπικού του παρόντος νόμου, στα οποία περιλαμβάνονται ιδίως τα κριτήρια κατάταξης, ο τρόπος και τα δικαιολογητικά απόδειξης των προσόντων, των κριτηρίων και ιδιοτήτων που λαμβάνονται υπόψη για τη σειρά κατάταξης των υποψηφίων, οι ειδικές κατηγορίες θέσεων εφόσον προβλέπονται, καθώς και οι ειδικές περιπτώσεις πρόσληψης. Κάθε προκήρυξη που εκδίδεται εφεξής θα παραπέμπει στην ανωτέρω απόφαση για τα στοιχεία και τις πληροφορίες που περιλαμβάνονται σε αυτή.
2. Με απόφαση της Ολομέλειας του Α.Σ.Ε.Π. που δημοσιεύεται στην Εφημερίδα της Κυβερνήσεως καθορίζεται κάθε αναγκαία λεπτομέρεια διεξαγωγής του πανελλήνιου γραπτού διαγωνισμού, όπως o τρόπος εξέτασης, η λειτουργία των επιτροπών, η διασφάλιση του αδιάβλητου της διαδικασίας, το περιεχόμενο των επιμέρους δοκιμασιών, καθώς και ο τρόπος συμμετοχής και εξέτασης στον πανελλήνιο γραπτό διαγωνισμό ατόμων με αναπηρία, τα κριτήρια κατάταξης, ο τρόπος και τα δικαιολογητικά απόδειξης των προσόντων, των κριτηρίων και ιδιοτήτων που λαμβάνονται υπόψη για τη σειρά κατάταξης των υποψηφίων. Για την κανονιστική απόφαση το Α.Σ.Ε.Π. λαμβάνει υπόψη τους κανόνες και τις διαδικασίες, που ισχύουν κατά τις εισαγωγικές εξετάσεις στα Α.Ε.Ι. ή τις αντίστοιχες διατάξεις, που ισχύουν κάθε φορά για το ανωτέρω θέμα, με τις τροποποιήσεις και προσαρμογές που απαιτούνται για την εφαρμογή των διατάξεων του παρόντος. Με την ίδια απόφαση, σε περίπτωση διαδικασιών πλήρωσης θέσεων Ε.Ε.Π. καθορίζονται ο τρόπος βαθμολόγησης της συνέντευξης και η στάθμιση της επιστημονικής κατάρτισης στο αντικείμενο της θέσης, της επαγγελματικής εμπειρίας και της επικοινωνιακής ικανότητας των υποψηφίων. Με την ίδια ή με όμοια απόφαση καθορίζεται κάθε αναγκαία λεπτομέρεια διεξαγωγής των λοιπών διαδικασιών πρόσληψης, συμπεριλαμβανομένων και των μεταβατικών διαδικασιών.
3. Με κοινή απόφαση των Υπουργών Εσωτερικών και Οικονομικών ορίζονται τα ποσά των παραβόλων που απαιτούνται για τη συμμετοχή στον πανελλήνιο γραπτό διαγωνισμό και σε άλλες διαδικασίες πρόσληψης. Με την ίδια απόφαση καθορίζεται και το ποσό του παραβόλου που απαιτείται για την άσκηση των ενστάσεων που προβλέπονται από τον παρόντα νόμο. Τα παράβολα αποτελούν έσοδο του κρατικού προϋπολογισμού.
4. Με κοινή απόφαση των Υπουργών Εσωτερικών και Οικονομικών, ύστερα από εισήγηση του Α.Σ.Ε.Π., καθορίζεται, κατά παρέκκλιση κάθε άλλης, γενικής ή ειδικής διάταξης, αποζημίωση στους Προέδρους, μέλη, γραμματείς, βοηθούς γραμματείς, ειδικούς εισηγητές επιτροπών, καθώς και σε όλους όσοι μετέχουν στις διαδικασίες πλήρωσης θέσεων του παρόντος.
5. Με κοινή απόφαση των Υπουργών Εσωτερικών και Οικονομικών, ύστερα από εισήγηση του Α.Σ.Ε.Π., καθορίζεται, κατά παρέκκλιση κάθε άλλης, γενικής ή ειδικής διάταξης, ειδική πρόσθετη αποζημίωση στο προσωπικό του Α.Σ.Ε.Π. που μετέχει στις διαδικασίες πλήρωσης θέσεων του παρόντος. Η ειδική αυτή πρόσθετη αποζημίωση δεν μπορεί να υπερβαίνει το 20% των εσόδων από τα καταβληθέντα κατά το προηγούμενο ημερολογιακό έτος παράβολα της παρ. 3 και σε κάθε περίπτωση δεν συνυπολογίζεται στο όριο της παρ. 5 του άρθρου 21 του ν. 4354/2015 (Α΄ 176).
6. Με κοινή απόφαση των Υπουργών Εσωτερικών και Ψηφιακής Διακυβέρνησης καθορίζονται οι τεχνικές λεπτομέρειες και τα ειδικότερα ζητήματα σχετικά με την ηλεκτρονική υποβολή της αίτησης και των απαιτούμενων δικαιολογητικών μέσω της Ενιαίας Ψηφιακής Πύλης της Δημόσιας Διοίκησης (gov.gr-ΕΨΠ) για την πρόσληψη προσωπικού με σχέση Ιδιωτικού Δικαίου Ορισμένου Χρόνου, σύμφωνα με τα οριζόμενα στην παρ. 4 του άρθρου 41.
7. Με απόφαση του Υπουργού Οικονομικών καθορίζονται οι διαδικασίες, τα όργανα και κάθε θέμα για την απόδοση των δαπανών στο Α.Σ.Ε.Π. σχετικά με την διεξαγωγή διαδικασιών πλήρωσης θέσεων από φορείς της παρ. 1 του άρθρου 2.
8. Με απόφαση της Ολομέλειας του Α.Σ.Ε.Π., που δημοσιεύεται στην Εφημερίδα της Κυβερνήσεως, καθορίζονται ο τρόπος συμμετοχής και εξέτασης στους γραπτούς διαγωνισμούς των ατόμων των οποίων οι φυσικές δεξιότητες δεν επιτρέπουν την υποβολή τους σε γραπτή δοκιμασία, η συγκρότηση ειδικής επιτροπής, καθώς και κάθε άλλο θέμα σχετικό με τη διαδικασία συμμετοχής τους. Με την ίδια απόφαση μπορεί να ορίζεται ως προϋπόθεση συμμετοχής στον διαγωνισμό η πιστοποίηση από την αρμόδια υγειονομική επιτροπή της φυσικής καταλληλότητας του υποψήφιου να ασκήσει τα καθήκοντα της θέσης, για την κατάληψη της οποίας πρόκειται να διαγωνιστεί.
9. Για την οργάνωση των υπηρεσιών της Γραμματείας του Α.Σ.Ε.Π., η οποία διαρθρώνεται σε Γενικές Διευθύνσεις και Αυτοτελείς Υπηρεσίες, τη σύσταση και τον αριθμό των θέσεων του προσωπικού, την κατανομή του σε κλάδους και ειδικότητες και κάθε άλλο σχετικό θέμα εκδίδεται Οργανισμός κατά τα οριζόμενα στο δεύτερο εδάφιο της παρ. 1 του άρθρου 20 του ν. 4622/2019.
10. Με απόφαση της Ολομέλειας του Α.Σ.Ε.Π., που δημοσιεύεται στην Εφημερίδα της Κυβερνήσεως, υιοθετείται Κανονισμός Λειτουργίας του Α.Σ.Ε.Π. σύμφωνα με τα οριζόμενα στην παρ. 1 του άρθρου 48.
11. Με απόφαση της Ολομέλειας του Α.Σ.Ε.Π., που δημοσιεύεται στην Εφημερίδα της Κυβερνήσεως, ορίζεται ο αριθμός των θέσεων του Ειδικευμένου Επιστημονικού Προσωπικού (Ε.Ε.Π.), η διαβάθμισή τους, ο καθορισμός των καθηκόντων τους και κάθε αναγκαία λεπτομέρεια, σύμφωνα με τα οριζόμενα στην παρ. 3 του άρθρου 50.
12. Με απόφαση της Ολομέλειας, που δημοσιεύεται στην Εφημερίδα της Κυβερνήσεως, εκδίδεται Κανονισμός Λειτουργίας του Γραφείου Επιθεώρησης, με τον οποίο εξειδικεύονται τα πρότυπα, οι διαδικασίες και οι μεθοδολογίες σχεδιασμού, διεξαγωγής και σύνταξης των εκθέσεων επιθεώρησης - ελέγχου, η διαδικασία διαχείρισης καταγγελιών και αναφορών, τα δικαιώματα και οι υποχρεώσεις των Συμβούλων - Επιθεωρητών και των Βοηθών Επιθεωρητών και οι ειδικότερες υποχρεώσεις των ελεγχόμενων φορέων.
13. Με απόφαση της Ολομέλειας του Α.Σ.Ε.Π., που δημοσιεύεται στην Εφημερίδα της Κυβερνήσεως, καθορίζονται τα θέματα που αφορούν τον τρόπο εγγραφής στα μητρώα των παρ. 2, 5 και 6 του άρθρου 56, τα στοιχεία/δικαιολογητικά και λοιπές πληροφορίες που καταχωρίζονται στα εν λόγω μητρώα, τον τρόπο καταχώρισης, επικαιροποίησης, αλλαγής των στοιχείων/δικαιολογητικών και τις βαθμίδες πιστοποίησής τους, καθώς και κάθε άλλο σχετικό θέμα, συμπεριλαμβανομένης της διαδικασίας καταστροφής των αρχείων.
14. Με απόφαση της Ολομέλειας του Α.Σ.Ε.Π., που δημοσιεύεται στην Εφημερίδα της Κυβερνήσεως, καθορίζονται ο χρόνος τήρησης του αρχείου, καθώς και κάθε άλλο σχετικό θέμα, συμπεριλαμβανομένης της διαδικασίας καταστροφής των επιμέρους αρχείων.
Άρθρο 61
Καταργούμενες διατάξεις
1. Από την έναρξη ισχύος του παρόντος καταργούνται:
α. τα άρθρα 1-13, οι παρ. 1-5 και 9-11 του άρθρου 14, τα άρθρα 14Α και 15-24 του ν. 2190/1994 (Α΄ 28),
β. οι παρ. 1-6, 8-10, το δεύτερο εδάφιο της παρ. 11, οι παρ. 13 και 15 του άρθρου 10 του ν. 3051/2002 (Α΄ 220),
γ. το άρθρο 3 του ν. 3320/2005 (Α΄ 48),
δ. οι παρ. 2, 3, 5 και 6 του άρθρου 2 και το άρθρο 5 του ν. 3812/2009 (Α΄ 234),
ε. η παρ. 1 του άρθρου 2 του ν. 4325/2015 (Α΄ 47) κατά το μέρος που αφορά τα μέλη του Α.Σ.Ε.Π.,
στ. τα άρθρα 5 και 6 του ν. 4590/2019 (Α΄ 17).
2. Από την ημερομηνία έκδοσης της Πράξης Υπουργικού Συμβουλίου περί έγκρισης του ετήσιου προγραμματισμού έτους 2022 του άρθρου 51 του ν. 4622/2019 (Α΄ 133) και σε κάθε περίπτωση από 1ης.1.2022 καταργούνται:
α. οι παρ. 6, 7 και 8 του άρθρου 14 του ν. 2190/1994,
β. τα άρθρα 1, 2 και 4 κατά το μέρος που αφορούν διορισμούς ή προσλήψεις προστατευομένων προσώπων σε δημόσιες υπηρεσίες, Ν.Π.Δ.Δ., Ο.Τ.Α. και των δύο βαθμών και Ν.Π.Ι.Δ. που προσλαμβάνουν προσωπικό μέσω Α.Σ.Ε.Π., καθώς και το άρθρο 3 του ν. 2643/1998 (Α΄ 220),
γ. το άρθρο 62 του ν. 4590/2019 (Α΄ 17).
3. Μετά την πάροδο τεσσάρων (4) μηνών από τη δημοσίευση του παρόντος στην Εφημερίδα της Κυβερνήσεως καταργούνται:
α. το άρθρο όγδοο του ν. 4506/2017 (Α΄ 191),
β. τα άρθρα 8 και 72 του ν. 4590/2019.
Άρθρο 62
Παράταση προθεσμίας υποβολής 
αίτησης επαναπροσδιορισμού υποθέσεων 
του άρθρου 1 του ν. 4745/2020
Η προθεσμία υποβολής της αίτησης επαναπροσδιορισμού, η οποία προβλέπεται στην περ. α΄ της παρ. 1 του άρθρου 4Δ του ν. 3869/2010 (Α΄ 130), όπως το άρθρο αυτό προστέθηκε με το άρθρο 1 του ν. 4745/2020 (Α΄ 214), και η οποία λήγει στις 15.1.2021, παρατείνεται από τη λήξη της έως και τις 31.1.2021.
Άρθρο 63
Έναρξη ισχύος
1. Τα άρθρα 8 έως και 43 των Μερών Β΄ και Γ΄ τίθενται σε ισχύ μετά την πάροδο τεσσάρων (4) μηνών από τη δημοσίευση του παρόντος στην Εφημερίδα της Κυβερνήσεως.
2. Οι λοιπές διατάξεις του παρόντος νόμου τίθενται σε ισχύ από τη δημοσίευσή του στην Εφημερίδα της Κυβερνήσεως.
Παράρτημα Ι
Πίνακας αντιστοιχίας διατάξεων του νόμου «Εκσυγχρονισμός του συστήματος προσλήψεων 
στον δημόσιο τομέα και ενίσχυση του Ανώτατου Συμβουλίου Επιλογής Προσωπικού (Α.Σ.Ε.Π.)» 
με (καταργούμενες) διατάξεις του ν. 2190/1994 
N. 2190/1994	Εκσυγχρονισμός του συστήματος προσλήψεων 
στον δημόσιο τομέα και ενίσχυση του 
Ανώτατου Συμβουλίου Επιλογής Προσωπικού (Α.Σ.Ε.Π.)
Άρθρο 1 Πλήρωση θέσεων - αρμόδια όργανα	
Άρθρο 2 Σύσταση Ανώτατου Συμβουλίου 
Επιλογής Προσωπικού	Άρθρο 3
Άρθρο 3 Αρμοδιότητες	Άρθρο 4
Άρθρο 4 Συγκρότηση	Άρθρο 3, άρθρο 44
Άρθρο 5 Αρμοδιότητες Προέδρου - Αναπλήρωση	Άρθρο 47
Άρθρο 6 Λειτουργία	Άρθρο 49
Άρθρο 7 Οργάνωση - προσωπικό	Άρθρο 50
Άρθρο 8 Γραφείο Επιθεώρησης	Άρθρο 51
Άρθρο 9 Επικουρική Ασφάλιση	Άρθρο 52
Άρθρο 10 Ετήσια έκθεση	Άρθρο 53
Άρθρο 11 Δαπάνες διαδικασιών πρόσληψης	Άρθρο 54
Άρθρο 12 Υποχρεώσεις υπηρεσιών - λοιπών φορέων	Άρθρο 55
Άρθρο 13 Μεταβατικές διατάξεις	
Άρθρο 14 Έκταση εφαρμογής - τρόπος πρόσληψης	Άρθρο 2, άρθρο 7
Άρθρο 14Α Τήρηση αρχείου - μητρώου	Άρθρο 56
Άρθρο 15 Πλήρωση θέσεων με διαγωνισμό - 
είδη διαγωνισμών - προετοιμασία υποψηφίων	Άρθρο 7
Άρθρο 16 Προκήρυξη θέσεων - υποβολή αιτήσεων	Άρθρο 16, άρθρο 18
Άρθρο 17 Διενέργεια διαγωνισμού - πίνακες επιτυχίας	Άρθρα 8-15,17-27 για πανελλήνιο γραπτό διαγωνισμό, άρθρο 43 (διαγωνισμός στη μεταβατική περίοδο μέχρι διενέργεια πρώτου πανελλήνιου γραπτού διαγωνισμού)
Άρθρο 18 πλήρωση θέσεων βάσει 
προτεραιότητας - διαδικασία - διορισμός	Άρθρα 28-30
Άρθρο 19 Πλήρωση θέσεων ειδικού επιστημονικού προσωπικού και υπαλλήλων επί θητεία	Άρθρα 31-35 για υπαλλήλους επί θητεία, άρθρα 31-35 για επιστημονικό προσωπικό στην μεταβατική περίοδο, άρθρα 8-27 για επιστημονικό προσωπικό παγίως
Άρθρο 20 Προσωπικό για απρόβλεπτες 
και επείγουσες ανάγκες	Άρθρο 36
Άρθρο 21 Προσωπικό με σχέση εργασίας 
ιδιωτικού δικαίου για κάλυψη παροδικών αναγκών	Άρθρα 37-42

Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 15 Ιανουαρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Αντιπρόεδρος της Κυβέρνησης
ΠΑΝΑΓΙΩΤΗΣ ΠΙΚΡΑΜΜΕΝΟΣ
Οι Υπουργοί
																					



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 15 Ιανουαρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ
