NOMOΣ ΥΠ’ ΑΡΙΘΜ. 4783	
Κύρωση της απόφασης (ΕΕ, ΕΥΡΑΤΟΜ) 2020/2053 του Συμβουλίου της 14ης Δεκεμβρίου 2020 για το σύστημα των ιδίων πόρων της Ευρωπαϊκής Ένωσης και για την κατάργηση της απόφασης 2014/335/ΕΕ, Ευρατόμ και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:

ΠΕΡΙΕΧΟΜΕΝΑ
ΜΕΡΟΣ Α’ 
ΚΥΡΩΣΗ ΤΗΣ ΑΠΟΦΑΣΗΣ (ΕΕ, ΕΥΡΑΤΟΜ) 2020/2053 ΤΟΥ ΣΥΜΒΟΥΛΙΟΥ ΤΗΣ 14ης ΔΕΚΕΜΒΡΙΟΥ 2020 ΓΙΑ ΤΟ ΣΥΣΤΗΜΑ ΤΩΝ ΙΔΙΩΝ ΠΟΡΩΝ ΤΗΣ ΕΥΡΩΠΑΪΚΗΣ ΕΝΩΣΗΣ ΚΑΙ ΓΙΑ ΤΗΝ ΚΑΤΑΡΓΗΣΗ ΤΗΣ ΑΠΟΦΑΣΗΣ 2014/335/ΕΕ, ΕΥΡΑΤΟΜ 
Άρθρο πρώτο
Κύρωση απόφασης Συμβουλίου της Ευρωπαϊκής Ένωσης
Άρθρο 1
Αντικείμενο 
Άρθρο 2
Κατηγορίες ιδίων πόρων και ειδικές μέθοδοι για τον υπολογισμό τους
Άρθρο 3
Ανώτατα όρια των ιδίων πόρων 
Άρθρο 4
Χρήση κεφαλαίων που έχουν ληφθεί υπό μορφή δανείων από τις κεφαλαιαγορές
Άρθρο 5
Έκτακτα και προσωρινά πρόσθετα μέσα για την αντιμετώπιση των συνεπειών της κρίσης COVID-19
Άρθρο 6
Έκτακτη και προσωρινή αύξηση των ανώτατων ορίων των ιδίων πόρων για την κατανομή των πόρων που είναι αναγκαίοι για την αντιμετώπιση των συνεπειών της κρίσης COVID-19
Άρθρο 7
Αρχή της καθολικότητας 
Άρθρο 8
Μεταφορά πλεονάσματος 
Άρθρο 9
Είσπραξη των ιδίων πόρων και απόδοσή τους στην Επιτροπή
Άρθρο 10
Μέτρα εφαρμογής 
Άρθρο 11
Τελικές και μεταβατικές διατάξεις 
Άρθρο 12
Έναρξη ισχύος 
Άρθρο 13 
Αποδέκτες 
ΠΑΡΑΡΤΗΜΑ
ΠΙΝΑΚΑΣ ΑΝΤΙΣΤΟΙΧΙΑΣ ΜΕΡΟΣ Β’
ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΟΙΚΟΝΟΜΙΚΩΝ ΓΙΑ ΤΗ ΣΥΜΜΕΤΟΧΗ ΤΟΥ ΤΑΜΕΙΟΥ ΧΡΗΜΑΤΟΠΙΣΤΩΤΙΚΗΣ ΣΤΑΘΕΡΟΤΗΤΑΣ ΣΕ ΑΥΞΗΣΕΙΣ ΚΕΦΑΛΑΙΟΥ ΠΙΣΤΩΤΙΚΩΝ ΙΔΡΥΜΑΤΩΝ ΣΤΟ ΠΛΑΙΣΙΟ ΤΗΣ ΣΤΡΑΤΗΓΙΚΗΣ ΑΠΟΕΠΕΝΔΥΣΗΣ ΚΑΙ ΤΗΝ ΕΚΤΑΚΤΗ ΠΑΡΑΤΑΣΗ ΤΗΣ ΔΙΑΡΚΕΙΑΣ ΟΡΙΣΜΕΝΩΝ ΔΙΑΔΙΚΑΣΙΩΝ ΕΙΔΙΚΗΣ ΔΙΑΧΕΙΡΙΣΗΣ ΤΟΥ ν. 4307/2014
Άρθρο δεύτερο
Μέσα εκπλήρωσης του σκοπού του Ταμείου Χρηματοπιστωτικής Σταθερότητας
- Τροποποίηση του άρθρου 2 του ν. 3864/2010
Άρθρο τρίτο
Περιουσία του Ταμείου Χρηματοπιστωτικής Σταθερότητας
- Τροποποίηση του άρθρου 3 του ν. 3864/2010
Άρθρο τέταρτο
Αρμοδιότητες του Γενικού Συμβουλίου και της Εκτελεστικής Επιτροπής του Ταμείου Χρηματοπιστωτικής Σταθερότητας - Τροποποίηση του άρθρου 4 του ν. 3864/2010
Άρθρο πέμπτο
Καθορισμός σειράς κεφαλαιακών μέσων και υποχρεώσεων κατά την εφαρμογή του άρθρου 6Α του ν. 3864/
2010 - Τροποποίηση του άρθρου 6Α του ν. 3864/2010
Άρθρο έκτο
Ρυθμίσεις για τη διάθεση των συμμετοχών του Ταμεί- ου Χρηματοπιστωτικής Σταθερότητας
- Τροποποίηση του άρθρου 8 του ν. 3864/2010
Άρθρο έβδομο
Κατάταξη του Ταμείου Χρηματοπιστωτικής Σταθερότητας
Τροποποίηση του άρθρου 10 του ν. 3864/2010
Άρθρο όγδοο
Εξαιρέσεις από την υποχρέωση υποβολής δημόσιας πρότασης
- Τροποποίηση του άρθρου 8 του ν. 3461/2006
Άρθρο ένατο
Έκτακτη παράταση της διάρκειας ορισμένων διαδικασιών ειδικής διαχείρισης του ν. 4307/2014
ΜΕΡΟΣ Γ’
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο δέκατο
Χρηματοδότηση προγραμμάτων του Οργανισμού Απασχόλησης Ανθρώπινου Δυναμικού (Ο.Α.Ε.Δ.) Τροποποίηση του άρθρου 11 του ν. 4763/2020
Άρθρο ενδέκατο
Συμβάσεις καθαριότητας του Ηλεκτρονικού Εθνικού Φορέα Κοινωνικής Ασφάλισης (e-ΕΦΚΑ)
Άρθρο δωδέκατο
Ρυθμίσεις για το νομικό πρόσωπο ιδιωτικού δικαίου με την επωνυμία «ΑΣΥΛΟΝ ΠΕΝΗΤΩΝ ΒΑΣ. ΑΘΑΝΑΣΙΟΥ ΠΡΩΘΙΕΡΕΩΣ ΓΗΡΟΚΟΜΕΙΟΝ ΠΕΙΡΑΙΩΣ»
Άρθρο δέκατο τρίτο
Θέματα αρμοδιότητας Γενικής Γραμματείας Πολιτικής Προστασίας Οδοιπορικά έξοδα
Άρθρο δέκατο τέταρτο
Ακατάσχετο πληρωμής εταίρων υλοποίησης δικαιούχων του στεγαστικού προγράμματος ESTIA 2021
Άρθρο δέκατο πέμπτο
Ειδικό Αναπτυξιακό Πρόγραμμα Οργανισμών Τοπικής Αυτοδιoίκησης (Ο.Τ.Α.) α’ και β’ βαθμού, Συνδέσμων Δήμων και των νομικών προσώπων των Ο.Τ.Α.
- Τροποποίηση του άρθρου 69 του ν. 4509/2017
Άρθρο δέκατο έκτο
Μετάκληση πολίτη τρίτης χώρας για απασχόληση σε αγροτικές εργασίες
ΜΕΡΟΣ Δ’ 
ΕΝΑΡΞΗ ΙΣΧΥΟΣ
Άρθρο δέκατο έβδομο 
Έναρξη ισχύος
ΜΕΡΟΣ Α’
ΚΥΡΩΣΗ ΤΗΣ ΑΠΟΦΑΣΗΣ (ΕΕ, ΕΥΡΑΤΟΜ) 2020/2053 ΤΟΥ ΣΥΜΒΟΥΛΙΟΥ 
ΤΗΣ 14ης ΔΕΚΕΜΒΡΙΟΥ 2020 
ΓΙΑ ΤΟ ΣΥΣΤΗΜΑ ΤΩΝ ΙΔΙΩΝ ΠΟΡΩΝ 
ΤΗΣ ΕΥΡΩΠΑΪΚΗΣ ΕΝΩΣΗΣ 
ΚΑΙ ΓΙΑ ΤΗΝ ΚΑΤΑΡΓΗΣΗ ΤΗΣ ΑΠΟΦΑΣΗΣ 2014/335/ΕΕ, ΕΥΡΑΤΟΜ
Άρθρο πρώτο
Κύρωση απόφασης Συμβουλίου 
της Ευρωπαϊκής Ένωσης
Κυρώνεται και έχει την ισχύ, που ορίζει η παρ. 1 του άρθρου 28 του Συντάγματος, η απόφαση (ΕΕ, ΕΥΡΑΤΟΜ) 2020/2053 του Συμβουλίου της 14ης Δεκεμβρίου 2020 για το σύστημα των ιδίων πόρων της Ευρωπαϊκής Ένωσης και για την κατάργηση της απόφασης 2014/335/ΕΕ, Ευρατόμ, της οποίας το κείμενο έχει ως εξής:
ΑΠΟΦΑΣΗ (ΕΕ, ΕΥΡΑΤΟΜ) 2020/2053
ΤΟΥ ΣΥΜΒΟΥΛΙΟΥ
της 14ης Δεκεμβρίου 2020
για το σύστημα των ιδίων πόρων 
της Ευρωπαϊκής Ένωσης
και για την κατάργηση της απόφασης
2014/335/ΕΕ, Ευρατόμ
ΤΟ ΣΥΜΒΟΥΛΙΟ ΤΗΣ ΕΥΡΩΠΑΪΚΗΣ ΕΝΩΣΗΣ,
Έχοντας υπόψη τη Συνθήκη για τη λειτουργία της Ευρωπαϊκής Ένωσης, και ιδίως το άρθρο 311 τρίτο εδάφιο, Έχοντας υπόψη τη Συνθήκη περί ιδρύσεως της Ευρωπαϊκής Κοινότητας Ατομικής Ενέργειας, και ιδίως το άρθρο 106α,
Έχοντας υπόψη την πρόταση της Ευρωπαϊκής Επιτροπής,
Κατόπιν διαβίβασης του σχεδίου νομοθετικής πράξης στα εθνικά κοινοβούλια,
Έχοντας υπόψη τη γνώμη του Ευρωπαϊκού Κοινοβουλίου,
Αποφασίζοντας σύμφωνα με ειδική νομοθετική διαδικασία,
Εκτιμώντας τα ακόλουθα:
(1) Το σύστημα των ιδίων πόρων της Ένωσης πρέπει να εξασφαλίζει επαρκείς πόρους για την εύρυθμη ανάπτυξη των πολιτικών της Ένωσης, με την επιφύλαξη της ανάγκης εφαρμογής αυστηρής δημοσιονομικής πειθαρχίας. Η ανάπτυξη του συστήματος των ιδίων πόρων μπορεί και θα πρέπει επίσης να συμβάλλει, στον μέγιστο δυνατό βαθμό, στην ανάπτυξη των πολιτικών της Ένωσης.
(2) Η Συνθήκη της Λισαβόνας εισήγαγε αλλαγές στις διατάξεις που αφορούν το σύστημα των ιδίων πόρων της Ένωσης με τις οποίες καθίσταται δυνατή η κατάργηση μιας υφιστάμενης κατηγορίας ιδίων πόρων και η θέσπιση νέας κατηγορίας.
(3) Το Ευρωπαϊκό Συμβούλιο της 7ης και 8ης Φεβρουαρίου 2013 ζήτησε από το Συμβούλιο να συνεχίσει τις εργασίες επί της πρότασης της Επιτροπής για έναν νέο ίδιο πόρο βασιζόμενο στον φόρο προστιθέμενης αξίας (ΦΠΑ), προκειμένου να καταστεί όσο το δυνατόν πιο απλός και διαφανής, να ενισχυθεί η σχέση με την πολιτική ΦΠΑ της Ένωσης και τις πραγματικές εισπράξεις του ΦΠΑ, καθώς και να εξασφαλιστεί ίση μεταχείριση των φορολογουμένων σε όλα τα κράτη μέλη.
(4) Τον Ιούνιο του 2017, η Επιτροπή εξέδωσε έγγραφο προβληματισμού για το μέλλον των οικονομικών της ΕΕ. Σε αυτό, η Επιτροπή πρότεινε ένα φάσμα επιλογών βάσει των οποίων οι ίδιοι πόροι θα συνδέονται με πιο ορατό τρόπο με τις πολιτικές της ΕΕ, ιδίως με την ενιαία αγορά και τη βιώσιμη ανάπτυξη. Σύμφωνα με το έγγραφο, κατά τη θέσπιση νέων ιδίων πόρων θα πρέπει να δοθεί προσοχή στη διαφάνεια, την απλότητα και τη σταθερότητά τους, στη συνοχή τους με τους στόχους πολιτικής της Ένωσης, στον αντίκτυπό τους στην ανταγωνιστικότητα και στη βιώσιμη ανάπτυξη, και στη δίκαιη κατανομή τους μεταξύ των κρατών μελών.
(5) Το ισχύον σύστημα για τον προσδιορισμό του βασιζόμενου στον ΦΠΑ ιδίου πόρου έχει επικριθεί επανειλημμένως από το Ελεγκτικό Συνέδριο, το Ευρωπαϊκό Κοινοβούλιο και τα κράτη μέλη ως υπερβολικά πολύπλοκο. Για τον λόγο αυτό, το Ευρωπαϊκό Συμβούλιο της 17ης έως 21ης Ιουλίου 2020 κατέληξε στο συμπέρασμα ότι είναι σκόπιμο να απλουστευθεί ο υπολογισμός του εν λόγω ιδίου πόρου.
(6) Για την καλύτερη ευθυγράμμιση των χρηματοδοτικών μέσων της Ένωσης με τις προτεραιότητες πολιτικής της, την καλύτερη αποτύπωση του ρόλου του γενικού προϋπολογισμού της Ένωσης («ο προϋπολογισμός της Ένωσης») στη λειτουργία της ενιαίας αγοράς, την καλύτερη στήριξη των στόχων των πολιτικών της Ένωσης και τη μείωση των συνεισφορών των κρατών μελών βάσει του ακαθάριστου εθνικού εισοδήματος (ΑΕΕ) στον ετήσιο προϋπολογισμό της Ένωσης, το Ευρωπαϊκό Συμβούλιο της 17ης έως 21ης Ιουλίου 2020 διατύπωσε το συμπέρασμα ότι κατά τα προσεχή έτη η Ένωση θα εργαστεί για τη μεταρρύθμιση του συστήματος ιδίων πόρων και θα θεσπίσει νέους ιδίους πόρους.
(7) Ως πρώτο βήμα, θα πρέπει να θεσπισθεί νέα κατηγορία ιδίων πόρων βάσει εθνικών συνεισφορών οι οποίες θα υπολογίζονται με βάση τα μη ανακυκλούμενα απορρίμματα πλαστικών συσκευασιών. Σύμφωνα με την ευρωπαϊκή στρατηγική για τις πλαστικές ύλες, ο προϋπολογισμός της Ένωσης μπορεί να συμβάλει στη μείωση της ρύπανσης από απορρίμματα πλαστικών συσκευασιών. Ένας ίδιος πόρος που βασίζεται σε εθνικές συνεισφορές ανάλογες προς την ποσότητα των απορριμμάτων πλαστικών συσκευασιών που δεν ανακυκλώνονται σε κάθε κράτος μέλος θα παρέχει κίνητρο για τη μείωση της κατανάλωσης πλαστικών προϊόντων μίας χρήσης, θα ενθαρρύνει την ανακύκλωση και θα τονώσει την κυκλική οικονομία. Ταυτόχρονα, τα κράτη μέλη θα είναι ελεύθερα να λαμβάνουν τα πλέον κατάλληλα μέτρα για την επίτευξη των εν λόγω στόχων, σύμφωνα με την αρχή της επικουρικότητας. Για να αποφευχθεί η υπερβολικά φθίνουσα επίπτωση στις εθνικές συνεισφορές θα πρέπει να εφαρμοσθεί μηχανισμός προσαρμογής με ετήσια κατ’ αποκοπή μείωση στις συνεισφορές των κρατών μελών των οποίων το κατά κεφαλήν ΑΕΕ ήταν το 2017 χαμηλότερο του μέσου όρου της ΕΕ. Η μείωση θα πρέπει να αντιστοιχεί σε 3,8 χιλιόγραμμα, πολλαπλασιαζόμενα επί τον πληθυσμό του συγκεκριμένου κράτους μέλους το 2017.
(8) Το Ευρωπαϊκό Συμβούλιο της 17ης έως 21ης Ιουλίου 2020 σημείωσε ότι η Επιτροπή θα υποβάλει κατά το πρώτο εξάμηνο του 2021, ως βάση για πρόσθετους ιδίους πόρους, προτάσεις για μηχανισμό συνοριακής προσαρμογής άνθρακα και για ψηφιακή εισφορά, με σκοπό τη θέσπισή τους το αργότερο έως την 1η Ιανουαρίου 2023. Το Ευρωπαϊκό Συμβούλιο κάλεσε την Επιτροπή να υποβάλει αναθεωρημένη πρόταση σχετικά με το σύστημα εμπορίας εκπομπών της ΕΕ, επεκτείνοντάς το ενδεχομένως στον τομέα των αεροπορικών και θαλάσσιων μεταφορών. Διατύπωσε το συμπέρασμα ότι η Ένωση, κατά τη διάρκεια του πολυετούς δημοσιονομικού πλαισίου για την περίοδο 2021-2027 («ΠΔΠ 2021-2027»), θα εργαστεί για τη θέσπιση άλλων ιδίων πόρων, που μπορεί να περιλαμβάνουν φόρο επί των χρηματοπιστωτικών συναλλαγών.
(9) Το Ευρωπαϊκό Συμβούλιο της 17ης έως 21ης Ιουλίου 2020 διατύπωσε το συμπέρασμα ότι οι ρυθμίσεις που αφορούν τους ιδίους πόρους θα πρέπει να έχουν ως γνώμονα τους γενικούς στόχους της απλότητας, της διαφάνειας και της ισότιμης μεταχείρισης, συμπεριλαμβανομένης της δίκαιης κατανομής των βαρών. Κατέληξε επίσης στο συμπέρασμα ότι η Δανία, οι Κάτω Χώρες, η Αυστρία και η Σουηδία καθώς και, στο πλαίσιο της στήριξης της ανάκαμψης και της ανθεκτικότητας, η Γερμανία θα επωφεληθούν από κατ’ αποκοπήν διορθώσεις των ετήσιων συνεισφορών τους βάσει του ΑΕΕ για την περίοδο 2021-2027.
(10) Τα κράτη μέλη θα πρέπει να παρακρατούν, ως έξοδα είσπραξης, το 25 % των ποσών των παραδοσιακών ιδίων πόρων που εισπράττουν.
(11) Η ενσωμάτωση του Ευρωπαϊκού Ταμείου Ανάπτυξης στον προϋπολογισμό της Ένωσης θα πρέπει να συνοδεύεται από αύξηση των ανώτατων ορίων των ιδίων πόρων που θεσπίζονται στην παρούσα απόφαση. Απαιτείται επαρκές περιθώριο μεταξύ των πληρωμών και του ανωτάτου ορίου των ιδίων πόρων προκειμένου να διασφαλιστεί η ικανότητα της Ένωσης υπό οιεσδήποτε περιστάσεις να εκπληρώνει τις οικονομικές της υποχρεώσεις, ακόμα και σε περιόδους οικονομικών υφέσεων.
(12) Θα πρέπει να διατηρηθεί επαρκές περιθώριο κάτω από τα ανώτατα όρια των ιδίων πόρων, ώστε η Ένωση να μπορεί να καλύπτει όλες τις δημοσιονομικές υποχρεώσεις και τις ενδεχόμενες υποχρεώσεις της που λήγουν σε ένα δεδομένο έτος. Το συνολικό ποσό των ιδίων πόρων που διατίθενται στην Ένωση για την κάλυψη των ετήσιων πιστώσεων πληρωμών δεν θα πρέπει να υπερβαίνει το 1,40 % του αθροίσματος των ΑΕΕ όλων των κρατών μελών. Το συνολικό ετήσιο ποσό των πιστώσεων αναλήψεων υποχρεώσεων που εγγράφεται στον προϋπολογισμό της Ένωσης δεν θα πρέπει να υπερβαίνει το 1,46 % του αθροίσματος των ΑΕΕ όλων των κρατών μελών.
(13) Για να διατηρηθεί αμετάβλητο το ποσό των δημοσιονομικών πόρων που τίθεται στη διάθεση της Ένωσης, είναι σκόπιμο να προσαρμοστούν τα ανώτατα όρια των ιδίων πόρων της Ένωσης για πιστώσεις πληρωμών και πιστώσεις αναλήψεων υποχρεώσεων, εκφραζόμενα ως ποσοστό του ΑΕΕ σε περίπτωση τροποποιήσεων του κανονισμού (ΕΕ) αριθ. 549/2013 του Ευρωπαϊκού Κοινοβουλίου και του Συμβουλίου, που επιφέρουν σημαντικές αλλαγές στο επίπεδο του ΑΕΕ.
(14) Οι οικονομικές επιπτώσεις της κρίσης COVID-19 υπογραμμίζουν τη σημασία της διασφάλισης ότι η Ένωση έχει επαρκή χρηματοδοτική ικανότητα σε περίπτωση οικονομικών κλυδωνισμών. Η Ένωση πρέπει να εξασφαλίζει τα μέσα για την επίτευξη των στόχων της. Για να αντιμετωπιστούν οι συνέπειες της κρίσης COVID-19, απαιτούνται χρηματοδοτικοί πόροι σε εξαιρετικά μεγάλη κλίμακα χωρίς, ωστόσο, να αυξηθεί η πίεση στα οικονομικά των κρατών μελών, σε μια χρονική στιγμή κατά την οποία οι προϋπολογισμοί τους δέχονται ήδη τεράστιες πιέσεις για τη χρηματοδότηση εθνικών οικονομικών και κοινωνικών μέτρων σε σχέση με την κρίση. Συνεπώς, θα πρέπει να υπάρξουν έκτακτα μέτρα σε επίπεδο Ένωσης. Για τον λόγο αυτό, είναι σκόπιμο να εξουσιοδοτηθεί, κατ’ εξαίρεση, η Επιτροπή να δανειστεί προσωρινά ποσό ύψους έως 750 000 εκατ. EUR σε τιμές του 2018 από τις κεφαλαιαγορές εξ ονόματος της Ένωσης. Έως 360 000 εκατ. EUR σε τιμές του 2018 από τα δανειακά κεφάλαια θα χρησιμοποιηθεί για παροχή δανείων και έως 390 δισ. EUR σε τιμές του 2018 από τα δανειακά κεφάλαια θα χρησιμοποιηθεί για δαπάνες, αμφότερα αποκλειστικά για τον σκοπό της αντιμετώπισης των συνεπειών της κρίσης COVID-19.
(15) Με τα έκτακτα αυτά μέτρα θα πρέπει να αντιμετωπιστούν οι συνέπειες της κρίσης COVID-19 και να αποφευχθεί η επανεμφάνισή της. Ως εκ τούτου, η στήριξη θα πρέπει να είναι χρονικά περιορισμένη και το μεγαλύτερο μέρος της χρηματοδότησης θα πρέπει να χορηγηθεί αμέσως μετά την κρίση, δηλαδή οι νομικές δεσμεύσεις για ένα πρόγραμμα που χρηματοδοτείται από τους εν λόγω πρόσθετους πόρους θα πρέπει να έχουν αναληφθεί έως τις 31 Δεκεμβρίου 2023. Η έγκριση των πληρωμών στο πλαίσιο του Μηχανισμού Ανάκαμψης και Ανθεκτικότητας θα εξαρτάται από την ικανοποιητική εκπλήρωση των σχετικών ορόσημων και των στόχων που καθορίζονται στο σχέδιο ανάκαμψης και ανθεκτικότητας, που θα αξιολογούνται σύμφωνα με τη σχετική διαδικασία του κανονισμού για τη θέσπιση Μηχανισμού Ανάκαμψης και Ανθεκτικότητας, που αντικατοπτρίζει τα συμπεράσματα του Ευρωπαϊκού Συμβουλίου της 17ης έως 21ης Ιουλίου 2020.
(16) Για να μπορέσει να αναληφθεί η ευθύνη που σχετίζεται με τον προβλεπόμενο δανεισμό κεφαλαίων είναι αναγκαία η έκτακτη και προσωρινή αύξηση των ανώτατων ορίων των ιδίων πόρων. Κατά συνέπεια, με αποκλειστικό σκοπό να καλυφθούν όλες οι υποχρεώσεις της Ένωσης που απορρέουν από τον δανεισμό της για την αντιμετώπιση των συνεπειών της κρίσης COVID-19, το ανώτατο όριο για τις πιστώσεις πληρωμών και το ανώτατο όριο για τις πιστώσεις αναλήψεων υποχρεώσεων θα πρέπει να αυξηθούν κατά 0,6 ποσοστιαίες μονάδες έκαστο. Η εξουσιοδότηση της Επιτροπής να δανείζεται, εξ ονόματος της Ένωσης, κεφάλαια από τις κεφαλαιαγορές αποκλειστικά και μόνο για τη χρηματοδότηση μέτρων αντιμετώπισης των συνεπειών της κρίσης COVID-19 συνδέεται στενά με την αύξηση των ανώτατων ορίων των ιδίων πόρων που προβλέπεται στην παρούσα απόφαση και, σε τελική ανάλυση, με τη λειτουργία του συστήματος των ιδίων πόρων της Ένωσης. Κατά συνέπεια, η εν λόγω εξουσιοδότηση θα πρέπει να περιληφθεί στην παρούσα απόφαση. Επειδή το εγχείρημα αυτό είναι πρωτόγνωρο και συνεπάγεται ιδιαίτερα υψηλά δανειακά κεφάλαια, απαιτείται ασφάλεια ως προς τον συνολικό όγκο των υποχρεώσεων που αναλαμβάνει η Ένωση και τις βασικές ρυθμίσεις αποπληρωμής τους, καθώς και για την εφαρμογή διαφοροποιημένης δανειοληπτικής στρατηγικής.
(17) Η αύξηση των ανώτατων ορίων των ιδίων πόρων είναι αναγκαία, διότι τα ανώτατα όρια δεν θα επαρκούσαν άλλως για την εξασφάλιση της διαθεσιμότητας επαρκών πόρων τους οποίους χρειάζεται η Ένωση για να καλύψει τις υποχρεώσεις που απορρέουν από την έκτακτη και προσωρινή εξουσιοδότηση για δανεισμό κεφαλαίων. Η ανάγκη προσφυγής στα πρόσθετα αυτά κονδύλια θα είναι επίσης προσωρινή, δεδομένου ότι οι σχετικές δημοσιονομικές υποχρεώσεις και οι ενδεχόμενες υποχρεώσεις θα μειωθούν με την πάροδο του χρόνου με τη σταδιακή αποπληρωμή των δανειακών κεφαλαίων και τη λήξη των δανείων. Ως εκ τούτου, η αύξηση θα πρέπει να λήξει όταν έχουν αποπληρωθεί όλα τα δανειακά κεφάλαια και έχουν παύσει όλες οι ενδεχόμενες υποχρεώσεις σχετιζόμενες με δάνεια που χορηγήθηκαν βάσει των εν λόγω κεφαλαίων, το οποίο θα πρέπει να έχει λάβει χώρα το αργότερο έως τις 31 Δεκεμβρίου 2058.
(18) Οι δραστηριότητες της Ένωσης για την αντιμετώπιση των συνεπειών της κρίσης COVID-19 πρέπει να είναι σημαντικές και να πραγματοποιηθούν σε σχετικά σύντομο χρονικό διάστημα. Ο δανεισμός κεφαλαίων πρέπει να ακολουθήσει αυτό το χρονοδιάγραμμα. Ως εκ τούτου, η νέα καθαρή δανειοληπτική δραστηριότητα θα πρέπει να παύσει το αργότερο στα τέλη του 2026. Μετά το 2026, οι δανειοληπτικές πράξεις θα πρέπει να περιορίζονται αυστηρά σε πράξεις αναχρηματοδότησης για τη διασφάλιση της αποτελεσματικής διαχείρισης του χρέους. Κατά την υλοποίηση των πράξεων μέσω διαφοροποιημένης στρατηγικής χρηματοδότησης, η Επιτροπή θα πρέπει να αξιοποιήσει με τον βέλτιστο δυνατό τρόπο την ικανότητα των αγορών να απορροφούν ένα τόσο μεγάλο ποσό δανείων με διαφορετικές ληκτότητες, συμπεριλαμβανομένης της βραχυπρόθεσμης χρηματοδότησης με σκοπό τη διαχείριση ρευστότητας, και να εξασφαλίσει τις πλέον ευνοϊκές συνθήκες αποπληρωμής. Επιπλέον, η Επιτροπή θα πρέπει να ενημερώνει τακτικά και εκτενώς το Ευρωπαϊκό Κοινοβούλιο και το Συμβούλιο σχετικά με όλες τις πτυχές της διαχείρισης του χρέους. Μόλις γίνουν γνωστά τα χρονοδιαγράμματα πληρωμών για τις πολιτικές που θα χρηματοδοτηθούν από τον δανεισμό, η Επιτροπή θα γνωστοποιήσει στο Ευρωπαϊκό Κοινοβούλιο και στο Συμβούλιο χρονοδιάγραμμα έκδοσης με τις αναμενόμενες ημερομηνίες έκδοσης και τους αναμενόμενους όγκους για το επόμενο έτος, καθώς και σχέδιο που θα καθορίζει τις αναμενόμενες πληρωμές του κεφαλαίου και των τόκων. Η Επιτροπή θα πρέπει να επικαιροποιεί τακτικά το εν λόγω χρονοδιάγραμμα.
(19) Η αποπληρωμή των κεφαλαίων που ελήφθησαν υπό μορφή δανείων με σκοπό την παροχή μη επιστρεπτέας στήριξης, την παροχή επιστρεπτέας στήριξης μέσω χρηματοδοτικών μέσων ή προβλέψεων εγγυήσεων του προϋπολογισμού, καθώς και την πληρωμή των οφειλόμενων τόκων, θα πρέπει να χρηματοδοτείται από τον προϋπολογισμό της Ένωσης. Τα δανειακά κεφάλαια που χρησιμοποιούνται για την παροχή δανείων σε κράτη μέλη θα πρέπει να αποπληρώνονται με χρήση των ποσών που λαμβάνονται από τα δικαιούχα κράτη μέλη. Οι αναγκαίοι πόροι πρέπει να χορηγηθούν και να τεθούν στη διάθεση της Ένωσης ώστε να της επιτρέψουν να καλύψει όλες τις δημοσιονομικές της υποχρεώσεις και τις ενδεχόμενες υποχρεώσεις της που προκύπτουν από την έκτακτη και προσωρινή εξουσιοδότηση για δανεισμό κεφαλαίων σε οιοδήποτε δεδομένο έτος και υπό οιεσδήποτε περιστάσεις σύμφωνα με το άρθρο 310 παράγραφος 4 και το άρθρο 323 της Συνθήκης για τη λειτουργία της Ευρωπαϊκής Ένωσης (ΣΛΕΕ).
(20) Τα ποσά που δεν χρησιμοποιούνται για πληρωμές τόκων, όπως προβλέπεται, θα χρησιμοποιούνται για πρόωρες αποπληρωμές πριν από τη λήξη του ΠΔΠ 20212027, με ελάχιστο ποσό, και μπορούν να αυξηθούν πάνω από το επίπεδο αυτό, υπό την προϋπόθεση ότι έχουν θεσπισθεί νέοι ίδιοι πόροι μετά το 2021 σύμφωνα με τη διαδικασία που προβλέπεται στο άρθρο 311 τρίτο εδάφιο της ΣΛΕΕ. Όλες οι υποχρεώσεις που προκύπτουν από την έκτακτη και προσωρινή εξουσιοδότηση για δανεισμό κεφαλαίων θα πρέπει να έχουν αποπληρωθεί πλήρως έως τις 31 Δεκεμβρίου 2058. Για να εξασφαλιστεί η αποτελεσματική δημοσιονομική διαχείριση των πιστώσεων που απαιτούνται για την κάλυψη των αποπληρωμών των δανειακών κεφαλαίων, είναι σκόπιμο να προβλεφθεί η δυνατότητα κατανομής των υποκείμενων δημοσιονομικών δεσμεύσεων σε 
ετήσιες δόσεις.
(21) Το χρονοδιάγραμμα αποπληρωμών θα πρέπει να τηρεί την αρχή της χρηστής δημοσιονομικής διαχείρισης και να καλύπτει τον συνολικό όγκο των κεφαλαίων που έχουν ληφθεί ως δάνεια δυνάμει της εξουσιοδότησης της Επιτροπής, ώστε να επιτυγχάνεται σταθερή και προβλέψιμη μείωση των υποχρεώσεων κατά τη συνολική περίοδο. Προς τούτο, τα ποσά που οφείλει η Ένωση σε δεδομένο έτος για την αποπληρωμή του κεφαλαίου δεν θα πρέπει να υπερβαίνουν το 7,5 % του ανώτατου ποσού των 390 000 εκατ. EUR για δαπάνες.
(22) Λόγω των χαρακτηριστικών της έκτακτης, προσωρινής και περιορισμένης εξουσιοδότησης της Επιτροπής για δανεισμό κεφαλαίων με σκοπό την αντιμετώπιση των συνεπειών της κρίσης COVID-19, θα πρέπει να διευκρινιστεί ότι, κατά κανόνα, η Ένωση δεν θα πρέπει να χρησιμοποιεί κεφάλαια που ελήφθησαν υπό μορφή δανείων από τις κεφαλαιαγορές για τη χρηματοδότηση επιχειρησιακών δαπανών.
(23) Προκειμένου να διασφαλιστεί ότι η Ένωση είναι ανά πάσα στιγμή σε θέση να τηρεί εγκαίρως τις νομικές της υποχρεώσεις έναντι τρίτων, η παρούσα απόφαση θα πρέπει να προβλέψει ειδικούς κανόνες ώστε η Επιτροπή να εξουσιοδοτείται, κατά τη διάρκεια της περιόδου της προσωρινής αύξησης των ορίων των ιδίων πόρων, να καλεί τα κράτη μέλη να διαθέσουν προσωρινά τα σχετικά ρευστά διαθέσιμα εάν οι εγκριθείσες πιστώσεις οι οποίες έχουν εγγραφεί στον προϋπολογισμό της Ένωσης δεν επαρκούν ώστε να καλύψουν τις υποχρεώσεις που προκύπτουν από τον δανεισμό ο οποίος συνδέεται με την εν λόγω προσωρινή αύξηση. Η Επιτροπή θα πρέπει να μπορεί, ως έσχατη λύση, να ζητήσει ρευστά διαθέσιμα μόνο εάν δεν μπορεί να δημιουργήσει την αναγκαία ρευστότητα ενεργοποιώντας άλλα μέτρα ενεργού διαχείρισης ρευστότητας, μεταξύ άλλων, εφόσον απαιτείται, προσφεύγοντας σε βραχυπρόθεσμη χρηματοδότηση μέσω των κεφαλαιαγορών, ώστε να εξασφαλίζεται η έγκαιρη συμμόρφωση με τις υποχρεώσεις της Ένωσης έναντι των δανειστών. Είναι σκόπιμο να προβλεφθεί ότι τα εν λόγω ζητούμενα ποσά θα πρέπει να γνωστοποιούνται από την Επιτροπή στα κράτη μέλη εγκαίρως, να είναι αυστηρώς κατ’ αναλογία («pro rata») προς τα εκτιμώμενα έσοδα του προϋπολογισμού κάθε κράτους μέλους και, σε κάθε περίπτωση, να περιορίζονται στο μερίδιό τους στο προσωρινό αυξημένο ανώτατο όριο των ιδίων πόρων, ήτοι 0,6 % του ΑΕΕ των κρατών μελών. Ωστόσο, εάν ένα κράτος μέλος δεν καταβάλει, εν όλω ή εν μέρει, το ζητούμενο ποσό εγκαίρως, ή εάν ενημερώσει την Επιτροπή ότι δεν θα είναι σε θέση να το καταβάλει, η Επιτροπή θα πρέπει να εξουσιοδοτείται, σε προσωρινή βάση, να ζητεί πρόσθετα ποσά από άλλα κράτη μέλη κατ’ αναλογία. Είναι σκόπιμο να προβλεφθεί ανώτατο ποσό το οποίο η Επιτροπή μπορεί να ζητεί ετησίως από ένα κράτος μέλος. Η Επιτροπή αναμένεται να υποβάλει τις αναγκαίες προτάσεις για την εγγραφή των δαπανών οι οποίες καλύπτονται από τα ποσά των ρευστών διαθέσιμων που παρέχονται προσωρινά από τα κράτη μέλη στον προϋπολογισμό της Ένωσης προκειμένου να εξασφαλιστεί ότι τα διαθέσιμα αυτά λαμβάνονται υπόψη το συντομότερο δυνατόν για τον σκοπό της πίστωσης ιδίων πόρων σε λογαριασμούς από τα κράτη μέλη, δηλαδή σύμφωνα με το εφαρμοστέο νομικό πλαίσιο και, συνεπώς, βάσει των αντίστοιχων κλειδιών ΑΕΕ και με την επιφύλαξη άλλων ιδίων πόρων και άλλων εσόδων.
(24) Δυνάμει του άρθρου 311 τέταρτο εδάφιο της ΣΛΕΕ, θα εκδοθεί κανονισμός του Συμβουλίου για τον καθορισμό των μέτρων εφαρμογής του συστήματος των ιδίων πόρων της Ένωσης. Τα εν λόγω μέτρα θα πρέπει να περιλαμβάνουν διατάξεις γενικού και τεχνικού χαρακτήρα, οι οποίες μπορούν να εφαρμοστούν σε όλες τις κατηγορίες ιδίων πόρων. Τα εν λόγω μέτρα θα πρέπει να περιλαμβάνουν λεπτομερείς κανόνες για τον υπολογισμό και την εγγραφή του υπολοίπου στον προϋπολογισμό, καθώς και τις διατάξεις και ρυθμίσεις που είναι απαραίτητες για τον έλεγχο και την εποπτεία της είσπραξης των ιδίων πόρων.
(25) Η παρούσα απόφαση θα πρέπει να τεθεί σε ισχύ μόνο εφόσον εγκριθεί από όλα τα κράτη μέλη σύμφωνα με τους αντίστοιχους συνταγματικούς κανόνες τους, και, συνεπώς, με πλήρη σεβασμό της εθνικής κυριαρχίας. Το Ευρωπαϊκό Συμβούλιο της 17ης έως 21ης Ιουλίου 2020 σημείωσε την πρόθεση των κρατών μελών να προχωρήσουν στην έγκριση της παρούσας απόφασης το συντομότερο δυνατόν.
(26) Για λόγους συνοχής, συνέχειας και ασφάλειας δικαίου, είναι αναγκαίο να προβλεφθούν διατάξεις οι οποίες να εξασφαλίζουν ομαλή μετάβαση από το σύστημα που θεσπίστηκε με την απόφαση 2014/335/ΕΕ, Ευρατόμ του Συμβουλίου στο σύστημα που προβλέπεται στην παρούσα απόφαση.
(27) Η απόφαση 2014/335/ΕΕ, Ευρατόμ θα πρέπει να καταργηθεί.
(28) Για τους σκοπούς της παρούσας απόφασης, όλα τα νομισματικά ποσά θα πρέπει να εκφράζονται σε ευρώ.
(29) Λόγω της ανάγκης να καταστεί επειγόντως δυνατός ο δανεισμός με σκοπό τη χρηματοδότηση μέτρων για την αντιμετώπιση των συνεπειών της κρίσης COVID19, η παρούσα απόφαση θα πρέπει να τεθεί σε ισχύ την πρώτη ημέρα του πρώτου μήνα που έπεται της παραλαβής της τελευταίας κοινοποίησης για την ολοκλήρωση των διαδικασιών για την έκδοση της παρούσας 
απόφασης.
(30) Προκειμένου να εξασφαλιστεί η μετάβαση στο αναθεωρημένο σύστημα ιδίων πόρων και να συμπέσει με το οικονομικό έτος, η παρούσα απόφαση θα πρέπει να εφαρμοστεί από την 1η Ιανουαρίου 2021,
ΕΞΕΔΩΣΕ ΤΗΝ ΠΑΡΟΥΣΑ ΑΠΟΦΑΣΗ:
Άρθρο 1
Αντικείμενο
Η παρούσα απόφαση θεσπίζει κανόνες σχετικά με την κατανομή ιδίων πόρων στην Ένωση, ώστε να εξασφαλιστεί η χρηματοδότηση του ετήσιου προϋπολογισμού της Ένωσης.
Άρθρο 2
Κατηγορίες ιδίων πόρων και ειδικές
μέθοδοι για τον υπολογισμό τους
1. Συνιστούν ιδίους πόρους εγγραφόμενους στον προϋπολογισμό της Ένωσης τα έσοδα από:
α) τους παραδοσιακούς ιδίους πόρους από εισφορές, πριμοδοτήσεις, συμπληρωματικά ή εξισωτικά ποσά, πρόσθετα ποσά ή συντελεστές, δασμούς του κοινού δασμολογίου και λοιπούς δασμούς που έχουν θεσπισθεί ή θα θεσπισθούν από τα θεσμικά όργανα της Ένωσης επί των συναλλαγών με τρίτες χώρες, τελωνειακούς δασμούς που επιβάλλονται στα προϊόντα τα οποία υπάγονται στη Συνθήκη για την ίδρυση της Ευρωπαϊκής Κοινότητας Άνθρακα και Χάλυβα, που έχει λήξει, όπως και από εισφορές και άλλα τέλη που προβλέπονται στο πλαίσιο της κοινής οργάνωσης των αγορών 
ζάχαρης·
β) την εφαρμογή ενιαίου συντελεστή καταβολής 0,30 % για όλα τα κράτη μέλη στο συνολικό ποσό των εσόδων ΦΠΑ τα οποία έχουν εισπραχθεί για το σύνολο των φορολογητέων παραδόσεων δια του σταθμισμένου μέσου συντελεστή ΦΠΑ που έχει υπολογιστεί για το σχετικό ημερολογιακό έτος, όπως ορίζεται στον κανονισμό (ΕΟΚ, Ευρατόμ) αριθ. 1553/89 του Συμβουλίου. Για κάθε κράτος μέλος, η βάση ΦΠΑ που θα ληφθεί υπόψη για τον σκοπό αυτό δεν υπερβαίνει το 50 % του ΑΕΕ·
γ) την εφαρμογή ενιαίου συντελεστή καταβολής στο βάρος των απορριμμάτων πλαστικών συσκευασιών τα οποία παράγονται σε κάθε κράτος μέλος και δεν ανακυκλώνονται. Ο ενιαίος συντελεστής καταβολής είναι 0,80 EUR ανά χιλιόγραμμο. Εφαρμόζεται ετήσια κατ’ αποκοπή μείωση για ορισμένα κράτη μέλη, όπως ορίζεται στην παράγραφο 2 τρίτο εδάφιο·
δ) την εφαρμογή ενιαίου συντελεστή καταβολής, που θα καθοριστεί σύμφωνα με τη διαδικασία του προϋπολογισμού βάσει του συνόλου όλων των άλλων εσόδων, στο άθροισμα των ΑΕΕ όλων των κρατών μελών.
2. Για τους σκοπούς της παραγράφου 1 στοιχείο γ) του παρόντος άρθρου, ως «πλαστικό» νοείται πολυμερές, κατά την έννοια του άρθρου 3 σημείο 5 του κανονισμού (ΕΚ) αριθ. 1907/2006 του Ευρωπαϊκού Κοινοβουλίου και του Συμβουλίου, στο οποίο ενδεχομένως έχουν προστεθεί πρόσθετα ή άλλες ουσίες· οι όροι «απορρίμματα συσκευασιών» και «ανακύκλωση» έχουν την έννοια που αποδίδεται στους εν λόγω όρους στο άρθρο 3 σημεία 2 και 2γ αντίστοιχα της οδηγίας 94/62/ΕΚ του Ευρωπαϊκού Κοινοβουλίου και του Συμβουλίου και, όπως χρησιμοποιούνται στην απόφαση (ΕΕ) 2005/270/ΕΚ της Επιτροπής.
Το βάρος των απορριμμάτων πλαστικών συσκευασιών που δεν ανακυκλώνονται υπολογίζεται ως η διαφορά μεταξύ του βάρους των απορριμμάτων πλαστικών συσκευασιών που παράγονται σε ένα κράτος μέλος, κατά τη διάρκεια ενός δεδομένου έτους, και του βάρους των απορριμμάτων πλαστικών συσκευασιών που ανακυκλώνονται, κατά το συγκεκριμένο έτος, όπως καθορίζεται σύμφωνα με την οδηγία 94/62/ΕΚ.
Τα ακόλουθα κράτη μέλη δικαιούνται ετήσιες κατ’ αποκοπή μειώσεις, εκφρασμένες σε τρέχουσες τιμές, που θα εφαρμόζονται στις αντίστοιχες συνεισφορές τους βάσει της παραγράφου 1 στοιχείο γ), ύψους 22 εκατ. EUR για τη Βουλγαρία, 32,1876 εκατ. EUR για την Τσεχία, 4 εκατ. EUR για την Εσθονία, 33 εκατ. EUR για την Ελλάδα, 142 εκατ. EUR για την Ισπανία, 13 εκατ. EUR για την Κροατία, 184,0480 εκατ. EUR για την Ιταλία, 3 εκατ. EUR για την Κύπρο, 6 εκατ. EUR για τη Λετονία, 9 εκατ. EUR για τη Λιθουανία, 30 εκατ. EUR για την Ουγγαρία, 1,4159 εκατ. EUR για τη Μάλτα, 117 εκατ. EUR για την Πολωνία, 31,3220 εκατ. EUR για την Πορτογαλία, 60 εκατ. EUR για τη Ρουμανία, 6,2797 εκατ. EUR για τη Σλοβενία και 17 εκατ. EUR για τη Σλοβακία.
3. Για τους σκοπούς της παραγράφου 1 στοιχείο δ), ο ενιαίος συντελεστής καταβολής εφαρμόζεται στο ΑΕΕ κάθε κράτους μέλους.
Ο όρος «ΑΕΕ» που αναφέρεται στην παράγραφο 1 στοιχείο δ) έχει την έννοια του ετήσιου ΑΕΕ σε τιμές αγοράς, όπως προβλέπεται από την Επιτροπή κατ’ εφαρμογή του κανονισμού (ΕΕ) αριθ. 549/2013.
4. Για την περίοδο 2021-2027, τα ακόλουθα κράτη μέλη θα ωφεληθούν από ακαθάριστη μείωση των ετησίων βάσει του ΑΕΕ συνεισφορών τους, δυνάμει της παραγράφου 1 στοιχείο δ), ύψους 565 εκατ. EUR για την Αυστρία, 377 εκατ. EUR για τη Δανία, 3 671 εκατ. EUR για την Γερμανία, 1 921 εκατ. EUR για τις Κάτω Χώρες και 1 069 εκατ. EUR για τη Σουηδία. Τα ποσά αυτά μετρώνται σε τιμές του 2020 και προσαρμόζονται στις τρέχουσες τιμές με την εφαρμογή του πλέον πρόσφατου αποπληθωριστή Ακαθάριστου Εγχώριου Προϊόντος για την Ένωση, εκφρασμένου σε ευρώ, όπως προβλέπεται από την Επιτροπή, που είναι διαθέσιμος κατά την κατάρτιση του σχεδίου προϋπολογισμού. Οι εν λόγω ακαθάριστες μειώσεις χρηματοδοτούνται από όλα τα 
κράτη μέλη.
5. Στην περίπτωση που ο προϋπολογισμός της Ένωσης δεν έχει ακόμα εγκριθεί στην αρχή του οικονομικού έτους, οι προηγούμενοι ενιαίοι συντελεστές καταβολής βάσει του ΑEE εξακολουθούν να εφαρμόζονται μέχρι την έναρξη ισχύος των νέων συντελεστών.
Άρθρο 3
Ανώτατα όρια των ιδίων πόρων
1. Το συνολικό ποσό των ιδίων πόρων που χορηγείται στην Ένωση για την κάλυψη των ετήσιων πιστώσεων πληρωμών δεν υπερβαίνει το 1,40 % του αθροίσματος των ΑΕΕ όλων των κρατών μελών.
2. Το συνολικό ετήσιο ποσό των πιστώσεων αναλήψεων υποχρεώσεων που εγγράφονται στον προϋπολογισμό της Ένωσης δεν υπερβαίνει το 1,46 % του αθροίσματος των ΑΕΕ όλων των κρατών μελών.
3. Διατηρείται εύρυθμη σχέση μεταξύ των πιστώσεων αναλήψεων υποχρεώσεων και των πιστώσεων πληρωμών, προκειμένου να διασφαλίζεται η συμβατότητά τους και να μπορεί να τηρείται κατά τα επόμενα έτη το ανώτατο όριο που καθορίζεται στην παράγραφο 1.
4. Σε περίπτωση που τροποποιήσεις του κανονισμού (ΕΕ) αριθ. 549/2013 επιφέρουν σημαντικές αλλαγές στο επίπεδο του ΑΕΕ, η Επιτροπή υπολογίζει εκ νέου τα ανώτατα όρια που καθορίζονται στις παραγράφους 1 και 2, όπως αυξάνονται προσωρινά σύμφωνα με το άρθρο 6, με βάση τον ακόλουθο τύπο:





όπου:
– «x %» είναι το ανώτατο όριο των ιδίων πόρων για πιστώσεις πληρωμών·
– «y %» είναι το ανώτατο όριο των ιδίων πόρων για πιστώσεις αναλήψεων υποχρεώσεων·
– «t» είναι το τελευταίο πλήρες έτος για το οποίο διατίθενται τα στοιχεία που ορίζονται βάσει του κανονισμού (ΕΕ) 2019/516 του Ευρωπαϊκού Κοινοβουλίου και του Συμβουλίου·
– «ΕΣΛ» είναι το ευρωπαϊκό σύστημα εθνικών και περιφερειακών λογαριασμών της Ένωσης.
Άρθρο 4
Χρήση κεφαλαίων που έχουν ληφθεί υπό μορφή δανείων από τις κεφαλαιαγορές
Η Ένωση δεν χρησιμοποιεί κεφάλαια που έχουν ληφθεί υπό μορφή δανείων από τις κεφαλαιαγορές για τη χρηματοδότηση επιχειρησιακών δαπανών.
Άρθρο 5
Έκτακτα και προσωρινά πρόσθετα μέσα 
για την αντιμετώπιση των συνεπειών 
της κρίσης COVID-19
1. Με αποκλειστικό σκοπό την αντιμετώπιση των συνεπειών της κρίσης COVID-19 μέσω του κανονισμού του Συμβουλίου για τη θέσπιση Μέσου Ανάκαμψης της Ευρωπαϊκής Ένωσης και της τομεακής νομοθεσίας που αναφέρεται σε αυτόν:
α) η Επιτροπή εξουσιοδοτείται να δανείζεται κεφάλαια από τις κεφαλαιαγορές, εξ ονόματος της Ένωσης, έως 750 000 εκατ. EUR σε τιμές του 2018. Οι δανειοληπτικές πράξεις πραγματοποιούνται σε ευρώ·
β) έως 360 000 εκατ. EUR σε τιμές του 2018 από τα δανειακά κεφάλαια μπορούν να χρησιμοποιηθούν για τη χορήγηση δανείων και, κατά παρέκκλιση από το άρθρο 4, έως 390 000 εκατ. EUR σε τιμές του 2018 από τα δανειακά κεφάλαια μπορούν να χρησιμοποιηθούν για δαπάνες.
Το ποσό που αναφέρεται στο πρώτο εδάφιο στοιχείο α) αναπροσαρμόζεται βάσει σταθερού αποπληθωριστή 2 % ετησίως. Η Επιτροπή γνωστοποιεί ετησίως στο Ευρωπαϊκό Κοινοβούλιο και στο Συμβούλιο το προσαρμοσμένο ποσό.
Η Επιτροπή διαχειρίζεται τον δανεισμό που αναφέρεται στο πρώτο εδάφιο στοιχείο α) κατά τέτοιον τρόπο ώστε κανένας νέος καθαρός δανεισμός να μην πραγματοποιηθεί μετά το 2026.
2. Η αποπληρωμή του κεφαλαίου των δανειακών κεφαλαίων που χρησιμοποιούνται για τις δαπάνες, όπως αναφέρεται στην παράγραφο 1 πρώτο εδάφιο στοιχείο β) του παρόντος άρθρου και οι σχετικοί οφειλόμενοι τόκοι βαρύνουν τον γενικό προϋπολογισμό της Ένωσης. Οι δημοσιονομικές δεσμεύσεις μπορούν να κατανέμονται σε περισσότερα έτη με ετήσιες δόσεις, σύμφωνα με το άρθρο 112 παράγραφος 2 του κανονισμού (ΕΕ, Ευρατόμ) 2018/1046 του Ευρωπαϊκού Κοινοβουλίου και του Συμβουλίου.
Η αποπληρωμή των κεφαλαίων που αναφέρονται στην παράγραφο 1 πρώτο εδάφιο στοιχείο α) του παρόντος άρθρου προγραμματίζεται, σύμφωνα με την αρχή της χρηστής δημοσιονομικής διαχείρισης, ούτως ώστε να εξασφαλίζεται η σταθερή και προβλέψιμη μείωση των υποχρεώσεων. Οι αποπληρωμές του κεφαλαίου των δανείων αρχίζουν πριν από τη λήξη της περιόδου του ΠΔΠ 2021-2027, με ελάχιστο ποσό, στο μέτρο που το επιτρέπουν τα ποσά που δεν χρησιμοποιήθηκαν για πληρωμές τόκων οφειλόμενες βάσει του δανεισμού που αναφέρεται στην παράγραφο 1 του παρόντος άρθρου, λαμβανομένης δεόντως υπόψη της διαδικασίας που ορίζεται στο άρθρο 314 της ΣΛΕΕ. Όλες οι υποχρεώσεις που προκύπτουν από την έκτακτη και προσωρινή εξουσιοδότηση της Επιτροπής να δανείζεται κεφάλαια που αναφέρεται στην παράγραφο 1 του παρόντος άρθρου αποπληρώνονται πλήρως το αργότερο έως τις 31 Δεκεμβρίου 2058.
Τα ποσά που οφείλει η Ένωση σε ένα δεδομένο έτος για την αποπληρωμή του κεφαλαίου των δανείων που αναφέρεται στο πρώτο εδάφιο της παρούσας παραγράφου δεν υπερβαίνουν το 7,5 % του ανώτατου ποσού προς χρήση για δαπάνες που αναφέρεται στην παράγραφο 1 πρώτο εδάφιο στοιχείο β).
3. Η Επιτροπή λαμβάνει τα αναγκαία μέτρα για τη διαχείριση των δανειοληπτικών πράξεων. Η Επιτροπή ενημερώνει τακτικά και εκτενώς το Ευρωπαϊκό Κοινοβούλιο και το Συμβούλιο σχετικά με όλες τις πτυχές της στρατηγικής της για τη διαχείριση του χρέους. Η Επιτροπή καταρτίζει χρονοδιάγραμμα έκδοσης με τις αναμενόμενες ημερομηνίες και όγκους έκδοσης για το επόμενο έτος, καθώς και σχέδιο στο οποίο καθορίζονται οι αναμενόμενες πληρωμές του κεφαλαίου και των τόκων, και το γνωστοποιεί στο Ευρωπαϊκό Κοινοβούλιο και στο Συμβούλιο. Η Επιτροπή επικαιροποιεί τακτικά το εν λόγω χρονοδιάγραμμα.
Άρθρο 6
Έκτακτη και προσωρινή αύξηση των ανώτατων ορίων των ιδίων πόρων για την κατανομή 
των πόρων που είναι αναγκαίοι 
για την αντιμετώπιση των συνεπειών 
της κρίσης COVID-19
Τα όρια που καθορίζονται στο άρθρο 3 παράγραφοι 1 και 2, αυξάνονται προσωρινά έκαστο κατά 0,6 ποσοστιαίες μονάδες με αποκλειστικό σκοπό την κάλυψη όλων των υποχρεώσεων της Ένωσης που προκύπτουν από τον δανεισμό που προβλέπεται στο άρθρο 5, μέχρι να παύσουν να υφίστανται όλες αυτές οι υποχρεώσεις και το αργότερο έως τις 31 Δεκεμβρίου 2058.
Η αύξηση των ορίων των ιδίων πόρων δεν χρησιμοποιείται για την κάλυψη τυχόν άλλων υποχρεώσεων της Ένωσης.
Άρθρο 7
Αρχή της καθολικότητας
Τα έσοδα που αναφέρονται στο άρθρο 2 χρησιμοποιούνται αδιακρίτως για τη χρηματοδότηση όλων των δαπανών που εγγράφονται στον ετήσιο προϋπολογισμό της Ένωσης.
Άρθρο 8
Μεταφορά πλεονάσματος
Τυχόν πλεόνασμα των εσόδων της Ένωσης επί του συνόλου των πραγματικών δαπανών κατά τη διάρκεια ενός οικονομικού έτους μεταφέρεται στο επόμενο οικονομικό έτος.
Άρθρο 9
Είσπραξη των ιδίων πόρων 
και απόδοσή τους στην Επιτροπή
1. Οι ίδιοι πόροι που αναφέρονται στο άρθρο 2 παράγραφος 1 στοιχείο α) εισπράττονται από τα κράτη μέλη σύμφωνα με τις εθνικές διατάξεις οι οποίες επιβάλλονται με νομοθετικά, κανονιστικά και διοικητικά μέτρα. Τα κράτη μέλη, ανάλογα με την περίπτωση, προσαρμόζουν τις διατάξεις αυτές ώστε να πληρούν τις απαιτήσεις των κανόνων της Ένωσης.
Η Επιτροπή εξετάζει τις σχετικές εθνικές διατάξεις που της γνωστοποιούν τα κράτη μέλη, διαβιβάζει στα κράτη μέλη τις προσαρμογές που κρίνει αναγκαίες για τη διασφάλιση της συμμόρφωσής τους προς τους κανόνες της Ένωσης και, εφόσον είναι αναγκαίο, υποβάλλει έκθεση στο Ευρωπαϊκό Κοινοβούλιο και στο Συμβούλιο.
2. Τα κράτη μέλη παρακρατούν, ως έξοδα είσπραξης, το 25 % των ποσών που αναφέρονται στο άρθρο 2 παράγραφος 1 στοιχείο α).
3. Τα κράτη μέλη θέτουν τους ιδίους πόρους που προβλέπονται στο άρθρο 2 παράγραφος 1 της παρούσας απόφασης στη διάθεση της Επιτροπής, σύμφωνα με κανονισμούς που εκδίδονται βάσει του άρθρου 322 παράγραφος 2 της ΣΛΕΕ.
4. Με την επιφύλαξη του άρθρου 14 παράγραφος 2 του κανονισμού (ΕΕ, Ευρατόμ) αριθ. 609/2014 του Συμβουλίου, εάν οι εγκριθείσες πιστώσεις που εγγράφονται στον προϋπολογισμό της Ένωσης δεν επαρκούν για να συμμορφωθεί η Ένωση με τις υποχρεώσεις της που απορρέουν από τον δανεισμό που αναφέρεται στο άρθρο 5 της παρούσας απόφασης και η Επιτροπή δεν μπορεί να δημιουργήσει την απαραίτητη ρευστότητα ενεργοποιώντας άλλα μέτρα που προβλέπονται από τις δημοσιονομικές ρυθμίσεις που εφαρμόζονται στα εν λόγω δάνεια εγκαίρως για να εξασφαλιστεί η συμμόρφωση με τις υποχρεώσεις της Ένωσης, μεταξύ άλλων μέσω ενεργού διαχείρισης ρευστότητας και, εάν χρειαστεί, προσφεύγοντας σε βραχυπρόθεσμη χρηματοδότηση από τις κεφαλαιαγορές σύμφωνα με τις προϋποθέσεις και τα όρια που καθορίζονται στο άρθρο 5 παράγραφος 1 πρώτο εδάφιο στοιχείο α) και στο άρθρο 5 παράγραφος 2 της παρούσας απόφασης, τα κράτη μέλη, ως έσχατη λύση για την Επιτροπή, θέτουν τους αναγκαίους για τον σκοπό αυτό πόρους στη διάθεση της Επιτροπής. Σε τέτοιες περιπτώσεις, εφαρμόζονται οι παράγραφοι 5 έως 9 του παρόντος άρθρου, κατά παρέκκλιση από το άρθρο 14 παράγραφος 3 και από το άρθρο 14 παράγραφος 4 πρώτο εδάφιο του κανονισμού (ΕΕ, Ευρατόμ) αριθ. 609/2014.
5. Με την επιφύλαξη του άρθρου 14 παράγραφος 4 δεύτερο εδάφιο του κανονισμού (ΕΕ, Ευρατόμ) αριθ. 609/2014 του Συμβουλίου, η Επιτροπή μπορεί να ζητήσει από τα κράτη μέλη να παράσχουν προσωρινά τη διαφορά μεταξύ του συνολικού ενεργητικού και των ταμειακών αναγκών, κατ’ αναλογία («pro rata») προς τα εκτιμώμενα έσοδα του προϋπολογισμού από καθένα εξ αυτών. Η Επιτροπή γνωστοποιεί εγκαίρως τα ζητούμενα ποσά στα κράτη μέλη. Η Επιτροπή θα καθιερώσει διαρθρωμένο διάλογο με τις εθνικές υπηρεσίες διαχείρισης χρέους και τα δημόσια ταμεία όσον αφορά τα χρονοδιαγράμματά της για την έκδοση και την αποπληρωμή.
Εάν ένα κράτος μέλος δεν καταβάλει, εν όλω ή εν μέρει, το ζητούμενο ποσό εγκαίρως ή εάν ενημερώσει την Επιτροπή ότι δεν θα είναι σε θέση να καταβάλει το ζητούμενο ποσό, η Επιτροπή, για να καλύψει το μέρος που αντιστοιχεί στο οικείο κράτος μέλος, έχει προσωρινά το δικαίωμα να ζητήσει πρόσθετα ποσά από τα υπόλοιπα κράτη μέλη. Τα εν λόγω ζητούμενα ποσά διαμορφώνονται κατ’ αναλογία προς τα εκτιμώμενα έσοδα του προϋπολογισμού από καθένα εκ των υπολοίπων κρατών μελών. Το κράτος μέλος που δεν κατέβαλε ζητούμενο ποσό διατηρεί την υποχρέωση να το καταβάλει.
6. Το ανώτατο συνολικό ετήσιο ποσό ρευστών διαθεσίμων που μπορεί να ζητηθεί από κράτος μέλος βάσει της παραγράφου 5 περιορίζεται σε κάθε περίπτωση στο σχετικό βάσει του ΑΕΕ μερίδιό του στην έκτακτη και προσωρινή αύξηση του ανώτατου ορίου των ιδίων πόρων, όπως αναφέρεται στο άρθρο 6. Για τον σκοπό αυτό, το σχετικό βάσει του ΑΕΕ μερίδιο υπολογίζεται ως το μερίδιο στο συνολικό ΑΕΕ της Ένωσης, όπως προκύπτει από την αντίστοιχη στήλη του τμήματος εσόδων του ετήσιου προϋπολογισμού της Ένωσης που εγκρίθηκε τελευταία.
7. Κάθε παροχή ρευστών διαθεσίμων δυνάμει των παραγράφων 5 και 6 επιστρέφεται χωρίς καθυστέρηση σύμφωνα με το εφαρμοστέο νομικό πλαίσιο για τον προϋπολογισμό της Ένωσης.
8. Οι δαπάνες που καλύπτονται από τα ποσά των ρευστών διαθεσίμων που έχουν παρασχεθεί προσωρινά από κράτη μέλη σύμφωνα με την παράγραφο 5 εγγράφονται στον προϋπολογισμό της Ένωσης χωρίς καθυστέρηση προκειμένου να εξασφαλιστεί ότι τα σχετικά έσοδα λαμβάνονται υπόψη το συντομότερο δυνατό για τον σκοπό της πίστωσης των ιδίων πόρων σε λογαριασμούς από τα κράτη μέλη σύμφωνα με τις σχετικές διατάξεις του κανονισμού (ΕΕ, Ευρατόμ) αριθ. 609/2014.
9. Σε ετήσια βάση, η εφαρμογή της παραγράφου 5 δεν οδηγεί στη ζήτηση ρευστών διαθεσίμων πέραν των ανώτατων ορίων των ιδίων πόρων που αναφέρονται στο άρθρο 3, όπως αυξάνονται σύμφωνα με το άρθρο 6.
Άρθρο 10
Μέτρα εφαρμογής
Το Συμβούλιο καθορίζει τα μέτρα εφαρμογής σύμφωνα με τη διαδικασία που ορίζεται στο τέταρτο εδάφιο του άρθρου 311 της ΣΛΕΕ όσον αφορά τα ακόλουθα στοιχεία του συστήματος των ιδίων πόρων της Ένωσης: α) τη διαδικασία για τον υπολογισμό και την εγγραφή στον προϋπολογισμό του ετήσιου δημοσιονομικού υπολοίπου, όπως ορίζεται στο άρθρο 8·
β) τις απαιτούμενες διατάξεις και ρυθμίσεις για τον έλεγχο και την εποπτεία της είσπραξης των ιδίων πόρων που αναφέρονται στο άρθρο 2 παράγραφος 1 και τυχόν σχετικές απαιτήσεις πληροφοριακών στοιχείων.
Άρθρο 11
Τελικές και μεταβατικές διατάξεις
1. Με την επιφύλαξη της παραγράφου 2, η απόφαση 2014/335/ΕΕ, Ευρατόμ καταργείται. Οιεσδήποτε παραπομπές στην απόφαση 70/243/ΕΚΑΧ, ΕΟΚ, Ευρατόμ του Συμβουλίου, στην απόφαση 85/257/ΕΟΚ, Ευρατόμ του Συμβουλίου, στην απόφαση 88/376/ΕΟΚ, Ευρατόμ του Συμβουλίου, στην απόφαση 94/728/ΕΚ, Ευρατόμ του Συμβουλίου, στην απόφαση 2000/597/ΕΚ, Ευρατόμ του Συμβουλίου, στην απόφαση 2007/436/ΕΚ, Ευρατόμ του Συμβουλίου ή στην απόφαση 2014/335/ΕΕ, Ευρατόμ νοούνται ως παραπομπές στην παρούσα απόφαση. Οι παραπομπές στην καταργούμενη απόφαση διαβάζονται σύμφωνα με τον πίνακα αντιστοιχίας στο παράρτημα της παρούσας απόφασης.
2. Τα άρθρα 2, 4 και 5 της απόφασης 94/728/ΕΚ, Ευρατόμ, τα άρθρα 2, 4 και 5 της απόφασης 2000/597/ΕΚ, Ευρατόμ, τα άρθρα 2, 4 και 5 της απόφασης 2007/436/ΕΚ, Ευρατόμ και τα άρθρα 2, 4 και 5 της απόφασης 2014/335/ΕΕ, Ευρατόμ εξακολουθούν να εφαρμόζονται για τον υπολογισμό και την προσαρμογή των εσόδων που προέρχονται από την εφαρμογή του συντελεστή καταβολής επί της βάσης του ΦΠΑ, η οποία καθορίζεται με ενιαίο τρόπο και περιορίζεται σε ποσοστό μεταξύ του 50 % και του 55 % του ΑΕΠ ή του ΑΕΕ κάθε κράτους μέλους, ανάλογα με το σχετικό έτος, για τον υπολογισμό της διόρθωσης των δημοσιονομικών ανισορροπιών υπέρ του Ηνωμένου Βασιλείου για τα έτη 1995 έως 2020, καθώς και για τον υπολογισμό της χρηματοδότησης των διορθώσεων που χορηγούνται στο Ηνωμένο Βασίλειο από άλλα κράτη μέλη.
3. Τα κράτη μέλη εξακολουθούν να παρακρατούν, ως έξοδα είσπραξης, το 10 % των ποσών του άρθρου 2 παράγραφος 1 στοιχείο α) τα οποία θα έπρεπε να έχουν αποδοθεί από τα κράτη μέλη πριν από την 28η Φεβρουαρίου 2001 σύμφωνα με τους ισχύοντες κανόνες της Ένωσης.
4. Τα κράτη μέλη εξακολουθούν να παρακρατούν, ως έξοδα είσπραξης, το 25 % των ποσών του άρθρου 2 παράγραφος 1 στοιχείο α) τα οποία θα έπρεπε να έχουν αποδοθεί από τα κράτη μέλη από την 1η Μαρτίου 2001 έως τις 28 Φεβρουαρίου 2014 σύμφωνα με τους ισχύοντες κανόνες της Ένωσης.
5. Τα κράτη μέλη εξακολουθούν να παρακρατούν, ως έξοδα είσπραξης, το 20 % των ποσών του άρθρου 2 παράγραφος 1 στοιχείο α) τα οποία θα έπρεπε να έχουν αποδοθεί από τα κράτη μέλη από την 1η Μαρτίου 2014 έως τις 28 Φεβρουαρίου 2021 σύμφωνα με τους ισχύοντες κανόνες της Ένωσης.
6. Για τους σκοπούς της παρούσας απόφασης, όλα τα νομισματικά ποσά εκφράζονται σε ευρώ.
Άρθρο 12
Έναρξη ισχύος
Ο Γενικός Γραμματέας του Συμβουλίου κοινοποιεί την παρούσα απόφαση στα κράτη μέλη.
Τα κράτη μέλη κοινοποιούν αμελλητί στον Γενικό Γραμματέα του Συμβουλίου την ολοκλήρωση των διαδικασιών για την έκδοση της παρούσας απόφασης, σύμφωνα με τις οικείες συνταγματικές τους απαιτήσεις.
Η παρούσα απόφαση αρχίζει να ισχύει την πρώτη ημέρα του πρώτου μήνα που έπεται της παραλαβής της τελευταίας από τις κοινοποιήσεις που αναφέρονται στο δεύτερο εδάφιο.
Εφαρμόζεται από την 1η Ιανουαρίου 2021.
Άρθρο 13
Αποδέκτες
Η παρούσα απόφαση απευθύνεται στα κράτη μέλη.
Βρυξέλλες, 14 Δεκεμβρίου 2020
Για το Συμβούλιο
Ο Πρόεδρος
M. ROTH
ΜΕΡΟΣ Β’
ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΟΙΚΟΝΟΜΙΚΩΝ ΓΙΑ ΤΗ ΣΥΜΜΕΤΟΧΗ ΤΟΥ ΤΑΜΕΙΟΥ 
ΧΡΗΜΑΤΟΠΙΣΤΩΤΙΚΗΣ ΣΤΑΘΕΡΟΤΗΤΑΣ 
ΣΕ ΑΥΞΗΣΕΙΣ ΚΕΦΑΛΑΙΟΥ ΠΙΣΤΩΤΙΚΩΝ 
ΙΔΡΥΜΑΤΩΝ ΣΤΟ ΠΛΑΙΣΙΟ ΤΗΣ ΣΤΡΑΤΗΓΙΚΗΣ ΑΠΟΕΠΕΝΔΥΣΗΣ ΚΑΙ ΤΗΝ ΕΚΤΑΚΤΗ ΠΑΡΑΤΑΣΗ ΤΗΣ ΔΙΑΡΚΕΙΑΣ ΟΡΙΣΜΕΝΩΝ ΔΙΑΔΙΚΑΣΙΩΝ 
ΕΙΔΙΚΗΣ ΔΙΑΧΕΙΡΙΣΗΣ ΤΟΥ ν. 4307/2014
Άρθρο δεύτερο
Μέσα εκπλήρωσης του σκοπού του Ταμείου Χρηματοπιστωτικής Σταθερότητας - 
Τροποποίηση του άρθρου 2 του ν. 3864/2010
Η περ. ζ) της παρ. 2 του άρθρου 2 του ν. 3864/2010 (Α’ 119) τροποποιείται και η παρ. 2 διαμορφώνεται ως εξής:
«2. Στο πλαίσιο του σκοπού του το Ταμείο:
α) Παρέχει κεφαλαιακή ενίσχυση στα πιστωτικά ιδρύματα, σύμφωνα με τις διατάξεις του παρόντος νόμου και σε συμμόρφωση με τους κανόνες της Ευρωπαϊκής Ένωσης για τις κρατικές ενισχύσεις.
β) Παρακολουθεί και αξιολογεί, για τα πιστωτικά ιδρύματα που έχουν λάβει κεφαλαιακή ενίσχυση από το Ταμείο, τον βαθμό συμμόρφωσης με τα σχέδια αναδιάρθρωσής τους, διασφαλίζοντας παράλληλα την επιχειρησιακή τους αυτονομία. Το Ταμείο διασφαλίζει τη με όρους αγοράς λειτουργία τους, με τρόπο ώστε να προάγεται η κατά διαφανή τρόπο συμμετοχή ιδιωτών στο κεφάλαιο τους και να τηρούνται οι περί κρατικών ενισχύσεων κανόνες.
γ) Ασκεί τα δικαιώματα του μετόχου, που απορρέουν από τη συμμετοχή του στα πιστωτικά ιδρύματα που έχουν λάβει κεφαλαιακή ενίσχυση, όπως τα δικαιώματα αυτά ορίζονται στον παρόντα νόμο και σε συμφωνίες πλαίσιο που συνάπτει με τα εν λόγω πιστωτικά ιδρύματα, σύμφωνα με την παρ. 4 του άρθρου 6 για τη ρύθμιση των σχέσεων του με αυτά, σε συμμόρφωση με κανόνες που υπηρετούν τη χρηστή διαχείριση της περιουσίας του Ταμείου και με τους κανόνες της Ευρωπαϊκής Ένωσης περί κρατικών ενισχύσεων και ανταγωνισμού.
δ) Διαθέτει μέρος ή το σύνολο των χρηματοπιστωτικών μέσων που έχουν εκδοθεί από τα πιστωτικά ιδρύματα στα οποία συμμετέχει, σύμφωνα με όσα ορίζονται στο άρθρο 8.
ε) Χορηγεί δάνειο προς το Ταμείο Εγγύησης Καταθέσεων και Επενδύσεων (ΤΕΚΕ) για σκοπούς εξυγίανσης, σύμφωνα με το άρθρο 16.
στ) Διευκολύνει τη διαχείριση των μη εξυπηρετούμενων δανείων των πιστωτικών ιδρυμάτων.
ζ) Συνάπτει συμφωνίες πλαίσιο ή τροποποιεί συμφωνίες πλαίσιο, σύμφωνα με την παρ. 4 του άρθρου 6 για τη ρύθμιση των σχέσεών του με όλα τα πιστωτικά ιδρύματα τα οποία λαμβάνουν ή έχουν λάβει χρηματοδοτική διευκόλυνση από το Ευρωπαϊκό Ταμείο Χρηματοπιστωτικής Σταθερότητας (ΕΤΧΣ) και τον Ευρωπαϊκό Μηχανισμό Σταθερότητας (ΕΜΣ), προκειμένου να εξασφαλισθεί η εφαρμογή των σκοπών και των δικαιωμάτων του, συμπεριλαμβανομένων των ειδικών δικαιωμάτων του άρθρου 10, για όσο χρόνο το Ταμείο κατέχει μετοχές ή άλλα κεφαλαιακά μέσα που προέρχονται από κεφαλαιακή ενίσχυση, σύμφωνα με τα άρθρα 6, 6α, 6β και 7, ή παρακολουθεί το σχέδιο αναδιάρθρωσης των ανωτέρω πιστωτικών ιδρυμάτων.
η) Ασκεί τα δικαιώματα του μετόχου που απορρέουν από τη μεταβίβαση σε αυτό των κοινών μετοχών ή συνεταιριστικών μερίδων πιστωτικών ιδρυμάτων, σύμφωνα με το τελευταίο εδάφιο της παρ. 6 του άρθρου 27Α του ν. 4172/2013, όπως τα δικαιώματα αυτά ορίζονται στον παρόντα νόμο και στις συμφωνίες πλαίσιο της προηγούμενης περ. ζ’, σε συμμόρφωση με τους κανόνες για τη χρηστή διαχείριση της περιουσίας του Ταμείου και με τους κανόνες της Ευρωπαϊκής Ένωσης περί κρατικών ενισχύσεων και ανταγωνισμού. Η προηγούμενη περ. ζ’ εφαρμόζεται αναλόγως και για τις μετοχές ή μερίδες της παρούσας.
θ) Ασκεί τα δικαιώματα ψήφου που απορρέουν από τη συμμετοχή Φορέων της Γενικής Κυβέρνησης στο μετοχικό κεφάλαιο πιστωτικών ιδρυμάτων, η άσκηση των οποίων έχει ανατεθεί σε αυτό είτε δυνάμει νομοθετικής ή κατ’ εξουσιοδότηση κανονιστικής διάταξης είτε δυνάμει σχετικής απόφασης του εκάστοτε αρμόδιου οργάνου διοίκησης των εν λόγω Φορέων, σύμφωνα με τον παρόντα νόμο και ειδικές συμφωνίες που συνάπτει με τους ανωτέρω Φορείς για τον σκοπό αυτόν.
ι) Ασκεί τα δικαιώματα του παρόντος σε απορροφώσα ή διασπώμενη εταιρεία που προέκυψε λόγω εταιρικού μετασχηματισμού του ν. 4601/2019 (Α’ 44) του πιστωτικού ιδρύματος στο οποίο παρείχε κεφαλαιακή ενίσχυση, στην οποία μετέχει λόγω του μετασχηματισμού αυτού.
ια) Ασκεί τα δικαιώματα του παρόντος και τα δικαιώματα των συμφωνιών πλαίσιο της παρ. 4 του άρθρου 6 στο επωφελούμενο πιστωτικό ίδρυμα που προήλθε από τη μεταβίβαση του τραπεζικού κλάδου στο πλαίσιο μερικής διάσπασης ή απόσχισης κλάδου λόγω εταιρικού μετασχηματισμού του ν. 4601/2019 του πιστωτικού ιδρύματος που έλαβε κεφαλαιακή ενίσχυση από το Ταμείο.
Ως πιστωτικά ιδρύματα, στο πλαίσιο του παρόντος νόμου, νοούνται τα πιστωτικά ιδρύματα κατά την έννοια της παρ. 1 του άρθρου 1 του Κανονισμού (ΕΕ) 575/2013, συμπεριλαμβανομένων των συνεταιριστικών τραπεζών, τα οποία λειτουργούν νόμιμα στην Ελλάδα κατόπιν άδειας από την αρμόδια αρχή, συμπεριλαμβανομένων των υποκαταστημάτων αυτών που λειτουργούν στην αλλοδαπή, καθώς και των θυγατρικών αλλοδαπών πιστωτικών ιδρυμάτων που λειτουργούν στην Ελλάδα.».
Άρθρο τρίτο
Περιουσία του Ταμείου Χρηματοπιστωτικής Σταθερότητας - Τροποποίηση του άρθρου 3 
του ν. 3864/2010
1. H παρ. 3 του άρθρου 3 του ν. 3864/2010 (Α’ 119) τροποποιείται και διαμορφώνεται ως εξής:
«3. Περιουσία του Ταμείου αποτελούν οι εισφορές, προς σχηματισμό κεφαλαίου, συμπεριλαμβανομένων των μετρητών, ομολόγων του ΕΤΧΣ και του ΕΜΣ ή άλλων χρηματοοικονομικών τους μέσων, οι τόκοι της παρ. 2, οι εκδιδόμενες από πιστωτικά ιδρύματα και αποκτώμενες από το Ταμείο μετοχές, ομολογίες και άλλα χρηματοπιστωτικά μέσα κατά τα άρθρα 7 και 8 του παρόντος και κατά το πρώην άρθρο 63Ε του ν. 3601/2007 (Α’ 178), καθώς και όλα τα δικαιώματα οικονομικής φύσης που απορρέουν από τη συμμετοχή του Ταμείου στο Μετοχικό Κεφάλαιο πιστωτικών ιδρυμάτων, σύμφωνα με τις διατάξεις του παρόντος, συμπεριλαμβανομένου του προϊόντος της εκκαθάρισης των ως άνω πιστωτικών ιδρυμάτων, καθώς και των δικαιωμάτων έναντι των υπό εκκαθάριση πιστωτικών ιδρυμάτων σε περίπτωση καταβολής του ποσού της διαφοράς της αξίας μεταξύ των μεταφερομένων στοιχείων ενεργητικού και παθητικού, που αναφέρεται στην περ. α’ της παρ. 13 του πρώην άρθρου 63Δ του ν. 3601/2007 και στην παρ. 7 του πρώην άρθρου 63Ε του ίδιου νόμου, καθώς και τα δικαιώματα που προκύπτουν από δάνειο για σκοπούς εξυγίανσης, που χορηγείται σύμφωνα με το άρθρο 16 του παρόντος. Για τις κοινές μετοχές ή συνεταιριστικές μερίδες που περιέρχονται στο Ταμείο, σύμφωνα με τη διάταξη του τελευταίου εδαφίου της παρ. 6 του άρθρου 27Α του ν. 4172/2013 (Α’ 167), το Ταμείο σχηματίζει ειδικό αποθεματικό, ισόποσο με την αξία αποτίμησής τους κατά τη μεταβίβασή τους σε αυτό.».
2. H παρ. 4 του άρθρου 3 του ν. 3864/2010 τροποποιείται και διαμορφώνεται ως εξής:
«4. Η περιουσία του Ταμείου δύναται να επενδύεται μόνο σε καταθέσεις της παρ. 2 και σε συμμετοχές της παρ. 7 του άρθρου 8, απαγορευομένης οποιασδήποτε άλλης μορφής επένδυσης. Το Ταμείο δεν δύναται να συνάπτει δάνεια, να εκδίδει ομόλογα και άλλα εμπορικά αξιόγραφα οποιασδήποτε φύσης, εκτός εάν υπάρχει ειδική περί αυτού πρόβλεψη στον νόμο. Κατά παρέκκλιση των ανωτέρω, τα διαθέσιμα του Ταμείου τοποθετούνται μέχρι τις 31.12.2015 σε ποσοστό δέκα τοις εκατό (10%) στον καταθετικό λογαριασμό της παρ. 2 και σε ποσοστό ενενήντα τοις εκατό (90%) σε λογαριασμό ταμειακής διαχείρισης στην Τράπεζα της Ελλάδος, με σκοπό την επένδυσή τους, σύμφωνα με την περ. η’ της παρ. 11 του άρθρου 15 του ν. 2469/1997 (Α’ 38), η οποία έχει εφαρμογή και στο Ταμείο. Η διάταξη του τρίτου εδαφίου ισχύει από 17.3.2015.
Κατά παρέκκλιση των ανωτέρω, τα κάθε είδους έσοδα που συνδέονται με τις κοινές μετοχές ή συνεταιριστικές μερίδες που περιέρχονται στο Ταμείο, δυνάμει του τελευταίου εδαφίου της παρ. 6 του άρθρου 27Α του ν. 4172/2013 (Α’ 167), δύναται να επενδύονται μόνο 
σύμφωνα με την περ. η’ της παρ. 11 του άρθρου 15 του ν. 2469/1997.».
Άρθρο τέταρτο 
Αρμοδιότητες του Γενικού Συμβουλίου 
και της Εκτελεστικής Επιτροπής του Ταμείου Χρηματοπιστωτικής Σταθερότητας -
Τροποποίηση του άρθρου 4 του ν. 3864/2010
1. Στην παρ. 9 του άρθρου 4 του ν. 3864/2010 (Α’ 119), προστίθεται περ. ιγ’, στο τέλος της παρ. 9 προστίθεται εδάφιο και η παρ. 9 διαμορφώνεται ως εξής:
«9. Το Γενικό Συμβούλιο αποφασίζει με δική του πρωτοβουλία ή κατόπιν εισήγησης της Εκτελεστικής Επιτροπής για τα θέματα που προβλέπονται παρακάτω και είναι αρμόδιο για τον έλεγχο της ορθής λειτουργίας και της εκπλήρωσης του σκοπού του Ταμείου. Ειδικότερα, το Γενικό Συμβούλιο:
α. ενημερώνεται από την Εκτελεστική Επιτροπή για τη δράση της και ελέγχει τη συμμόρφωση αυτής στις διατάξεις του παρόντος νόμου και ιδίως στις αρχές που κατοχυρώνονται στο άρθρο 2,
β. αποφασίζει για τα θέματα σχετικά με την παροχή κεφαλαιακής ενίσχυσης, την άσκηση των δικαιωμάτων ψήφου και τη διάθεση της συμμετοχής του Ταμείου,
γ. εγκρίνει την πολιτική, τους Εσωτερικούς Κανόνες και Οργανωτική Δομή (Ε.Κ.Ο.Δ.), που εφαρμόζονται για τη διοίκηση και τη λειτουργία του Ταμείου, συμπεριλαμβανομένου και του Κώδικα Δεοντολογίας των μελών του Γενικού Συμβουλίου και της Εκτελεστικής Επιτροπής, την πολιτική σύγκρουσης συμφερόντων, την πολιτική για τα συνδεδεμένα πρόσωπα και την πολιτική για την Προνομιακή Πληροφόρηση,
δ. εγκρίνει τον διορισμό των ανώτατων στελεχών του Ταμείου, συμπεριλαμβανομένων, μεταξύ άλλων, του Διευθυντή Εσωτερικής Επιθεώρησης, του Διευθυντή Διαχείρισης Κινδύνων, του Διευθυντή Διαχείρισης Επενδύσεων, του Διευθυντή Οικονομικών Υπηρεσιών και του Διευθυντή Νομικής Υπηρεσίας,
ε. εγκρίνει τους γενικούς όρους και προϋποθέσεις απασχόλησης του προσωπικού του Ταμείου, συμπεριλαμβανομένης της πολιτικής αποδοχών. Η πολιτική αποδοχών πρέπει να είναι ανταγωνιστική, με τρόπο ώστε να προσελκύει και να επιτρέπει την παραμονή στις θέσεις εργασίας στελεχών υψηλών προσόντων και εμπειρίας. Κατά την έγκριση της πολιτικής αποδοχών, το Γενικό Συμβούλιο λαμβάνει υπόψη του τα επίπεδα αποδοχών στελεχών με όμοια προσόντα στο ελληνικό τραπεζικό σύστημα,
στ. εγκρίνει τον ετήσιο προϋπολογισμό του Ταμείου, 
ζ. εγκρίνει την ετήσια έκθεση και άλλες επίσημες εκθέσεις και τις λογιστικές καταστάσεις του Ταμείου,
η. εγκρίνει τον διορισμό εξωτερικών ελεγκτών του Ταμείου,
θ. εγκρίνει τη σύσταση ενός ή περισσοτέρων συμβουλευτικών οργάνων, καθορίζει τους όρους και προϋποθέσεις διορισμού των μελών τους και καθορίζει τους όρους αναφοράς των εν λόγω οργάνων,
ι. συγκροτεί μία ή περισσότερες επιτροπές αποτελούμενες από μέλη του Γενικού Συμβουλίου και/ή άλλα πρόσωπα και καθορίζει τις αρμοδιότητές τους,
ια. εγκρίνει τον Εσωτερικό Κανονισμό Λειτουργίας του Γενικού Συμβουλίου και τον Κανονισμό Προμηθειών αγαθών και υπηρεσιών για κάθε προμήθεια εμπίπτουσα στις διατάξεις των άρθρων 23 παρ. 2 περ. ια’ και παρ. 4 του ν. 4281/2014, κατ’ εξαίρεση από τις διατάξεις και τους κανόνες περί προμηθειών του ανωτέρω νόμου,
ιβ. λαμβάνει οποιαδήποτε άλλη απόφαση και ασκεί οποιαδήποτε άλλη εξουσία ή αρμοδιότητα που προβλέπεται από τον παρόντα νόμο ή την κείμενη νομοθεσία ότι ασκείται από το Γενικό Συμβούλιο,
ιγ. εκπροσωπεί δια του Προέδρου του δικαστικά και εξώδικα το Ταμείο και δεσμεύει αυτό έναντι τρίτων, εκτός από τις πράξεις που περιγράφονται στη παρ. 10, για τις οποίες το Ταμείο εκπροσωπείται από την Εκτελεστική Επιτροπή.
Όλες οι εξουσίες δυνάμει του παρόντος ή οποιουδήποτε άλλου νόμου, οι οποίες έχουν ανατεθεί στο Ταμείο, θεωρούνται ότι έχουν ανατεθεί στο Γενικό Συμβούλιο, εκτός αν ρητά αναφέρονται στην Εκτελεστική Επιτροπή.».
2. Στην παρ. 10 του άρθρου 4 του ν. 3864/2010, τροποποιείται το δεύτερο εδάφιο, η περ. στ’ αντικαθίσταται, η περ. ζ’ και το τρίτο εδάφιο καταργούνται και η παρ. 10 διαμορφώνεται ως εξής:
«10. Η Εκτελεστική Επιτροπή είναι αρμόδια για την προπαρασκευή του έργου του Ταμείου, την εφαρμογή
των αποφάσεων των αρμόδιων οργάνων και την εκτέλεση των πράξεων που απαιτούνται για τη διοίκηση και λειτουργία, καθώς και την εκπλήρωση του σκοπού του Ταμείου. Ειδικότερα, η Εκτελεστική Επιτροπή έχει τις ακόλουθες εξουσίες και αρμοδιότητες:
α. εισηγείται στο Γενικό Συμβούλιο για τα θέματα της προηγούμενης παραγράφου,
β. εκτελεί τις αποφάσεις του Γενικού Συμβουλίου, που λαμβάνονται με ή χωρίς εισήγηση της Εκτελεστικής Επιτροπής,
γ. με την επιφύλαξη της παρ. 5, προβαίνει σε όλες τις πρόσφορες ή απαιτούμενες ενέργειες για τη διοίκηση του Ταμείου, την εκτέλεση των πράξεων του, συμπεριλαμβανομένων των δυνάμει του άρθρου 2 εξουσιών και αρμοδιοτήτων του, την ανάθεση συμβάσεων για την προμήθεια αγαθών και υπηρεσιών, την ανάληψη συμβατικών υποχρεώσεων επ’ ονόματι του Ταμείου, τον διορισμό των μελών του προσωπικού και των συμβούλων του Ταμείου και γενικότερα την εκπροσώπησή του,
δ. αναθέτει οποιαδήποτε εκ των εξουσιών ή αρμοδιοτήτων της σε οποιοδήποτε από τα μέλη της ή σε στελέχη του Ταμείου, σύμφωνα με τους γενικότερους όρους και προϋποθέσεις που έχουν εγκριθεί από το Γενικό Συμβούλιο, λαμβάνοντας υπόψη θέματα σύγκρουσης συμφερόντων και υπό την προϋπόθεση ότι ο Διευθύνων Σύμβουλος ασκεί πρωτίστως τις εξουσίες του, σύμφωνα με τα οριζόμενα στην παρ. 11. Η Εκτελεστική Επιτροπή ορίζει ομάδα για την υποβοήθηση του έργου του μέλους της Εκτελεστικής Επιτροπής, που είναι υπεύθυνο για τη διευκόλυνση της διαχείρισης των μη εξυπηρετούμενων δανείων,
ε. ασκεί κάθε άλλη εξουσία και αρμοδιότητα που προβλέπεται στον παρόντα νόμο ή την κείμενη νομοθεσία,
στ. εκπροσωπεί δικαστικά και εξώδικα το Ταμείο και δεσμεύει αυτό έναντι τρίτων για κάθε πράξη που αναφέρεται στην παρούσα παράγραφο.».
Άρθρο πέμπτο
Καθορισμός σειράς κεφαλαιακών μέσων
και υποχρεώσεων κατά την εφαρμογή 
του άρθρου 6Α του ν. 3864/2010 - 
Τροποποίηση του άρθρου 6Α του ν. 3864/2010
Οι περ. α’ και β’ της παρ. 1 του άρθρου 6Α του ν. 3864/
2010 (Α’ 119) τροποποιούνται και η παρ. 1 διαμορφώνεται ως εξής:
«1. Εφόσον τα εθελοντικά μέτρα που προβλέπονται στο σχέδιο αναδιάρθρωσης ή του τροποποιημένου σχεδίου αναδιάρθρωσης της παρ. 2 του άρθρου 6 δεν μπορούν να καλύψουν το συνολικό κεφαλαιακό έλλειμμα του πιστωτικού ιδρύματος, όπως αυτό έχει προσδιορισθεί από την αρμόδια αρχή, και προκειμένου να αποφευχθούν σημαντικές διαταραχές στην οικονομία με αρνητικές συνέπειες στους πολίτες, και προκειμένου η κρατική ενίσχυση να είναι η μικρότερη δυνατή, με Πράξη του Υπουργικού Συμβουλίου, κατόπιν σχετικής εισήγησης από την Τράπεζα της Ελλάδος, αποφασίζεται η υποχρεωτική εφαρμογή των μέτρων της παρ. 2 του παρόντος άρθρου, προς τον σκοπό της κατανομής του υπολοίπου του κεφαλαιακού ελλείμματος του πιστωτικού ιδρύματος στους κατόχους κεφαλαιακών μέσων και άλλων υποχρεώσεων, όπως κρίνεται κάθε φορά αναγκαίο. Η κατανομή ολοκληρώνεται με τη δημοσίευση της ως άνω Πράξης του Υπουργικού Συμβουλίου στην Εφημερίδα της Κυβερνήσεως. Η ανωτέρω κατανομή, με την επιφύλαξη της παρ. 2, γίνεται σύμφωνα με την ακόλουθη σειρά απαιτήσεων, η οποία εφαρμόζεται σύμφωνα με τον Κανονισμό 575/2013 της ΕΕ και το άρθρο 145Α(1) του ν. 4261/2014: 
α. στις κοινές μετοχές και στα άλλα μέσα κεφαλαίου της κατηγορίας 1, που εμπίπτουν στο άρθρο 26 του Κανονισμού (ΕΕ) 575/2013 του Ευρωπαϊκού Κοινοβουλίου και του Συμβουλίου της 26ης Ιουνίου 2013 (L 176),
β. εάν είναι απαραίτητο, στα άλλα μέσα κεφαλαίου της κατηγορίας 1, που εμπίπτουν στο άρθρο 31 του Κανονισμού (ΕΕ) 575/2013 του Ευρωπαϊκού Κοινοβουλίου και του Συμβουλίου της 26ης Ιουνίου 2013,
γ. εάν είναι απαραίτητο, στα πρόσθετα μέσα κατηγορίας 1 (Tier 1 instruments),
δ. εάν είναι απαραίτητο, στα μέσα κατηγορίας 2 (Tier 2 instruments),
ε. εάν είναι απαραίτητο, σε όλες τις άλλες υποχρεώσεις μειωμένης εξασφάλισης,
στ. εάν είναι απαραίτητο, στις μη εξασφαλισμένες κοινές υποχρεώσεις, που δεν κατατάσσονται προνομιακά, σύμφωνα με κανόνες αναγκαστικού δικαίου (unsecured senior liabilities non preferred by mandatory provisions of law).
Σε περίπτωση μετατροπής των προνομιούχων μετοχών, που εκδόθηκαν βάσει του άρθρου 1 του ν. 3723/
2008 (Α’ 250), σε κοινές μετοχές του πιστωτικού ιδρύματος, σύμφωνα με τις διατάξεις του παρόντος άρθρου, η κυριότητα των κοινών μετοχών περιέρχεται αυτοδικαίως στο Ταμείο. Με την επιφύλαξη του επόμενου εδαφίου, απαιτήσεις της ίδιας τάξης τυγχάνουν ίσης μεταχείρισης. Διαφοροποιήσεις στην τάξη, με βάση το άρθρο 145Α(1) του ν. 4261/2014 και τις σχετικές συμφωνίες, μεταξύ απαιτήσεων που εμπίπτουν στην ίδια τάξη της ανωτέρω σειράς κατάταξης, λαμβάνονται υπόψη στην ανωτέρω κατανομή. Αποκλίσεις, τόσο από την ανωτέρω σειρά κατάταξης όσο και από τον κανόνα της ίσης μεταχείρισης, δικαιολογούνται, όταν υφίστανται αντικειμενικοί λόγοι για αυτό, σύμφωνα με την παρ. 5.».
Άρθρο έκτο
Ρυθμίσεις για τη διάθεση των συμμετοχών του Ταμείου Χρηματοπιστωτικής Σταθερότητα - 
Τροποποίηση του άρθρου 8 του ν. 3864/2010
Στο άρθρο 8 του ν. 3864/2010 (Α’ 119), oι παρ. 4 και 5 τροποποιούνται, προστίθενται παρ. 7 και 8 και το άρθρο 8 διαμορφώνεται ως εξής:
«Άρθρο 8
Διάθεση ιδίας συμμετοχής
1. Με απόφαση του Ταμείου καθορίζεται ο τρόπος και η διαδικασία διάθεσης του συνόλου ή μέρους των μετοχών πιστωτικού ιδρύματος, που κατέχει το Ταμείο, λαμβάνοντας υπόψη τα οριζόμενα στις παρ. 3 και 4. Η διάθεση μπορεί να γίνει τμηματικά ή άπαξ, κατά την κρίση του Ταμείου, υπό την προϋπόθεση οι μετοχές να διατίθενται εντός πέντε (5) ετών από την έναρξη ισχύος του 
ν. 4340/2015 (Α’ 134) και σε συμμόρφωση με τους κανόνες των κρατικών ενισχύσεων. Η διάθεση των μετοχών εντός των χρονικών ορίων του δευτέρου εδαφίου δεν δύναται να γίνει προς επιχείρηση, η οποία ανήκει άμεσα ή έμμεσα στο κράτος, σύμφωνα με την κείμενη νομοθεσία.
Με απόφαση του Υπουργού Οικονομικών, κατόπιν εισηγήσεως του Ταμείου, μπορούν να παραταθούν οι προθεσμίες που προβλέπονται στην παρούσα παράγραφο.
Προκειμένου να λάβει την ανωτέρω απόφαση, το Γενικό Συμβούλιο του Ταμείου λαμβάνει έκθεση από έναν ανεξάρτητο χρηματοοικονομικό σύμβουλο, ο οποίος διαθέτει διεθνώς αναγνωρισμένο κύρος και πείρα σε αντίστοιχα θέματα. Η έκθεση συνοδεύεται από αναλυτικό χρονοδιάγραμμα διάθεσης των μετοχών. Στην έκθεση αιτιολογούνται επαρκώς οι προϋποθέσεις και ο τρόπος διάθεσης των μετοχών, καθώς και οι απαραίτητες ενέργειες για την ολοκλήρωση της διαδικασίας και την τήρηση του χρονοδιαγράμματος.
Η διάθεση πραγματοποιείται με τρόπο που να συνάδει με τους σκοπούς του Ταμείου, όπως αυτοί ορίζονται στο άρθρο 2.
2. Υπό την επιφύλαξη των διατάξεων του ν. 3401/2005, η διάθεση δύναται να πραγματοποιείται με πώληση μετοχών του πιστωτικού ιδρύματος στο κοινό ή σε συγκεκριμένο(ους) επενδυτή(ες) ή ομάδα επενδυτών: i) μέσω ανοιχτού διαγωνισμού ή μέσω πρόσκλησης εκδήλωσης ενδιαφέροντος σε επιλεγμένους επενδυτές, ii) με χρηματιστηριακές εντολές, iii) με δημόσια προσφορά μετοχών με αντάλλαγμα μετρητών ή με ανταλλαγή άλλων κινητών αξιών και iv) με τη διαδικασία βιβλίου προσφορών (book building).
3. Το Ταμείο δύναται να μειώνει τη συμμετοχή του στα πιστωτικά ιδρύματα μέσω αύξησης του μετοχικού κεφαλαίου των πιστωτικών ιδρυμάτων, δια της παραίτησης από την άσκηση ή δια της διάθεσης των δικαιωμάτων προτίμησης που του αναλογούν.
4. Η τιμή διάθεσης των μετοχών από το Ταμείο στις περιπτώσεις της παρ. 2 και η ελάχιστη τιμή κάλυψης των μετοχών από τους ιδιώτες επενδυτές στις περιπτώσεις της παρ. 3, ορίζονται από το Γενικό Συμβούλιο, με βάση δύο εκθέσεις αποτίμησης που διενεργούνται από δύο ανεξάρτητους χρηματοοικονομικούς συμβούλους με κύρος και εμπειρία σε σχετικά θέματα και ειδικά στην αποτίμηση των πιστωτικών ιδρυμάτων και σύμφωνα με την έκθεση που αναφέρεται στην παρ. 1. Η τιμή διάθεσης ή η τιμή κτήσης που καθορίζεται σύμφωνα με το πρώτο εδάφιο, μπορεί να είναι χαμηλότερη από την πιο πρόσφατη τιμή κτήσης των μετοχών από το Ταμείο ή την τρέχουσα χρηματιστηριακή τιμή, εφόσον είναι σύμφωνες με τον σκοπό του Ταμείου και την έκθεση της παρ. 1 και εξ αυτού του λόγου συνιστούν επιμελή διαχείριση της περιουσίας του, του Ταμείου υπαγομένου κατά τα λοιπά στο δεύτερο εδάφιο της παρ. 1 του άρθρου 405 του Ποινικού Κώδικα (ν. 4619/2019, Α’ 95). Στην περίπτωση πώλησης πακέτων μετοχών από το Ταμείο, ο Υπουργός Οικονομικών λαμβάνει τις σχετικές εκθέσεις και αποτιμήσεις και έχει δικαίωμα αρνησικυρίας, αν η προτεινόμενη τιμή διάθεσης βρίσκεται εκτός του εύρους των αποτιμήσεων αυτών. Οι διατάξεις της παρούσας και της παρ. 5 εφαρμόζονται και στις αυξήσεις μετοχικού κεφαλαίου, που πραγματοποιούνται στο πλαίσιο του 
ν. 4548/2018 (Α’ 104).
5. Σε περίπτωση που μετοχές του πιστωτικού ιδρύματος, που κατέχει το Ταμείο, αποκτώνται από συγκεκριμένο επενδυτή ή από ομάδα επενδυτών ή επέλθει μείωση της συμμετοχής του Ταμείου κατά τα αναφερόμενα στην παρ. 3 υπέρ συγκεκριμένου επενδυτή ή ομάδας επενδυτών:
α) Το Ταμείο δύναται να προσκαλεί τους ενδιαφερόμενους επενδυτές να υποβάλουν προσφορές, καθορίζοντας στη σχετική πρόσκληση τη διαδικασία, τις προθεσμίες, το περιεχόμενο των προσφορών και τους λοιπούς όρους υποβολής αυτών, μεταξύ των οποίων και την παροχή από τους ενδιαφερόμενους επενδυτές, σε οποιοδήποτε στάδιο της διαδικασίας κρίνεται αυτό σκόπιμο, απόδειξης ύπαρξης κεφαλαίων και εγγυητικών επιστολών.
β) Το Ταμείο δύναται να συνάπτει συμφωνία μετόχων, εφόσον κρίνει αυτό σκόπιμο, στην οποία καθορίζονται οι σχέσεις μεταξύ του Ταμείου και του επενδυτή ή της ομάδας επενδυτών, καθώς και να προβαίνει στις σχετικές τροποποιήσεις της «συμφωνίας-πλαίσιο» της παρ. 2 του άρθρου 2, που πιθανά έχει συνάψει με το πιστωτικό ίδρυμα. Στο πλαίσιο αυτό, δύναται να προβλέπεται η υποχρέωση των επενδυτών ή του Ταμείου να διατηρήσουν τη συμμετοχή τους για ορισμένο χρονικό διάστημα.
γ) Το Ταμείο δύναται να παρέχει δικαιώματα πρώτης προσφοράς και δικαίωμα πρώτης άρνησης σε επενδυτές που προσδιορίζονται σύμφωνα με τα κριτήρια 
της περ. δ).
δ) Για την επιλογή του επενδυτή ή της ομάδας επενδυτών λαμβάνονται υπόψη και συνεκτιμώνται κριτήρια αξιολόγησης, όπως ιδίως η εμπειρία του επενδυτή στο αντικείμενο της επιχείρησης και στην αναδιάρθρωση πιστωτικών ιδρυμάτων, η φερεγγυότητα, η δυνατότητα ολοκλήρωσης της συναλλαγής και το προσφερόμενο τίμημα. Τα κριτήρια αξιολόγησης, που εφαρμόζονται σε κάθε διαδικασία, κοινοποιούνται στους υποψήφιους επενδυτές πριν την υποβολή δεσμευτικής προσφοράς εκ μέρους τους.
6. Με Πράξη του Υπουργικού Συμβουλίου καθορίζεται η μεθοδολογία τής υπό στοιχείο (iii) της παρ. 2 του παρόντος άρθρου ανταλλαγής παραστατικών τίτλων δικαιωμάτων, που έχουν εκδοθεί σύμφωνα με το άρθρο 3 της ΠΥΣ 38/2012 και της προσαρμογής των όρων και προϋποθέσεών τους, σε περίπτωση αύξησης της ονομαστικής αξίας της μετοχής με μείωση του συνολικού αριθμού των παλαιών μετοχών (reverse split), διάσπασης των παλαιών μετοχών, με αναλογία που θα αποφασισθεί από το πιστωτικό ίδρυμα, και προσαρμογής της ονομαστικής αξίας της νέας μετοχής (split), καθώς και αύξησης του μετοχικού κεφαλαίου χωρίς κατάργηση του δικαιώματος προτίμησης των παλαιών μετόχων. Στην περίπτωση αύξησης του μετοχικού κεφαλαίου χωρίς κατάργηση του δικαιώματος προτίμησης, η προσαρμογή μπορεί να γίνει μόνο στην τιμή εξάσκησης των δικαιωμάτων που ενσωματώνονται στους παραστατικούς τίτλους. Η προσαρμογή μπορεί να γίνει μέχρι του ποσού που αναλογεί στα έσοδα του Ταμείου από την πώληση των δικαιωμάτων προτίμησης και πραγματοποιείται μετά την πώληση. Η ως άνω απόφαση του Υπουργικού Συμβουλίου καθορίζει και κάθε άλλη λεπτομέρεια για την εφαρμογή της παρούσας παραγράφου.
7. Το Ταμείο δύναται σε σχέση με αποφασιζόμενες αυξήσεις κεφαλαίου:
α) να ασκεί μέρος ή το σύνολο των δικαιωμάτων προτίμησης που του αναλογούν, ή
β) να εγγράφεται μέχρι του υφιστάμενου ποσοστού συμμετοχής του σε διάθεση μετοχών ή άλλων τίτλων ιδιοκτησίας, όπως ορίζονται στην περ. 107 του εσωτερικού άρθρου 2 του άρθρου 2 του ν. 4335/2015 (Α’ 87), από αυξήσεις κεφαλαίου που πραγματοποιούνται κατά οποιονδήποτε τρόπο (συμπεριλαμβανομένων αυξήσεων κεφαλαίου με περιορισμό ή αποκλεισμό του δικαιώματος προτίμησης), ή
γ) σε περίπτωση εταιρικού μετασχηματισμού του πιστωτικού ιδρύματος, στο οποίο μετέχει ή ομιλικής αναδιάρθρωσης, να συμμετέχει μέχρι του υφιστάμενου ποσοστού συμμετοχής του στην έκδοση νέων μετοχών ή άλλων τίτλων ιδιοκτησίας από τη μητρική εταιρεία ή το πιστωτικό ίδρυμα που συνεχίζει τις τραπεζικές δραστηριότητες του ομίλου, κατά περίπτωση, ή
δ) να συμμετέχει σε μία ή περισσότερες κατανομές αδιάθετων μετοχών ή άλλων τίτλων ιδιοκτησίας που προκύπτουν από αύξηση κεφαλαίου ή εκδόσεις άλλων τίτλων ιδιοκτησίας, εφόσον προβλέπονται τέτοιες.
Η συμμετοχή του Ταμείου στις ως άνω αυξήσεις κεφαλαίου των περ. α), β), γ) και δ), οι οποίες πραγματοποιούνται από πιστωτικά ιδρύματα ή σε περίπτωση εταιρικού μετασχηματισμού τους ή ομιλικής αναδιάρθρωσής τους από τις μητρικές εταιρείες ή τα πιστωτικά ιδρύματα που συνεχίζουν τις τραπεζικές δραστηριότητες του ομίλου, στο πλαίσιο του ν. 4548/2018, επιτρέπεται υπό την προϋπόθεση ότι αυτές οι αυξήσεις:
αα) δεν συνιστούν κεφαλαιακή ενίσχυση, κατά την έννοια των άρθρων 6, 6α, 6β και 7 του παρόντος και
ββ) πραγματοποιούνται από κοινού με συμμετοχή ιδιωτών, η οποία έχει πραγματική οικονομική σημασία, και οι οποίοι συμμετέχουν υπό τους ίδιους όρους και προϋποθέσεις και, ως εκ τούτου, με το ίδιο επίπεδο κινδύνου και πλεονεκτημάτων (συναλλαγή «pari passu»).
Σε κάθε περίπτωση το Ταμείο δύναται, κατά την κρίση του, με απόφαση του Γενικού Συμβουλίου, να ασκεί τα ειδικά δικαιώματα αρνησικυρίας της παρ. 2 του άρθρου 10, προκειμένου να αποτραπεί η έκδοση μετοχών ή άλλων τίτλων ιδιοκτησίας από τα πιστωτικά ιδρύματα στα οποία διατηρεί συμμετοχή ή, σε περίπτωση που αυτά έχουν πραγματοποιήσει εταιρικό μετασχηματισμό ή ομιλική αναδιάρθρωση, το πιστωτικό ίδρυμα, που συνεχίζει τις τραπεζικές δραστηριότητες του ομίλου ή τις μητρικές εταιρείες πιστωτικών ιδρυμάτων, εφόσον η έκδοση πρόκειται να λάβει χώρα με περιορισμό ή αποκλεισμό των δικαιωμάτων προτιμήσεως των υφισταμένων κατόχων μετοχών ή άλλων τίτλων ιδιοκτησίας. Η κατά το δεύτερο εδάφιο άσκηση των ειδικών δικαιωμάτων αρνησικυρίας του Ταμείου στην έκδοση μετοχών ή άλλων τίτλων ιδιοκτησίας, χωρίς δικαίωμα προτίμησης των υφισταμένων κατόχων μετοχών ή άλλων τίτλων ιδιοκτησίας, δεν συνεπάγεται υποχρέωση του Ταμείου να ασκήσει εν όλω ή εν μέρει το δικαίωμα προτίμησης σε περίπτωση που ακολούθως ληφθεί απόφαση για την πραγματοποίηση αύξησης κεφαλαίου με άσκηση των δικαιωμάτων προτίμησης των υφισταμένων μετόχων.
8. Κατά την εφαρμογή της παρ. 7:
α) Η συμμετοχή του Ταμείου πραγματοποιείται με απόφαση του Γενικού Συμβουλίου, η οποία λαμβάνεται μετά από έκθεση δύο ανεξάρτητων χρηματοοικονομικών συμβούλων, οι οποίοι επιβεβαιώνουν ότι η σκοπούμενη συμμετοχή στην έκδοση νέων μετοχών ή άλλων τίτλων ιδιοκτησίας συμβάλλει στη διατήρηση, προστασία ή βελτίωση της αξίας της υφιστάμενης συμμετοχής του Ταμείου στο κεφάλαιο του εκδότη ή των προοπτικών αποεπένδυσης από αυτήν, λαμβανομένων υπόψη των συνθηκών που επικρατούν στην αγορά και των προοπτικών του επιχειρησιακού σχεδίου του εν λόγω πιστωτικού ιδρύματος κατά τον χρόνο λήψης της απόφασης του πιστωτικού ιδρύματος για αύξηση μετοχικού κεφαλαίου ή για έκδοση άλλων τίτλων ιδιοκτησίας.
β) Η εγγραφή, κάλυψη και ανάληψη των μετοχών ή άλλων τίτλων ιδιοκτησίας από το Ταμείο γίνεται σε τιμή κτήσεως όχι υψηλότερη και υπό όρους όχι επαχθέστερους απ’ ό,τι ισχύει για τους λοιπούς μετόχους του εκδότη, χωρίς να επηρεάζονται υφιστάμενα δικαιώματα του Ταμείου που απορρέουν από τις συμφωνίες-πλαίσιο της παρ. 4 του άρθρου 6.
γ) Η χρηματοδότηση της κάλυψης και ανάληψης των νέων μετοχών ή άλλων τίτλων ιδιοκτησίας γίνεται αποκλειστικά από διαθέσιμα του Ταμείου ή από επανεπένδυση ποσών που προέκυψαν μετά από προηγούμενη διάθεση στοιχείων ενεργητικού.
δ) Οι νέες μετοχές ή άλλοι τίτλοι ιδιοκτησίας, που αποκτώνται με τη διαδικασία της παρούσας, παρέχουν στο Ταμείο πλήρη μετοχικά ή ιδιοκτησιακά δικαιώματα, περιλαμβανομένων των δικαιωμάτων ψήφου, αλλά δεν παρέχουν τα ειδικά δικαιώματα του άρθρου 10, ούτε προσμετρώνται για την εφαρμογή της παρ. 1 του άρθρου 16Γ και τον προσδιορισμό της διάρκειας και των λοιπών όρων των αντίστοιχων συμφωνιών-πλαίσιο, που προβλέπονται στην παρ. 4 του άρθρου 6. Σε περίπτωση μερικής εκποιήσεως της συμμετοχής του Ταμείου, οι κοινές μετοχές ή άλλοι τίτλοι ιδιοκτησίας που αποκτήθηκαν με τη διαδικασία της παρούσας, λογίζεται ότι εκποιούνται πρώτες μεταξύ των τίτλων ιδιοκτησίας της ίδιας κατηγορίας (κατά την αρχή «οι τελευταίες κατά σειρά κτήσεως, πρώτες κατά την εκποίηση»/“last in, first out”), έτσι ώστε να διασφαλίζεται ότι τα ειδικά δικαιώματα του Ταμείου, που προβλέπονται στο άρθρο 10, διατηρούνται στο ακέραιο για όσο χρόνο αυτό διατηρεί συμμετοχή στο εν λόγω πιστωτικό ίδρυμα.».
Άρθρο έβδομο
Κατάταξη του Ταμείου Χρηματοπιστωτικής Σταθερότητας - Τροποποίηση του άρθρου 10 του ν. 3864/2010
Η παρ. 11 του άρθρου 10 του ν. 3864/2010 (Α’ 119), ως προς την προνομιακή ικανοποίηση του Ταμείου έναντι των άλλων κοινών μετόχων, καταργείται.
Άρθρο όγδοο
Εξαιρέσεις από την υποχρέωση υποβολής 
δημόσιας πρότασης Τροποποίηση 
του άρθρου 8 του ν. 3461/2006
Οι περ. ζ) και θ) του άρθρου 8 του ν. 3461/2006 (Α’ 106) τροποποιούνται και το άρθρο 8 διαμορφώνεται ως εξής:
«Άρθρο 8 Εξαιρέσεις από την υποχρέωση 
υποβολής δημόσιας πρότασης
Η υποχρέωση της παρ. 1 του άρθρου 7 δεν ισχύει εφόσον:
α) Τρίτο πρόσωπο κατέχει μεγαλύτερο ποσοστό 
δικαιωμάτων ψήφου από το πρόσωπο της παρ. 1 του άρθρου 7.
β) Οι κινητές αξίες της εταιρείας έχουν αποκτηθεί με προαιρετική δημόσια πρόταση που υποβλήθηκε σύμφωνα με τις διατάξεις του νόμου αυτού προς όλους τους κατόχους των κινητών αξιών και για το σύνολο των κινητών αξίων τους, εφόσον το Αντάλλαγμα της προαιρετικής δημόσιας πρότασης ήταν εύλογο και δίκαιο κατά την έννοια της παρ. 4 του άρθρου 9, χωρίς να απαιτείται στην περίπτωση αυτή η καταβολή του ανταλλάγματος σε μετρητά κατ’ επιλογήν των αποδεκτών.
γ) Η απόκτηση κινητών αξιών είναι αποτέλεσμα μεταβίβασης λόγω γονικής παροχής ή κληρονομικής διαδοχής.
δ) Το πρόσωπο του πρώτου εδαφίου της παρ. 1 του άρθρου 7 έχει αποκτήσει ποσοστό δικαιωμάτων ψήφου, το οποίο δεν υπερβαίνει το όριο του εδαφίου αυτού κατά ποσοστό ανώτερο του τρία τοις εκατό (3%) του συνόλου των δικαιωμάτων αυτών και αναλαμβάνει εγγράφως την υποχρέωση: (αα) να διαθέσει τον αναγκαίο αριθμό κινητών αξιών, προκειμένου να κατέλθει του ορίου το αργότερο εντός έξι (6) μηνών από την απόκτηση και
(ββ) να μην ασκήσει κατά το διάστημα αυτό τα δικαιώματα ψήφου που αντιστοιχούν στο ποσοστό αυτό. Η ανάληψη της υποχρέωσης δημοσιεύεται σύμφωνα με την παρ. 1 του άρθρου 16 και κοινοποιείται στην Επιτροπή Κεφαλαιαγοράς.
ε) Οι κινητές αξίες έχουν αποκτηθεί κατ’ ενάσκηση του δικαιώματος προτίμησης σε αύξηση μετοχικού κεφαλαίου, το οποίο αναλογούσε στο πρόσωπο της παρ. 1 του άρθρου 7 ως παλαιό μέτοχο, εφόσον η ενάσκηση του δικαιώματος προτίμησης δεν συνοδεύεται από κατάργηση δικαιωμάτων προτίμησης λοιπών μετόχων. Το ίδιο ισχύει και στην περίπτωση που ο παλαιός μέτοχος δηλώσει, κατά την ενάσκηση του δικαιώματος προτίμησης, ότι επιθυμεί να αποκτήσει πρόσθετες, πέραν των αναλογουσών σε αυτόν, κινητές αξίες που τυχόν μείνουν αδιάθετες, εφόσον το διοικητικό συμβούλιο κατανείμει αναλογικά τις αδιάθετες κινητές αξίες σύμφωνα με τις δηλώσεις όλων των παλαιών μετόχων.
στ) Η απόκτηση κινητών αξιών είναι αποτέλεσμα συγχωνεύσεως μεταξύ εταιρειών, οι οποίες συνδέονται με τη σχέση που προβλέπεται στην περ. (α) της παρ. 5 του άρθρου 42ε του κ.ν. 2190/1920 ή στην παρ. 1 του άρθρου 96 του κ.ν. 2190/1920.
ζ) Εφαρμόζεται διαδικασία αποκρατικοποίησης της υπό εξαγορά εταιρείας. Ως διαδικασία αποκρατικοποίησης για τους σκοπούς του παρόντος νοείται και η πώληση κινητών αξιών κατά τις διατάξεις του ν. 3049/2002 (Α’ 212) ή του ν. 3986/2011 (Α’ 152) ή η διάθεσή τους σύμφωνα με το άρθρο 8 του ν. 3864/2010 (Α’ 119).
η) Η απόκτηση κινητών αξιών αποτελεί μέρος της διαδικασίας εξυγίανσης του Κεφαλαίου Β’ του Μέρους Δευτέρου του Βιβλίου Πρώτου του νόμου για τη ρύθμιση οφειλών και την παροχή δεύτερης ευκαιρίας, ή της διαδικασίας εξωδικαστικής ρύθμισης χρηματικών οφειλών του Κεφαλαίου Α’ του Μέρους Δευτέρου του Βιβλίου Πρώτου του νόμου για τη ρύθμιση οφειλών και την παροχή δεύτερης ευκαιρίας για την αποκατάσταση της βιωσιμότητας της εταιρείας και την εξακολούθηση της δραστηριότητάς της, ή οι κινητές αξίες που έχουν αποκτηθεί αφορούν εταιρεία που βρίσκεται σε παύση πληρωμών κατά τις διατάξεις του άρθρου 77 του νόμου για τη ρύθμιση οφειλών και την παροχή δεύτερης ευκαιρίας ή εταιρεία, το σύνολο των ιδίων κεφαλαίων της οποίας έχει καταστεί κατώτερο του ενός δεκάτου (1/10) του μετοχικού κεφαλαίου, με βάση στοιχεία των δημοσιευμένων οικονομικών καταστάσεων του ν. 3556/2007, σε ενοποιημένη βάση, εφόσον καταρτίζονται, και δεν έχει αποκατασταθεί τουλάχιστον στο ποσοστό αυτό εντός της περιόδου που ακολουθεί τη δημοσιευμένη οικονομική κατάσταση του ν. 3556/2007, στην οποία διαπιστώνεται το ανωτέρω έλλειμμα. Το βάρος απόδειξης της συνδρομής των προϋποθέσεων του προηγούμενου εδαφίου φέρει το πρόσωπο που την επικαλείται.
θ) Χρησιμοποιούνται τα μέτρα εξυγίανσης, οι εξουσίες και μηχανισμοί εξυγίανσης που προβλέπονται στα εσωτερικά άρθρα 31-83 και 110 του άρθρου 2 του 
ν. 4335/2015 (Α’ 87).».
Άρθρο ένατο
Έκτακτη παράταση της διάρκειας 
ορισμένων διαδικασιών ειδικής διαχείρισης του ν. 4307/2014
Λόγω εκτάκτων συνθηκών που συνδέονται με την πανδημία του κορωνοϊού COVID 19 και των περιοριστικών μέτρων που ελήφθησαν για την αντιμετώπισή της, για όσες διαδικασίες ειδικής διαχείρισης η νόμιμη διάρκειά τους, σύμφωνα με την παρ. 3 του άρθρου 69 του ν. 4307/2014 (Α’ 246) έχει λήξει ή λήγει εντός του χρονικού διαστήματος από την 1η.3.2021 έως και τις 30.6.2021, η διάρκεια αυτή παρατείνεται αυτοδικαίως κατά έξι (6) επιπλέον μήνες από τη λήξη της νόμιμης διάρκειας των διαδικασιών ειδικής διαχείρισης. Η παράταση του χρόνου της ειδικής διαχείρισης καταλαμβάνει και διαδικασίες, οι οποίες έχουν παραταθεί σύμφωνα με το άρθρο 89 του ν. 4714/2020 (Α’ 148), καθώς και με το άρθρο 80 του ν. 4756/2020 (Α’ 235), εφόσον η λήξη τους λαμβάνει χώρα κατά το χρονικό διάστημα από την 1η.3.2021 έως την 30ή.6.2021.
ΜΕΡΟΣ Γ’
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο δέκατο
Χρηματοδότηση προγραμμάτων 
του Οργανισμού Απασχόλησης 
Ανθρώπινου Δυναμικού (Ο.Α.Ε.Δ.) - 
Τροποποίηση του άρθρου 11 
του ν. 4763/2020
Στο άρθρο 11 του ν. 4763/2020 (Α’ 254) προστίθεται παρ. 8 ως εξής:
«8. Οι δαπάνες των Επαγγελματικών Σχολών (ΕΠΑ.Σ.) Μαθητείας και των Πειραματικών Επαγγελματικών Σχολών (ΕΠΑ.Σ.) Μαθητείας του Οργανισμού Απασχόλησης Ανθρώπινου Δυναμικού (Ο.Α.Ε.Δ.), καθώς και το «Πρόγραμμα Μάθησης σε Εργασιακό Χώρο», τόσο στους ιδιωτικούς όσο και στους δημόσιους φορείς, χρηματοδοτούνται από εθνικούς ή ενωσιακούς πόρους.».
Άρθρο ενδέκατο
Συμβάσεις καθαριότητας 
του Ηλεκτρονικού Εθνικού Φορέα 
Κοινωνικής Ασφάλισης (e-ΕΦΚΑ)
Συμβάσεις εργασίας ιδιωτικού δικαίου ορισμένου χρόνου του προσωπικού που απασχολείται για την κάλυψη των αναγκών καθαριότητας των κτιρίων του Ηλεκτρονικού Εθνικού Φορέα Κοινωνικής Ασφάλισης (e-ΕΦΚΑ), οι οποίες λήγουν από την έναρξη ισχύος του παρόντος και εφεξής, παρατείνονται για λόγους δημόσιας υγείας έως τη σύναψη δημοσίων συμβάσεων υπηρεσιών καθαριότητας και πάντως όχι πέραν της 31ης Μαΐου 2021.
Άρθρο δωδέκατο
Ρυθμίσεις για το νομικό πρόσωπο ιδιωτικού 
δικαίου με την επωνυμία «ΑΣΥΛΟΝ ΠΕΝΗΤΩΝ ΒΑΣ. ΑΘΑΝΑΣΙΟΥ ΠΡΩΘΙΕΡΕΩΣ 
ΓΗΡΟΚΟΜΕΙΟΝ ΠΕΙΡΑΙΩΣ»
Το νομικό πρόσωπο ιδιωτικού δικαίου με την επωνυμία «ΑΣΥΛΟΝ ΠΕΝΗΤΩΝ ΒΑΣ. ΑΘΑΝΑΣΙΟΥ ΠΡΩΘΙΕΡΕΩΣ ΓΗΡΟΚΟΜΕΙΟΝ ΠΕΙΡΑΙΩΣ», από τις 9.2.2021 έως και τις 9.8.2021, απαλλάσσεται από την υποχρέωση προσκόμισης αποδεικτικού φορολογικής και ασφαλιστικής ενημερότητας για όλες τις πράξεις και τις συναλλαγές στις οποίες αυτά απαιτούνται, σύμφωνα με την κείμενη νομοθεσία, πλην της μεταβίβασης ακίνητης περιουσίας.
Κατά το ίδιο χρονικό διάστημα α) δεν διενεργείται εις βάρος αυτού συμψηφισμός του άρθρου 83 του ν.δ. 356/1974 (Α’ 90) ή άλλης διάταξης της κείμενης νομοθεσίας σε σχέση με βεβαιωμένες χρηματικές απαιτήσεις του Δημοσίου ή Οργανισμών Κοινωνικής Ασφάλισης, ακόμα και εάν έχουν υπαχθεί σε πρόγραμμα ρύθμισης τμηματικής καταβολής, β) αναστέλλεται κάθε διαδικασία διοικητικής εκτέλεσης κατά αυτού και αίρονται τυχόν μέτρα που έχουν επιβληθεί σε αυτό προς είσπραξη ή διασφάλιση απαιτήσεων του Δημοσίου ή Οργανισμών Κοινωνικής Ασφάλισης και διασφαλιστικά μέτρα των παρ. 5 και 6 του άρθρου 46 του ν. 4174/2013 (Α’ 170) με την επιφύλαξη του πρώτου εδαφίου του παρόντος.
Με κοινή απόφαση των Υπουργών Οικονομικών και Εργασίας και Κοινωνικών Υποθέσεων δύναται να παραταθεί έως έξι (6) μήνες ακόμη η προθεσμία του πρώτου εδαφίου του παρόντος.
Άρθρο δέκατο τρίτο
Θέματα αρμοδιότητας Γενικής Γραμματείας 
Πολιτικής Προστασίας Οδοιπορικά έξοδα
1. Σε περιπτώσεις έκτακτων και απρόβλεπτων αναγκών στις οποίες για λόγους δημόσιας ασφάλειας ή δημόσιας υγείας απαιτείται η άμεση διάθεση, μέσω απόσπασης, πυροσβεστικού προσωπικού, έως τριών (3) ατόμων, στη Γενική Γραμματεία Πολιτικής Προστασίας, δυνάμει της περ. β’ της παρ. 2 του άρθρου 32 και της περ. α’ της παρ. 1 του άρθρου 160 του ν. 4662/2020 (Α’ 27), δικαιολογούνται, για όσο χρονικό διάστημα διαρκεί η ως άνω διάθεση, οδοιπορικά έξοδα απόσπασης για εκτέλεση υπηρεσίας.
2. Το αίτημα για την έκδοση των αποφάσεων ανάληψης υποχρέωσης για τις δαπάνες οδοιπορικών εξόδων και η έκδοση αυτών μπορούν να πραγματοποιούνται σε μεταγενέστερο της διάθεσης χρόνο, αμέσως μόλις καταστεί αυτό δυνατό.
Άρθρο δέκατο τέταρτο 
Ακατάσχετο πληρωμής εταίρων υλοποίησης 
δικαιούχων του στεγαστικού προγράμματος ESTIA 2021
Τα ποσά της χρηματοδότησης που καταβάλλονται σύμφωνα με την υπ’ αρ. 270/2.2.2021 κοινή απόφαση των Υπουργών Ανάπτυξης και Επενδύσεων και Μετανάστευσης και Ασύλου (Β’ 451), η οποία εκδόθηκε κατ’ εξουσιοδότηση του άρθρου 24 Α του ν. 4540/2018 (Α’ 91), στους εταίρους υλοποίησης-δικαιούχους του προγράμματος «ESTIA 2021 Στεγαστικό πρόγραμμα για αιτούντες διεθνή προστασία» και προορίζονται για τη στέγαση και την παροχή υποστηρικτικών υπηρεσιών στους αιτούντες διεθνή προστασία στο πλαίσιο του ανωτέρω προγράμματος, είναι ανεκχώρητα και ακατάσχετα στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκεινται σε οποιαδήποτε κράτηση, τέλος ή εισφορά, δεν δεσμεύονται και δεν συμψηφίζονται με βεβαιωμένα χρέη προς το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα, εφόσον πληρούνται οι γενικές διατάξεις περί φορολογικής και ασφαλιστικής ενημερότητας για είσπραξη χρημάτων, χωρίς όμως τον όρο της παρακράτησης. Σε περίπτωση που δεν πληρούνται οι γενικές διατάξεις περί φορολογικής ενημερότητας εφαρμόζονται το άρθρο 83 του ν.δ. 356/1974 (Α’ 90) περί συμψηφισμού και το άρθρο 12 του ν. 4174/2013 (Α’ 170) περί βεβαίωσης οφειλής. Σε περίπτωση που δεν πληρούνται οι γενικές διατάξεις περί ασφαλιστικής ενημερότητας, εφαρμόζονται το άρθρο 24 του ν. 4611/2019 (Α’ 73), η υπ’ αρ. 15435/913/23.4.2020 απόφαση του Υπουργού Εργασίας και Κοινωνικών Υποθέσεων (Β’ 1559) και οι οικείες διατάξεις περί συμψηφισμού οφειλών προς τα ασφαλιστικά ταμεία. Ο διατάκτης της πληρωμής κατά την έκδοση της απόφασης έγκρισης πληρωμής ορίζει ρητά ότι η καταβολή αυτή εμπίπτει στο παρόν άρθρο.
Άρθρο δέκατο πέμπτο
Ειδικό Αναπτυξιακό Πρόγραμμα 
Οργανισμών Τοπικής Αυτοδιoίκησης (Ο.Τ.Α.) 
α’ και β’ βαθμού, Συνδέσμων Δήμων 
και των νομικών προσώπων των Ο.Τ.Α. - 
Τροποποίηση του άρθρου 69 του ν. 4509/2017
Η περ. α) της παρ. 2, οι περ. α) και β) της παρ. 3, η παρ. 4 και η παρ. 7 του άρθρου 69 του ν. 4509/2017 (Α’ 201) τροποποιούνται, προστίθενται παρ. 8 έως 17 και το άρθρο διαμορφώνεται ως εξής:
«Άρθρο 69
Ειδικό Αναπτυξιακό Πρόγραμμα Οργανισμών 
Τοπικής Αυτοδιoίκησης α’ και β’ βαθμού, 
Συνδέσμων Δήμων και των νομικών προσώπων των Ο.Τ.Α.
1. Το Υπουργείο Εσωτερικών καταρτίζει ειδικό αναπτυξιακό πρόγραμμα (εφεξής «Πρόγραμμα»), με σκοπό την προμήθεια αγαθών και υπηρεσιών, την εκπόνηση μελετών και την κατασκευή έργων ιδίως στους τομείς της βασικής υποδομής, της ψηφιακής σύγκλισης, της βιώσιμης ανάπτυξης, καθώς και την προμήθεια αγαθών και υπηρεσιών πολιτικής προστασίας και προστασίας της δημόσιας υγείας, και ειδικότερα την άρση των οικονομικών επιπτώσεων από τη διασπορά του κορωνοϊού COVID-19, καθώς και για την εκτέλεση δράσεων και πρωτοβουλιών κοινωνικής συνοχής και αλληλεγγύης.
2. α) Για τους σκοπούς αυτούς, οι Ο.Τ.Α. α’ και β’ βαθμού, οι Σύνδεσμοι Δήμων και τα νομικά πρόσωπα των Ο.Τ.Α. δύνανται να συνομολογούν δάνεια με το Ταμείο Παρακαταθηκών και Δανείων. Η εξυπηρέτηση των δανείων σύμφωνα με την κείμενη νομοθεσία και η κάλυψη κάθε είδους εξόδων και λοιπών δαπανών συνομολόγησης και εξόφλησής τους γίνονται σε λογαριασμό που συστήνεται στο Ταμείο Παρακαταθηκών και Δανείων και χρηματοδοτείται από το εθνικό ή το συγχρηματοδοτούμενο σκέλος του Προγράμματος Δημοσίων Επενδύσεων (ΠΔΕ) του Υπουργείου Εσωτερικών, εντός του ορίου πιστώσεων του εθνικού ή συγχρηματοδοτούμενου σκέλους του ΠΔΕ, όπως προβλέπεται στον Προϋπολογισμό κάθε έτους.
β) Για την άμεση χρηματοδότηση των Ο.Τ.Α. α’ και β’ βαθμού σε περιπτώσεις έκτακτων και επειγουσών συνθηκών και προς κάλυψη αναγκών προμήθειας αγαθών και υπηρεσιών και υλοποίησης έργων που καλύπτονται από τους σκοπούς του Προγράμματος, το Υπουργείο Εσωτερικών δύναται να συνομολογεί απευθείας δάνειο με το Ταμείο Παρακαταθηκών και Δανείων. Η εξυπηρέτηση του δανείου σύμφωνα με την κείμενη νομοθεσία και η κάλυψη κάθε είδους εξόδων και λοιπών δαπανών συνομολόγησης και εξόφλησής του γίνονται σε λογαριασμό που συστήνεται στο Ταμείο Παρακαταθηκών και Δανείων και χρηματοδοτείται από το εθνικό ή το συγχρηματοδοτούμενο σκέλος του Προγράμματος Δημοσίων Επενδύσεων (ΠΔΕ) του Υπουργείου Εσωτερικών.
3. α) Με κοινή απόφαση των Υπουργών Οικονομικών, Ανάπτυξης και Επενδύσεων, Εσωτερικών, Υγείας, Ψηφιακής Διακυβέρνησης και του αρμόδιου για θέματα πολιτικής προστασίας Υπουργού, εξειδικεύονται οι σκοποί της παρ. 1 σε άξονες προτεραιότητας και καθορίζονται ο προϋπολογισμός του Προγράμματος και η δυνατότητα τροποποίησής του, η προγραμματική περίοδος και η δυνατότητα παρατάσεων, τα κριτήρια και οι προϋποθέσεις ένταξης των δικαιούχων φορέων, η διαδικασία υποβολής των αιτημάτων ένταξης και αξιολόγησης αυτών, η διαδικασία υποβολής αιτημάτων έκτακτης χρηματοδότησης, ο έλεγχος της πορείας εκτέλεσης των έργων, οι υποχρεώσεις των δικαιούχων που εντάσσονται στο Πρόγραμμα και οι συνέπειες μη συμμόρφωσής τους, οι όροι και τα δικαιολογητικά χορήγησης και ο τρόπος απόδοσης του προϊόντος των δανείων, η διαδικασία και τα δικαιολογητικά για την αποπληρωμή των δανείων των περ. α) και β) της παρ. 2 από το ΠΔΕ, ο φορέας διαχείρισης του Προγράμματος, καθώς και κάθε άλλο σχετικό θέμα. Με όμοια απόφαση είναι δυνατή η διεύρυνση των σκοπών της παρ. 1, υπό την προϋπόθεση ότι οι νέοι άξονες εμπεριέχονται στους στόχους της αναπτυξιακής πολιτικής του Υπουργείου Εσωτερικών. Με προσκλήσεις του Υπουργού Εσωτερικών καλούνται οι ενδιαφερόμενοι να υποβάλλουν αιτήματα ένταξης. Με κάθε πρόσκληση εξειδικεύονται περαιτέρω οι άξονες προτεραιότητας, οι δράσεις ανά ομάδες δικαιούχων και οι συγκεκριμένες εδαφικές περιφέρειες παρέμβασης, ορίζονται ο προϋπολογισμός της πρόσκλησης και το όριο προϋπολογισμού των προτάσεων των δικαιούχων, αν τέτοιο όριο εφαρμόζεται, η προθεσμία υποβολής των προτάσεων, το χρονοδιάγραμμα υλοποίησης των δράσεων, ειδικότερα κριτήρια ή όροι για την επιλεξιμότητα και την ένταξη των προτάσεων στο Πρόγραμμα, τα σχετικά δικαιολογητικά και κάθε άλλο σχετικό θέμα. Με κάθε πρόσκληση του Υπουργού Εσωτερικών ορίζεται επίσης ότι, σε περίπτωση που προτείνονται από τους δικαιούχους δράσεις και παρεμβάσεις που αφορούν τομείς αρμοδιότητας και άλλων Υπουργείων του πρώτου εδαφίου, για την ένταξη κάθε πρότασης στο Πρόγραμμα απαιτείται η σύμφωνη γνώμη των αρμόδιων Υπουργών.
β) Με κοινή απόφαση των Υπουργών Οικονομικών, Ανάπτυξης και Επενδύσεων και Εσωτερικών καθορίζεται η διαδικασία χρηματοδότησης της περ. β’ της παρ. 2. Η χρηματοδότηση γίνεται με απόφαση χρηματοδότησης που εκδίδεται από τον Υπουργό Εσωτερικών, με μόνη την υποβολή τεκμηριωμένου αιτήματος από τον δικαιούχο, χωρίς προηγούμενη έκδοση Πρόσκλησης, υπό την προϋπόθεση ύπαρξης έκτακτης ανάγκης που ανάγεται σε θέματα πολιτικής προστασίας ή θέματα προστασίας της δημόσιας υγείας ή εκτέλεσης δράσεων κοινωνικής συνοχής και αλληλεγγύης και με τη σύμφωνη γνώμη του κατά περίπτωση αρμοδίου Υπουργού. Με την ίδια απόφαση ορίζονται το χρονικό διάστημα υποβολής των αιτημάτων και το ύψος των συνολικών πιστώσεων που μπορούν να διατεθούν για την έκτακτη ανάγκη που διαπιστώνεται με αυτήν.
4. Η ένταξη προμηθειών, μελετών και έργων στο Πρόγραμμα πραγματοποιείται με απόφαση του Υπουργού Εσωτερικών, κατόπιν εισήγησης της Επιτροπής Αξιολόγησης. Η Επιτροπή Αξιολόγησης είναι επταμελής, συγκροτείται με απόφαση του Υπουργού Εσωτερικών και αποτελείται: α) από έναν (1) υπάλληλο της Ειδικής Υπηρεσίας Διαχείρισης και Εφαρμογής (ΕΥΔΕ) του Υπουργείου Εσωτερικών, β) έναν (1) υπάλληλο της Διεύθυνσης Οικονομικής και Αναπτυξιακής Πολιτικής του Υπουργείου Εσωτερικών, γ) έναν (1) εκπρόσωπο του Υπουργού Εσωτερικών, δ) έναν (1) εκπρόσωπο της Κεντρικής Ένωσης Δήμων Ελλάδος (ΚΕΔΕ), ε) έναν (1) εκπρόσωπο της Ένωσης Περιφερειών Ελλάδας (ΕΝΠΕ) και στ) δύο (2) εμπειρογνώμονες με εξειδίκευση στη διαχείριση και εκτέλεση αναπτυξιακών προγραμμάτων, με ισάριθμους αναπληρωτές τους. Με την ίδια απόφαση ορίζονται ο Πρόεδρος της Επιτροπής και κάθε άλλο σχετικό με τη λειτουργία της Επιτροπής θέμα. Χρέη εισηγητή και γραμματειακής υποστήριξης της Επιτροπής ανατίθενται σε υπαλλήλους της ΕΥΔΕ του Υπουργείου Εσωτερικών με απόφαση του Προϊσταμένου της ΕΥΔΕ.
Ο Υπουργός Εσωτερικών δύναται να εντάξει στο Πρόγραμμα πράξεις συνολικού προϋπολογισμού δημόσιας δαπάνης, ο οποίος δεν μπορεί να υπερβεί το εκατόν είκοσι πέντε τοις εκατό (125%) της συνολικής δαπάνης του Προγράμματος. Το ποσοστό αυτό μπορεί να τροποποιείται με κοινή απόφαση των Υπουργών Οικονομικών, Ανάπτυξης και Επενδύσεων και Εσωτερικών.
5. Δυνητικοί δικαιούχοι του Προγράμματος που δεν διαθέτουν την απαιτούμενη τεχνική επάρκεια ή έχουν τεχνική επάρκεια αλλά καλούνται να υλοποιήσουν μελέτες και έργα, για τις ανάγκες των οποίων δεν έχουν το απαιτούμενο τεχνικό προσωπικό, υποχρεούνται προ της υποβολής αιτήματος να έχουν αναθέσει την τεχνική τους υπηρεσία σε άλλον φορέα, σύμφωνα με την παρ. 2 του άρθρου 44 του ν. 4412/2016 (Α’ 147). Στο αίτημα ένταξης αναφέρεται υποχρεωτικά η τεχνική υπηρεσία που θα αναλάβει την υλοποίηση του έργου, άλλως το αίτημα δεν εξετάζεται. Οι προγραμματικές συμβάσεις της παρ. 2 του άρθρου 44 του ν. 4412/2016 δύναται να χρηματοδοτούνται από το Πρόγραμμα. Ως νομικά πρόσωπα για την εφαρμογή των διατάξεων του παρόντος, νοούνται τα νομικά πρόσωπα πάσης φύσεως, στα οποία οι ΟΤΑ κατέχουν την πλειοψηφία του μετοχικού κεφαλαίου.
6. Για τη συνομολόγηση των δανείων του παρόντος δεν εφαρμόζονται οι διατάξεις της παρ. 1 του άρθρου 264 του ν. 3852/2010 (Α’ 87) και του π.δ. 169/2013 (Α’ 272).
7. Για την παρακολούθηση, την εποπτεία και τον έλεγχο της ορθής εκτέλεσης του Προγράμματος συγκροτείται, με απόφαση του Υπουργού Εσωτερικών, τριμελής Επιτροπή Παρακολούθησης, η οποία αποτελείται από: α) έναν (1) υπάλληλο της ΕΥΔΕ, β) έναν (1) υπάλληλο της Διεύθυνσης Οικονομικής και Αναπτυξιακής Πολιτικής του Υπουργείου Εσωτερικών και γ) έναν (1) εμπειρογνώμονα με εξειδίκευση στην εκτέλεση αναπτυξιακών προγραμμάτων, με ισάριθμους αναπληρωτές τους. Με την ίδια απόφαση ορίζονται ο Πρόεδρος της Επιτροπής, και κάθε άλλο σχετικό με τη λειτουργία της Επιτροπής θέμα. Χρέη γραμματειακής υποστήριξης της Επιτροπής ανατίθενται σε υπαλλήλους της ΕΥΔΕ, με απόφαση του Προϊσταμένου της ΕΥΔΕ. Για τη συμμετοχή στις συνεδριάσεις των Επιτροπών Αξιολόγησης και Παρακολούθησης δεν καταβάλλεται κανενός είδους αποζημίωση στα μέλη τους, πλην εξόδων εκτός έδρας μετακίνησης, όπου απαιτείται.
8. Ο φορέας διαχείρισης του Προγράμματος δικαιούται να λάβει τεχνική υποστήριξη (Τεχνική Βοήθεια) για την υλοποίησή του. Οι ενέργειες Τεχνικής Βοήθειας αφορούν τον προγραμματισμό, τον σχεδιασμό, την προετοιμασία, τη διαχείριση, την παρακολούθηση, την αξιολόγηση, τη δημοσιότητα και την προώθηση του Προγράμματος, την εφαρμογή και τον έλεγχο του Προγράμματος, καθώς και την ενίσχυση της διοικητικής ικανότητας του φορέα διαχείρισης για την υλοποίηση του Προγράμματος. Οι ενέργειες Τεχνικής Βοήθειας συνίστανται, ιδίως, στην προμήθεια αγαθών, στην παροχή υπηρεσιών, στην κάλυψη λειτουργικών δαπανών, καθώς και σε κάθε άλλη δαπάνη αναγκαία για την ενίσχυση της υλοποίησης των στόχων του Προγράμματος.
9. Με απόφαση του Υπουργού Εσωτερικών καθορίζονται ο προϋπολογισμός και οι επιλέξιμες κατηγορίες ενεργειών Τεχνικής Βοήθειας ανά Πρόγραμμα, τα όρια χρηματοδότησης ανά κατηγορία ενεργειών, η διαδικασία κατάρτισης και έγκρισης του προγράμματος Τεχνικής Βοήθειας, οι διαδικασίες δημοσιότητας που εφαρμόζονται για την ανάθεση προμηθειών και υπηρεσιών, η διαδικασία δημιουργίας και διατήρησης καταλόγων προμηθευτών για την ανάθεση και υλοποίηση ενεργειών Τεχνικής Βοήθειας, καθώς και κάθε άλλο σχετικό θέμα.
10. Ο φορέας διαχείρισης του Προγράμματος καταρτίζει και εκτελεί πρόγραμμα ενεργειών Τεχνικής Βοήθειας, το οποίο εγκρίνεται από τον Υπουργό Εσωτερικών.
11. Οι ενέργειες Τεχνικής Βοήθειας χρηματοδοτούνται από το εθνικό ή το συγχρηματοδοτούμενο σκέλος του ΠΔΕ του Υπουργείου Εσωτερικών. Ο προϋπολογισμός της Τεχνικής Βοήθειας ανά Πρόγραμμα περιέχεται στον συνολικό προϋπολογισμό του Προγράμματος ως διακριτό έργο ή άξονας προτεραιότητας και ανέρχεται σε ποσοστό μέχρι 1‰ αυτού.
12. Οι πληρωμές των δαπανών για τις ενέργειες Τεχνικής Βοήθειας διενεργούνται σύμφωνα με την υπ’ αρ. 134453/23.12.2015 κοινή απόφαση του Αναπληρωτή Υπουργού Οικονομικών και του Υφυπουργού Οικονομίας, Ανάπτυξης και Τουρισμού (Β’ 2857). Οι σχετικές δαπάνες βαρύνουν τον προϋπολογισμό του ΠΔΕ του Υπουργείου Εσωτερικών.
13. Οι παρ. 1 έως 7 του άρθρου 119, η παρ. 8 του άρθρου 200 και το άρθρο 329 του ν. 4412/2016 (Α’ 147) εφαρμόζονται και για τις ενέργειες Τεχνικής Βοήθειας του παρόντος.
14. Μέχρι την έκδοση της απόφασης της παρ. 9, εφαρμόζεται αναλογικά η υπό στοιχεία 23451/ΕΥΣΣΑ 493/24.2.2017 απόφαση του Αναπληρωτή Υπουργού Οικονομίας και Ανάπτυξης (Β’ 677), χωρίς διάκριση υποπρογραμμάτων και χωρίς περιορισμό στον προϋπολογισμό κάθε κατηγορίας επιλέξιμων ενεργειών, όπως αυτές αναφέρονται στο Παράρτημα αυτής. Μέχρι τη δημιουργία καταλόγου προμηθευτών και παρόχων υπηρεσιών δικαιούχων Τεχνικής Βοήθειας του παρόντος, ο φορέας διαχείρισης του Προγράμματος μπορεί να χρησιμοποιεί τον ενιαίο κατάλογο προμηθευτών και παρόχων υπηρεσιών της Ειδικής Υπηρεσίας Στρατηγικής, Σχεδιασμού και Αξιολόγησης (Ε.Υ.Σ.Σ.Α.) που έχει συγκροτηθεί σύμφωνα με την παρ. 2 του άρθρου 10 της υπό στοιχεία 23451/ΕΥΣΣΑ 493/24.2.2017 απόφασης του Αναπληρωτή Υπουργού Οικονομίας και Ανάπτυξης.
15. Η απόφαση της παρ. 8 του άρθρου 48 του ν. 4314/2014 (Α’ 265) εφαρμόζεται αναλόγως και για τις ενέργειες Τεχνικής Βοήθειας του παρόντος.
16. Το παρόν εφαρμόζεται και στο πρόγραμμα ανάπτυξης και αλληλεγγύης της αυτοδιοίκησης για τους Ο.Τ.Α. α’και β’βαθμού, τους Συνδέσμους Δήμων και τα νομικά πρόσωπα των Ο.Τ.Α. με το συμβολικό όνομα «Αντώνης Τρίτσης» που καταρτίστηκε δυνάμει της υπ’ αρ. 22766/9.4.2020 κοινής απόφασης των Υπουργών Οικονομικών, Ανάπτυξης και Επενδύσεων και Εσωτερικών και του Υφυπουργού Οικονομικών (Β’ 1386), η οποία διατηρείται σε ισχύ.
17. Τα έργα του προγράμματος «ΦΙΛΟΔΗΜΟΣ Ι» που δεν μεταφέρθηκαν στο πρόγραμμα «Αντώνης Τρίτσης» με την υπ’ αρ. 829/18.6.2020 απόφαση του Υπουργού Εσωτερικών (ΑΔΑ: ΩΕΩΤ46ΜΤΛ6-ΕΥΤ), συνεχίζουν να χρηματοδοτούνται και τα τοκοχρεωλύσια και οι πάσης φύσεως δαπάνες των δανείων που έχουν συνομολογηθεί με το Ταμείο Παρακαταθηκών και Δανείων εξοφλούνται από τους πόρους που είχαν δεσμευθεί στο πλαίσιο του καταργηθέντος προγράμματος «ΦΙΛΟΔΗΜΟΣ Ι», κατ’ αναλογική εφαρμογή των παρ. 6 και 7 του άρθρου 10 της υπ’ αρ. 22766/9.4.2020 κοινής απόφασης των Υπουργών Οικονομικών, Ανάπτυξης και Επενδύσεων και Εσωτερικών και του Υφυπουργού Οικονομικών.».
Άρθρο δέκατο έκτο
Μετάκληση πολίτη τρίτης χώρας 
για απασχόληση σε αγροτικές εργασίες
1. Εργοδότης, ο οποίος επιθυμεί να προσλάβει πολίτη τρίτης χώρας, που απαλλάσσεται από την υποχρέωση θεώρησης εισόδου, σύμφωνα με την παρ. 4 του άρθρου 5 του ν. 4251/2014 (Α’ 80), μπορεί να υποβάλει, μέχρι τις 30 Σεπτεμβρίου 2021, κατά παρέκκλιση της κείμενης νομοθεσίας, αίτηση στην αρμόδια υπηρεσία Αλλοδαπών και Μετανάστευσης της Αποκεντρωμένης Διοίκησης του τόπου διαμονής του, με βάση τις θέσεις εργασίας, όπως καθορίζονται με την κοινή υπουργική απόφαση του άρθρου 11 του ν. 4251/2014, προκειμένου να τον μετακαλέσει για απασχόληση στην εποχιακή αγροτική οικονομία. Η αίτηση, στην οποία αναγράφονται τα πλήρη στοιχεία (επώνυμο, όνομα, επώνυμο και όνομα πατέρα, επώνυμο και όνομα μητέρας, χώρα και ημερομηνία γέννησης, ιθαγένεια, αριθμός διαβατηρίου, ημερομηνία έκδοσης και λήξης, χώρα έκδοσης) του προς απασχόληση πολίτη τρίτης χώρας, ο οποίος πρέπει να μην έχει συμπληρώσει το εξηκοστό (60ο) έτος της ηλικίας, καθώς και ο αριθμός φορολογικού μητρώου του εργοδότη υποβάλλονται σε ηλεκτρονική πλατφόρμα μέσω της Ενιαίας Ψηφιακής Πύλης της Δημόσιας Διοίκησης (gov.gr ΕΨΠ).
2. Η ηλεκτρονική πλατφόρμα δύναται να διαλειτουργεί με συστήματα δημοσίων φορέων. Η είσοδος των εργοδοτών-χρηστών στην πλατφόρμα πραγματοποιείται κατόπιν προηγούμενης αυθεντικοποίησής τους με τη χρήση των κωδικών διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης, σύμφωνα με τα οριζόμενα στο Κεφάλαιο ΣΤ’ του Μέρους Α’ του ν. 4727/2020 (Α’ 184). Πρόσβαση στην ηλεκτρονική πλατφόρμα παρέχεται στις αρμόδιες υπηρεσίες, ιδίως των Υπουργείων Προστασίας του Πολίτη, Εργασίας και Κοινωνικών Υποθέσεων, Μετανάστευσης και Ασύλου, Αγροτικής Ανάπτυξης και Τροφίμων, σε όλες τις υπηρεσίες Αλλοδαπών και Μετανάστευσης των Αποκεντρωμένων Διοικήσεων, σε όλες τις Αστυνομικές Αρχές, στην Ανεξάρτητη Αρχή Δημοσίων Εσόδων και στον Ηλεκτρονικό Εθνικό Φορέα Κοινωνικής Ασφάλισης.
3. Η ανωτέρω αίτηση συνοδεύεται τουλάχιστον από τα κατωτέρω δικαιολογητικά:
α) Παράβολο (κωδ. 2113) και αποδεικτικό καταβολής του, ύψους εκατό (100) ευρώ για κάθε πολίτη τρίτης χώρας που πρόκειται να απασχοληθεί, το οποίο εισπράττεται υπέρ του Δημοσίου και δεν επιστρέφεται.
β) Υπεύθυνη δήλωση του εργοδότη με την οποία δηλώνεται ότι:
βα) θα απασχολήσει προσωρινά για την παροχή αγροτικών εργασιών τον συγκεκριμένο πολίτη τρίτης χώρας, για περίοδο τουλάχιστον τριάντα (30) ημερών, και έως ενενήντα (90) ημέρες, με δυνατότητα παράτασης σύμφωνα με τα οριζόμενα στην παρ. 4 του άρθρου 5 του ν. 4251/2014, και σύμφωνα με τα οριζόμενα στην παρ. 7 του παρόντος.
ββ) θα αναλάβει τις προβλεπόμενες δαπάνες, εφόσον συντρέχουν οι προϋποθέσεις εφαρμογής της παρ. 3 του άρθρου 80 του ν. 3386/2005 (Α’ 212),
βγ) ο μετακαλούμενος θα παρέχει τις αγροτικές εργασίες σε τόπο επακριβώς προσδιορισμένο ως προς την περιφερειακή ενότητα, τον δήμο και τη δημοτική ενότητα ή δημοτική κοινότητα και ότι προσωρινά θα διαμένει σε τόπο που προσδιορίζεται με ακριβή στοιχεία διεύθυνσης. Το κατάλυμα που παρέχεται από τον εργοδότη πρέπει να πληροί τις απαιτούμενες από τις κείμενες υγειονομικές διατάξεις προδιαγραφές υγείας και ασφάλειας, υπό τον έλεγχο των αρμόδιων υπηρεσιών, και ο εργοδότης πρέπει να ενημερώνει την αρμόδια αρχή για οποιαδήποτε αλλαγή. Σε περίπτωση που απαιτείται από τον εποχικά εργαζόμενο να καταβάλει μίσθωμα, ο εργοδότης προσφέρει στον εποχικά εργαζόμενο μισθωτήριο ή ισοδύναμο έγγραφο που αναγράφει σαφώς τους όρους ενοικίασης του καταλύματος. Σε κάθε περίπτωση, το ύψος του μισθώματος πρέπει να είναι ανάλογο με την αμοιβή του εποχικά εργαζομένου και την ποιότητα του καταλύματος και δεν εκπίπτει αυτομάτως από τον μισθό του εποχικά εργαζομένου. Όταν το κατάλυμα δεν παρέχεται από τον εργοδότη, ο εργοδότης οφείλει να προσκομίσει στην αρμόδια υπηρεσία Αλλοδαπών και Μετανάστευσης της Αποκεντρωμένης Διοίκησης στοιχεία που να καταδεικνύουν ότι ο εποχικά εργαζόμενος διαθέτει εξ ιδίων κατάλυμα, το οποίο πληροί τις απαιτούμενες από τον νόμο προδιαγραφές.
γ) Ενιαία δήλωση καλλιέργειας ή ενιαία δήλωση εκτροφής του άρθρου 9 του ν. 3877/2010 (Α’ 160).
δ) Φωτοτυπία του διαβατηρίου του πολίτη τρίτης χώρας.
ε) Πιστοποιητικό από το οποίο προκύπτουν τα ληξιαρχικά στοιχεία (επώνυμο, όνομα, επώνυμο και όνομα πατέρα, επώνυμο και όνομα μητέρας, χώρα και ημερομηνία γέννησης).
4. Οι υπηρεσίες μιας στάσης των Αποκεντρωμένων Διοικήσεων της χώρας, εφόσον συντρέχουν οι προϋποθέσεις του παρόντος, εκδίδουν εντός πέντε (5) εργασίμων ημερών από την υποβολή της αίτησης του εργοδότη, συγκεντρωτική κατάσταση των αιτούντων και την αποστέλλουν προς τις αρμόδιες υπηρεσίες διαβατηριακού ελέγχου της Ελληνικής Αστυνομίας, ώστε να επιτρέψουν την είσοδο στη χώρα των συγκεκριμένων πολιτών, υπό την επιφύλαξη του άρθρου 4 του 
ν. 4251/2014.
5. Η πλήρωση των προϋποθέσεων του παρόντος παρέχει στον πολίτη τρίτης χώρας δικαίωμα εργασίας ως εποχιακού εργάτη, για όσο χρόνο διαρκεί η διαμονή του, χωρίς θεώρηση εισόδου, στη χώρα. Για την απασχόλησή του αυτή υπάγεται στην ασφάλιση του Ηλεκτρονικού Εθνικού Φορέα Κοινωνικής Ασφάλισης (πρώην Οργανισμού Γεωργικών Ασφαλίσεων) με εργόσημο σύμφωνα με το άρθρο 27 του ν. 2639/1998 (Α’ 205) και το άρθρο 20 του ν. 3863/2010 (Α’ 115).
6. Μετακαλούμενος πολίτης τρίτης χώρας, που έχει εισέλθει σύμφωνα με το παρόν υποχρεούται να διαμένει στο κατάλυμα που δηλώνει ο εργοδότης του και δεν δύναται να εργαστεί σε άλλον εργοδότη, εκτός αν, εντός πέντε (5) ημερών από τη λήξη της περιόδου απασχόλησής του, νέος εργοδότης υποβάλλει την αίτηση της παρ. 1.
7. Μετακαλούμενος πολίτης τρίτης χώρας, που έχει εισέλθει, σύμφωνα με τις διατάξεις του παρόντος και έχει αποχωρήσει από την Ελλάδα, δεν έχει δικαίωμα επιστροφής για τον ίδιο λόγο, για διάστημα δύο (2) μηνών από την ημερομηνία αποχώρησής του και, σε κάθε περίπτωση, τηρουμένης της παρ. 1 του άρθρου 4 του Κανονισμού (ΕΕ) 2018/1806.
8. Η αίτηση της παρ. 1 με τα δικαιολογητικά εργοδότη της παρ. 3, που σύμφωνα με την ενιαία δήλωση καλλιέργειας της περ. γ) της παρ. 3 αφορούν καλλιέργεια σπαραγγιών, μέχρι την έναρξη λειτουργίας της πλατφόρμας των παρ. 1 και 2, υποβάλλεται είτε μέσω υπηρεσίας ταχυμεταφοράς, είτε μέσω ηλεκτρονικού ταχυδρομείου. Εντός δύο (2) εργασίμων ημερών από την έναρξη της λειτουργίας της πλατφόρμας των παρ. 1 και 2, ο εργοδότης υποχρεούται να καταχωρίσει σ’ αυτήν όλα τα προβλεπόμενα στο παρόν στοιχεία του πολίτη 
τρίτης χώρας.
9. Ειδικά για τον περιορισμό των συνεπειών διασποράς της νόσου του κορωνοϊού COVID-19, από τη δημοσίευση του παρόντος και μέχρι τη λειτουργία της πλατφόρμας της παρ. 2, τα στοιχεία ελέγχου και πιστοποίησης που συγκεντρώνονται από τις υπηρεσίες διαβατηριακού ελέγχου της Ελληνικής Αστυνομίας, προκειμένου να επιτρέπεται η είσοδος των μετακαλουμένων από τρίτες χώρες για απασχόληση στην εποχιακή αγροτική οικονομία, διαβιβάζονται στην κατά τόπο αρμόδια υπηρεσία του Σώματος Επιθεώρησης Εργασίας (Σ.Ε.Π.Ε.), προκειμένου να διενεργούνται έλεγχοι για την τήρηση των μέτρων υγείας και ασφάλειας στην εργασία, ιδίως αναφορικά με την τήρηση των μέτρων αντιμετώπισης της μετάδοσης του κορωνοϊού COVID-19.
10. α. Με κοινή απόφαση των Υπουργών Οικονομικών, Προστασίας του Πολίτη, Εργασίας και Κοινωνικών Υποθέσεων, Μετανάστευσης και Ασύλου, Εσωτερικών, Ψηφιακής Διακυβέρνησης, Αγροτικής Ανάπτυξης και Τροφίμων και του Διοικητή της Ανεξάρτητης Αρχής Δημοσίων Εσόδων δύναται να τροποποιούνται ο τύπος της αίτησης, καθώς και τα δικαιολογητικά που απαιτούνται, πέραν όσων αναφέρονται στην παρ. 3, και, περαιτέρω, να καθορίζονται η διαδικασία πληροφόρησης των αρμοδίων κατά περίπτωση υπηρεσιών, καθώς και των εμπλεκομένων φορέων για τους μετακαλούμενους πολίτες τρίτων χωρών προς τον σκοπό της εποχικής εργασίας, ο φορέας, υπό την ευθύνη και εποπτεία του οποίου λειτουργεί η πλατφόρμα, τα τεχνικά και οργανωτικά ζητήματα για τη λειτουργία της πλατφόρμας, συμπεριλαμβανομένης και της έναρξης αυτής και της πρόσβαση σ’ αυτήν, οι απαιτούμενες διασυνδέσεις της πλατφόρμας με άλλα πληροφοριακά συστήματα, η διαδικασία αυθεντικοποίησης, καθώς και κάθε αναγκαία τεχνική ή άλλη λεπτομέρεια για την εφαρμογή του παρόντος.
β. Με απόφαση του Υπουργού Εργασίας και Κοινωνικών Υποθέσεων ορίζονται οι όροι, η διαδικασία, τα όργανα ελέγχου και οι κυρώσεις, καθώς και τα πρόστιμα στις περιπτώσεις παραβίασης του παρόντος.
ΜΕΡΟΣ Δ’ 
ΕΝΑΡΞΗ ΙΣΧΥΟΣ
Άρθρο δέκατο έβδομο
Έναρξη ισχύος
1. Η ισχύς του Μέρους Α’ αρχίζει από τη δημοσίευση του παρόντος στην Εφημερίδα της Κυβερνήσεως και της απόφασης που κυρώνεται με αυτό, από την πλήρωση των προϋποθέσεων του άρθρου 12 αυτής.
2. Η ισχύς των Μερών Β’, Γ’ και Δ’ αρχίζει από τη δημοσίευση του παρόντος στην Εφημερίδα της Κυβερνήσεως, εκτός αν ορίζεται διαφορετικά σε επιμέρους διατάξεις.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 12 Μαρτίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																					


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 12 Μαρτίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ


