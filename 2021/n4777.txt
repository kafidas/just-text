ΝΟΜΟΣ ΥΠ’ ΑΡΙΘΜ. 4777	
Εισαγωγή στην Τριτοβάθμια Εκπαίδευση, προστασία της ακαδημαϊκής ελευθερίας, αναβάθμιση του ακαδημαϊκού περιβάλλοντος και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή: 
Περιεχόμενα
ΜΕΡΟΣ A΄ 
ΡΥΘΜΙΣΕΙΣ ΘΕΜΑΤΩΝ ΓΙΑ ΤΗΝ ΕΙΣΑΓΩΓΗ ΣΤΗΝ ΤΡΙΤΟΒΑΘΜΙΑ ΕΚΠΑΙΔΕΥΣΗ
Άρθρο 1 Ελάχιστη βάση εισαγωγής στην τριτοβάθμια εκπαίδευση αποφοίτων Γενικού Λυκείου - Αντικατάσταση της περ. β΄ της παρ. 1 και της παρ. 5 του άρθρου 4 του ν. 4186/2013
Άρθρο 2 Ελάχιστη βάση εισαγωγής - Προσθήκη άρθρου 4Β στον ν. 4186/2013
Άρθρο 3 Μηχανογραφικό δελτίο δύο φάσεων - Προσθήκη άρθρου 4Γ στον ν. 4186/2013
Άρθρο 4 Παράλληλο μηχανογραφικό δελτίο - Προσθήκη άρθρου 4Δ στον ν. 4186/2013
Άρθρο 5 Ελάχιστη βάση εισαγωγής στην τριτοβάθμια εκπαίδευση αποφοίτων Επαγγελματικών Λυκείων - Αντικατάσταση των παρ. 4 και 5 του άρθρου 13 του ν. 4186/2013
Άρθρο 6 Ελάχιστη βάση εισαγωγής κατά τις επαναληπτικές εξετάσεις εισαγωγής στην τριτοβάθμια εκπαίδευση - Αντικατάσταση των παρ. 4 και 8 του άρθρου 13Α του ν. 4186/2013
Άρθρο 7 Ελάχιστη βάση εισαγωγής στην τριτοβάθμια εκπαίδευση μαθητών περιοχών που πλήττονται εξαιτίας φυσικών καταστροφών - Αντικατάσταση της παρ. 2 του άρθρου 13Β του ν. 4186/2013
Άρθρο 8 Ελάχιστη βάση εισαγωγής για την πρόσβαση παλαιών αποφοίτων στην τριτοβάθμια εκπαίδευση - Αντικατάσταση της περ. α΄ της παρ. 1 και της παρ. 3 του άρθρου 13Γ του ν. 4186/2013
Άρθρο 9 Ελάχιστη βάση εισαγωγής στην τριτοβάθμια εκπαίδευση διακριθέντων σε Ολυμπιάδες - Αντικατάσταση της περ. ε΄ της παρ. 4 του άρθρου 8 του 
ν. 3194/2003
Άρθρο 10 Ελάχιστη βάση εισαγωγής στην τριτοβάθμια εκπαίδευση διακριθέντων αθλητών - Αντικατάσταση της τέταρτης υποπαρ. της παρ. 8 του άρθρου 34 του 
ν. 2725/1999
Άρθρο 11 Τελικές και εξουσιοδοτικές διατάξεις - Αντικατάσταση της παρ. 1 και των περ. α΄ και β΄ της παρ. 3 και προσθήκη παρ. 5 έως 7 στο άρθρο 13Δ του ν. 4186/2013
ΜΕΡΟΣ Β΄ 
ΠΡΟΣΤΑΣΙΑ ΤΗΣ ΑΚΑΔΗΜΑΪΚΗΣ ΕΛΕΥΘΕΡΙΑΣ ΚΑΙ ΑΝΑΒΑΘΜΙΣΗ ΤΟΥ ΑΚΑΔΗΜΑΪΚΟΥ ΠΕΡΙΒΑΛΛΟΝΤΟΣ
ΚΕΦΑΛΑΙΟ Α΄ 
ΠΟΛΙΤΙΚΗ ΑΣΦΑΛΕΙΑΣ ΚΑΙ ΠΡΟΣΤΑΣΙΑΣ ΤΩΝ Α.Ε.Ι.
Άρθρο 12 Σχέδιο ασφάλειας και προστασίας των Α.Ε.Ι.
Άρθρο 13 Άσκηση αρμοδιοτήτων επί θεμάτων ασφάλειας και προστασίας
Άρθρο 14 Μονάδα Ασφάλειας και Προστασίας
Άρθρο 15 Επιτροπή Ασφάλειας και Προστασίας Α.Ε.Ι.
Άρθρο 16 Κανονισμός ελεγχόμενης πρόσβασης Α.Ε.Ι.
Άρθρο 17 Εξουσιοδοτικές διατάξεις
ΚΕΦΑΛΑΙΟ Β΄ 
ΟΜΑΔΕΣ ΠΡΟΣΤΑΣΙΑΣ ΠΑΝΕΠΙΣΤΗΜΙΑΚΩΝ ΙΔΡΥΜΑΤΩΝ
Άρθρο 18 Σύσταση Ομάδων Προστασίας Πανεπιστημιακών Ιδρυμάτων
Άρθρο 19 Διατάξεις για τους Ειδικούς Φρουρούς - Τροποποίηση του άρθρου 9 του ν. 2734/1999 (Α΄ 161)
Άρθρο 20 Εξουσιοδοτικές διατάξεις
ΚΕΦΑΛΑΙΟ Γ΄ 
ΠΕΙΘΑΡΧΙΚΟ ΔΙΚΑΙΟ
Άρθρο 21 Πεδίο εφαρμογής και ορισμοί	
Άρθρο 22 Βασικές αρχές
Άρθρο 23 Πειθαρχικά παραπτώματα
Άρθρο 24 Πειθαρχικές ποινές
Άρθρο 25 Πειθαρχικά όργανα
Άρθρο 26 Πειθαρχική δίωξη και διαδικασία
Άρθρο 27 Πειθαρχική ανάκριση και ανακριτικές πράξεις
Άρθρο 28 Ένορκη Διοικητική Εξέταση
Άρθρο 29 Αποφάσεις πειθαρχικών οργάνων και τρόπος λήψης τους
Άρθρο 30 Παραγραφή πειθαρχικών παραπτωμάτων και ποινών
Άρθρο 31 Δικαστική προστασία
Άρθρο 32 Εξουσιοδοτικές διατάξεις
ΜΕΡΟΣ Γ΄
ΠΟΙΝΙΚΕΣ ΔΙΑΤΑΞΕΙΣ
Άρθρο 33 Διατάραξη της λειτουργίας υπηρεσίας-Τροποποίηση του άρθρου 168 του Ποινικού Κώδικα
ΜΕΡΟΣ Δ΄ 
ΛΟΙΠΕΣ ΔΙΑΤΑΞΕΙΣ
ΚΕΦΑΛΑΙΟ Α΄
Άρθρο 34 Ρυθμίσεις θεμάτων διάρκειας φοίτησης	
Άρθρο 35 Αξιολόγηση μαθητών από Ξένα Σχολεία του εξωτερικού - Τροποποίηση του άρθρου 114 του 
ν. 4610/2019
Άρθρο 36 Παροχή εξουσιοδότησης στον Υπουργό Παιδείας και Θρησκευμάτων για ρύθμιση επιμέρους θεμάτων εκπαίδευσης λόγω του κορωνοϊού 
COVID-19
Άρθρο 37 Απαλλαγή μαθητών από συμμετοχή σε μαθήματα
Άρθρο 38 Εξουσιοδοτικές διατάξεις
ΚΕΦΑΛΑΙΟ Β΄
Άρθρο 39 Ρυθμίσεις για την απαλλαγή μισθωμάτων επιχειρήσεων εντός χώρων Α.Ε.Ι.
Άρθρο 40 Παράταση συμβάσεων μίσθωσης ακινήτων των Α.Ε.Ι.
Άρθρο 41 Ψηφιακές υπηρεσίες σχετικές με απολυτήρια και αποδεικτικά ή πιστοποιητικά σπουδών δευτεροβάθμιας εκπαίδευσης
Άρθρο 42 Χρήση πόρων Π.Δ.Ε. για εξοπλισμό και λειτουργικές εργασίες προσωρινών αιθουσών και σχολικών δομών
Άρθρο 43 Εθνική Μονάδα Συντονισμού «Erasmus+» και «European Solidarity Corps»
Άρθρο 44 Εγγραφές σε νηπιαγωγεία και δημοτικά σχολεία - Τροποποίηση των άρθρων 6, 7 και 8 του 
π.δ. 79/2017
Άρθρο 45 Ζητήματα απόσπασης - μετάθεσης εκπαιδευτικού προσωπικού - Τροποποίηση του άρθρου 16 του ν. 4415/2016
Άρθρο 46 Αιτήσεις παραίτησης εκπαιδευτικών πρωτοβάθμιας και δευτεροβάθμιας εκπαίδευσης - Τροποποίηση του άρθρου 4 του ν. 3687/2008
Άρθρο 47 Θέματα πρακτικής άσκησης και μαθητείας - Τροποποίηση του άρθρου 34 του ν. 4763/2020
Άρθρο 48 Μεταβατικές ρυθμίσεις για το Εθνικό Σύστημα Επαγγελματικής Εκπαίδευσης, Κατάρτισης και Διά Βίου Μάθησης - Τροποποίηση του άρθρου 169 του ν. 4763/2020
Άρθρο 49 Θέματα του ν.π.ι.δ. «Διοικούσα Επιτροπή Ισλαμικού Τεμένους Αθηνών» - Τροποποίηση του άρθρου 5 του ν. 3512/2006
Άρθρο 50 Σύσταση και συγκρότηση ομάδων εργασίας και συλλογικών οργάνων για την υλοποίηση των δεσμεύσεων της προγραμματικής περιόδου 2021-2027
Άρθρο 51 Ίδρυση «Κέντρου Αρχαίου Ελληνικού και Κινεζικού Πολιτισμού»
Άρθρο 52 Διάταξη για την εύρυθμη λειτουργία της Ακαδημίας Αθηνών ενόσω κρατεί η πανδημία του κορονοϊού
 ΚΕΦΑΛΑΙΟ Γ΄
Άρθρο 53 Απασχόληση συνταξιούχων στη δημόσια ναυτική εκπαίδευση - Τροποποίηση της περ. α΄ της παρ. 1 του άρθρου 20 του ν. 4387/2016
ΜΕΡΟΣ Ε΄ 
ΜΕΤΑΒΑΤΙΚΕΣ ΚΑΙ ΤΕΛΙΚΕΣ ΔΙΑΤΑΞΕΙΣ
Άρθρο 54 Μεταβατικές διατάξεις Μέρους Α΄
Άρθρο 55 Μεταβατικές διατάξεις Κεφαλαίων Α΄ και Β΄ Μέρους Β΄
Άρθρο 56 Μεταβατικές διατάξεις Κεφαλαίου Γ΄ Μέρους Β΄
Άρθρο 57 Καταργούμενες διατάξεις
Άρθρο 58 Έναρξη ισχύος
ΜΕΡΟΣ A΄
ΡΥΘΜΙΣΕΙΣ ΘΕΜΑΤΩΝ ΓΙΑ ΤΗΝ ΕΙΣΑΓΩΓΗ
ΣΤΗΝ ΤΡΙΤΟΒΑΘΜΙΑ ΕΚΠΑΙΔΕΥΣΗ
Άρθρο 1
Ελάχιστη βάση εισαγωγής στην τριτοβάθμια 
εκπαίδευση αποφοίτων Γενικού Λυκείου - 
Αντικατάσταση της περ. β΄ της παρ. 1 
και της παρ. 5 του άρθρου 4 του ν. 4186/2013
1. Η περ. β΄ της παρ. 1 του άρθρου 4 του ν. 4186/2013 (Α΄ 193) αντικαθίσταται ως εξής:
«β) Στις Σχολές των Ανωτάτων Στρατιωτικών Εκπαιδευτικών Ιδρυμάτων (Α.Σ.Ε.Ι.) και Ανώτερων Στρατιωτικών Σχολών Υπαξιωματικών (Α.Σ.Σ.Υ.), στη Στρατιωτική Σχολή Αξιωματικών Σωμάτων (Σ.Σ.Α.Σ.), στις σχολές της Αστυνομικής και Πυροσβεστικής Ακαδημίας, στις Ακαδημίες Εμπορικού Ναυτικού (Α.Ε.Ν.), καθώς και στις σχολές Δοκίμων Σημαιοφόρων Λ.Σ. και Λιμενοφυλάκων μέσω πανελλαδικών εξετάσεων με την επιφύλαξη ειδικών προϋποθέσεων, διαδικασιών και όρων εισαγωγής που ορίζονται από τις οικείες διατάξεις.».
2. Η παρ. 5 του άρθρου 4 του ν. 4186/2013 αντικαθίσταται ως εξής: 
«5. Για την εισαγωγή στην τριτοβάθμια εκπαίδευση λαμβάνονται υπόψη κατά σειρά: α) η ανά σχολή, τμήμα ή εισαγωγική κατεύθυνση Ελάχιστη Βάση Εισαγωγής (Ε.Β.Ε.), σύμφωνα με το άρθρο 4Β και β) το σύνολο των μορίων που συγκεντρώνει ο υποψήφιος στα τέσσερα (4) πανελλαδικά εξεταζόμενα μαθήματα του οικείου επιστημονικού πεδίου, σύμφωνα με το άρθρο 4Α. Για τον προσδιορισμό του συνόλου των μορίων κάθε υποψηφίου υπολογίζονται τα μαθήματα και οι οικείοι συντελεστές βαρύτητας. 
Στις σχολές, τμήματα και εισαγωγικές κατευθύνσεις, όπου απαιτείται η εξέταση ειδικού μαθήματος ή ειδικών μαθημάτων ή πρακτικών δοκιμασιών λόγω της φύσης του γνωστικού τους αντικειμένου, η εξέταση του ειδικού μαθήματος ή των ειδικών μαθημάτων ή των πρακτικών δοκιμασιών γίνεται πανελλαδικά. Για την εισαγωγή στις σχολές, τμήματα ή εισαγωγικές κατευθύνσεις του προηγούμενου εδαφίου απαιτείται η επίτευξη της Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών της σχολής, τμήματος ή εισαγωγικής κατεύθυνσης, καθώς και της Ε.Β.Ε. της σχολής, τμήματος ή εισαγωγικής κατεύθυνσης, σύμφωνα με το άρθρο 4Β. Για τον υπολογισμό της συνολικής βαθμολογίας των υποψηφίων, προστίθεται στη βαθμολογία των τεσσάρων (4) πανελλαδικά εξεταζόμενων μαθημάτων της περ. β΄ η βαθμολογία που προκύπτει από το γινόμενο του βαθμού του ειδικού μαθήματος ή των ειδικών μαθημάτων ή των πρακτικών δοκιμασιών με τον αντίστοιχο συντελεστή βαρύτητας, με την επιφύλαξη του άρθρου 19 του 
ν. 4559/2018 (Α΄ 142). 
Εάν με το σύνολο της βαθμολογίας που επιτυγχάνει ο υποψήφιος, εισάγεται σε περισσότερες από μία σχολές, τμήματα ή εισαγωγικές κατευθύνσεις, τελικά εισάγεται σε εκείνη τη σχολή, τμήμα ή εισαγωγική κατεύθυνση που προσδιορίζει στο μηχανογραφικό του δελτίο με σειρά προτίμησης υψηλότερη σε σχέση με τις άλλες σχολές, τμήματα ή εισαγωγικές κατευθύνσεις που έχει δηλώσει».
Άρθρο 2
Ελάχιστη βάση εισαγωγής – Προσθήκη
άρθρου 4Β στον ν. 4186/2013
Στον ν. 4186/2013 (Α΄193), μετά από το άρθρο 4Α προστίθεται άρθρο 4Β ως εξής:
«Άρθρο 4Β
Ελάχιστη βάση εισαγωγής
1. Προϋπόθεση συμμετοχής των υποψηφίων των πανελλαδικών εξετάσεων στη διαδικασία επιλογής για εισαγωγή στα Α.Ε.Ι., στις Α.Ε.Α., στις Α.Σ.Τ.Ε. του Υπουργείου Τουρισμού, στις σχολές των Α.Σ.Ε.Ι. και Α.Σ.Σ.Υ., στη Σ.Σ.Α.Σ., στις σχολές της Αστυνομικής και Πυροσβεστικής Ακαδημίας, στις Α.Ε.Ν., καθώς και τις Σχολές Δοκίμων Σημαιοφόρων Λιμενικού Σώματος και Λιμενοφυλάκων, αποτελεί η επίτευξη στις πανελλαδικές εξετάσεις βαθμολογικής επίδοσης ίσης ή μεγαλύτερης της Ελάχιστης Βάσης Εισαγωγής ανά σχολή, τμήμα ή εισαγωγική κατεύθυνση (Ε.Β.Ε. σχολής, τμήματος ή εισαγωγικής κατεύθυνσης). Η επίτευξη της Ε.Β.Ε. ανά σχολή, τμήμα ή εισαγωγική κατεύθυνση απαιτείται για τους υποψηφίους των πανελλαδικών εξετάσεων της γενικής κατηγορίας, καθώς και των, κατά περίπτωση, προβλεπόμενων ειδικών κατηγοριών, με εξαίρεση τους υποψηφίους που υπάγονται: α) στις υποπερ. i, ii, iii και vii της περ. α΄ της παρ. 4 του άρθρου 2 του ν. 2525/1997 (Α΄188), β) στην παρ. Α΄ του άρθρου 12 του ν. 2552/1997 (Α΄266), γ) στην περ. στ΄ της παρ. 1 του άρθρου 3 του π.δ. 44/2016 (Α΄ 68) και , δ) στο άρθρο 19 του ν. 4559/2018 (Α΄ 142). Για τη διαπίστωση της συνδρομής της προϋπόθεσης αυτής, συγκρίνεται η ανά σχολή, τμήμα ή εισαγωγική κατεύθυνση Ε.Β.Ε., όπως διαμορφώνεται σύμφωνα με το παρόν, με τον μέσο όρο που συγκέντρωσε ο υποψήφιος στα πανελλαδικά εξεταζόμενα μαθήματα, χωρίς να λαμβάνονται υπόψη και κατά το στάδιο αυτό οι συντελεστές βαρύτητας των μαθημάτων. 
2. Η εξεταστέα ύλη και τα θέματα των εξετάσεων είναι κοινά για τους υποψηφίους από τα ημερήσια και εσπερινά Γενικά Λύκεια (ΓΕ.Λ.). Στα ημερήσια και εσπερινά ΓΕ.Λ., η Ε.Β.Ε. διαμορφώνεται ενιαία από τον μέσο όρο των μέσων όρων των βαθμολογικών επιδόσεων των υποψηφίων στα τέσσερα (4) πανελλαδικά εξεταζόμενα μαθήματα ανά επιστημονικό πεδίο, ο οποίος πολλαπλασιάζεται με συντελεστή που καθορίζεται από τα ιδρύματα εισαγωγής για κάθε σχολή, τμήμα ή εισαγωγική κατεύθυνση και στρογγυλοποιείται στο δεύτερο δεκαδικό ψηφίο. Ο συντελεστής βρίσκεται εντός του διαστήματος ελάχιστης και μεγίστης τιμής, το οποίο διαμορφώνεται σύμφωνα με την παρ. 4. 
3. Στις σχολές, τμήματα ή εισαγωγικές κατευθύνσεις, που εντάσσονται σε περισσότερα του ενός επιστημονικά πεδία, για τον υπολογισμό της Ε.Β.Ε. λαμβάνεται υπόψη ο μικρότερος μέσος όρος των μέσων όρων των βαθμολογικών επιδόσεων των υποψηφίων στα πανελλαδικά εξεταζόμενα μαθήματα των επιστημονικών πεδίων, στα οποία εντάσσονται οι συγκεκριμένες σχολές, τμήματα ή εισαγωγικές κατευθύνσεις.
4. Η ελάχιστη και μέγιστη τιμή του συντελεστή της Ε.Β.Ε. των σχολών, τμημάτων και εισαγωγικών κατευθύνσεων ορίζονται με απόφαση του Υπουργού Παιδείας και Θρησκευμάτων, η οποία εκδίδεται έως τις 30 Ιουνίου και αφορά στις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους.
5. Ο συντελεστής της Ε.Β.Ε. για κάθε σχολή, τμήμα ή εισαγωγική κατεύθυνση καθορίζεται με απόφαση της συγκλήτου έπειτα από πρόταση της σχολής, του τμήματος ή της εισαγωγικής κατεύθυνσης, η οποία εκδίδεται εντός της τασσόμενης από τον Υπουργό Παιδείας και Θρησκευμάτων προθεσμίας και πάντως εντός δύο (2) μηνών από τον καθορισμό της ελάχιστης και μέγιστης τιμής της παρ. 4 και κοινοποιείται στον Υπουργό. Στις περιπτώσεις των εισαγωγικών κατευθύνσεων η πρόταση υποβάλλεται από το τμήμα, στο οποίο αυτές υπάγονται. Για τις σχολές συναρμοδιότητας άλλων υπουργείων, ο συντελεστής της Ε.Β.Ε. καθορίζεται με απόφαση του Υπουργού Παιδείας και Θρησκευμάτων, η οποία εκδίδεται έπειτα από πρόταση του κατά περίπτωση συναρμόδιου Υπουργού. Το σύνολο των συντελεστών των σχολών, τμημάτων και εισαγωγικών κατευθύνσεων, οι οποίοι αποφασίζονται σύμφωνα με την παρούσα, καθώς και με την παρ. 6, συγκεντρώνεται σε μία απόφαση του Υπουργού Παιδείας και Θρησκευμάτων.
6. Σε περίπτωση που για οποιονδήποτε λόγο, κάποιο ίδρυμα εισαγωγής δεν καθορίζει τον συντελεστή της παρ. 5, ο καθορισμός του γίνεται με απόφαση του Υπουργού Παιδείας και Θρησκευμάτων. 
7. Ο συντελεστής της Ε.Β.Ε. δύναται να τροποποιείται με απόφαση του κατά περίπτωση αρμόδιου οργάνου, η οποία εκδίδεται έως τις 31 Αυγούστου εκάστου έτους.
8. Η ελάχιστη και μέγιστη τιμή του συντελεστή δύνανται να τροποποιούνται με απόφαση του Υπουργού Παιδείας και Θρησκευμάτων, η οποία εκδίδεται έως τις 30 Ιουνίου και αφορά τις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους. Σε περίπτωση τροποποίησης της ελάχιστης ή μέγιστης τιμής του συντελεστή της Ε.Β.Ε., επαναλαμβάνεται η διαδικασία της παρ. 5.
9. α) Προϋπόθεση για την εισαγωγή σε σχολές, τμήματα ή εισαγωγικές κατευθύνσεις για τις οποίες απαιτείται, λόγω της φύσης του γνωστικού τους αντικειμένου, η εξέταση σε ορισμένο ειδικό ή ειδικά μαθήματα ή πρακτικές δοκιμασίες, αποτελεί ο υποψήφιος να επιτύχει σε κάθε ειδικό μάθημα ή στις πρακτικές δοκιμασίες βαθμολογική επίδοση ίση ή μεγαλύτερη με το γινόμενο του μέσου όρου της βαθμολογίας του οικείου ειδικού μαθήματος ή των πρακτικών δοκιμασιών επί τον συντελεστή που ορίζεται για κάθε σχολή, τμήμα ή εισαγωγική κατεύθυνση για το ειδικό μάθημα, τα ειδικά μαθήματα ή τις πρακτικές δοκιμασίες, σύμφωνα με την περ. στ΄ της παρούσας (Ε.Β.Ε. ειδικού μαθήματος ή πρακτικών δοκιμασιών) με την επιφύλαξη του άρθρου 19 του 
ν. 4559/2018 (Α΄142). Για τον υπολογισμό του μέσου όρου της βαθμολογίας του ειδικού μαθήματος ή των ειδικών μαθημάτων ή των πρακτικών δοκιμασιών λαμβάνονται υπόψη οι βαθμολογίες του συνόλου των υποψηφίων που μπορούν από το επιστημονικό πεδίο ή τον τομέα, που έχουν επιλέξει, να διεκδικήσουν εισαγωγή σε ορισμένη σχολή, τμήμα ή εισαγωγική κατεύθυνση και έχουν εξεταστεί στο οικείο ειδικό μάθημα ή τις πρακτικές δοκιμασίες, χωρίς να διαχωρίζονται οι υποψήφιοι με βάση το επιστημονικό τους πεδίο, τον τομέα ή την κατηγορία λυκείου (ΓΕ.Λ. ή ΕΠΑ.Λ.), από το οποίο προέρχονται. Το γινόμενο του ανωτέρω μέσου όρου βαθμολογίας επί τον συντελεστή που ορίζεται για κάθε σχολή, τμήμα ή εισαγωγική κατεύθυνση για το ειδικό μάθημα ή τα ειδικά μαθήματα ή τις πρακτικές δοκιμασίες, στρογγυλοποιείται στο δεύτερο δεκαδικό ψηφίο. 
β) Για την εισαγωγή των υποψηφίων στις σχολές, τμήματα ή εισαγωγικές κατευθύνσεις της περ. α΄, η Ε.Β.Ε. της σχολής, τμήματος ή εισαγωγικής κατεύθυνσης διαμορφώνεται από τον μέσο όρο των μέσων όρων των βαθμολογικών επιδόσεων: βα) στα τέσσερα (4) πανελλαδικά εξεταζόμενα μαθήματα, καθώς και ββ) σε κάθε ειδικό μάθημα ή στις πρακτικές δοκιμασίες, ο οποίος πολλαπλασιάζεται με συντελεστή που ορίζεται, σύμφωνα με τις παρ. 5 και 6, κατά περίπτωση, για κάθε σχολή, τμήμα ή εισαγωγική κατεύθυνση και στρογγυλοποιείται στο δεύτερο δεκαδικό ψηφίο. Για τον υπολογισμό του μέσου όρου των βαθμολογικών επιδόσεων σε κάθε ένα (1) από τα τέσσερα (4) πανελλαδικά εξεταζόμενα μαθήματα της περ. βα΄ λαμβάνονται υπόψη οι βαθμολογίες του συνόλου των υποψηφίων του επιστημονικού πεδίου, στο οποίο εντάσσεται η οικεία σχολή, τμήμα ή εισαγωγική κατεύθυνση, με την επιφύλαξη της περ. β΄ της παρ. 1 του άρθρου 13Δ.
 Για τον υπολογισμό του μέσου όρου της βαθμολογίας του ειδικού μαθήματος ή των ειδικών μαθημάτων ή των πρακτικών δοκιμασιών της υποπερ. ββ΄ λαμβάνονται υπόψη ξεχωριστά οι βαθμολογίες των υποψηφίων ανά επιστημονικό πεδίο ή τομέα από κάθε κατηγορία λυκείου (ΓΕ.Λ. ή ΕΠΑ.Λ.). 
γ) Προϋπόθεση για την εισαγωγή στις σχολές, τμήματα ή εισαγωγικές κατευθύνσεις, στις οποίες απαιτείται η εξέταση ενός ειδικού μαθήματος με δυνατότητα επιλογής των υποψηφίων μεταξύ περισσοτέρων, είναι η επίτευξη της Ε.Β.Ε. ειδικού μαθήματος επιλογής της οικείας σχολής, τμήματος ή εισαγωγικής κατεύθυνσης. Για τον υπολογισμό της Ε.Β.Ε. του προηγούμενου εδαφίου αξιοποιείται ο μικρότερος μέσος όρος των βαθμολογικών επιδόσεων των υποψηφίων στα ειδικά μαθήματα επιλογής, ο οποίος πολλαπλασιάζεται με τον συντελεστή που έχει οριστεί ανά σχολή, τμήμα ή εισαγωγική κατεύθυνση για το ειδικό μάθημα επιλογής. Για τον υπολογισμό του μέσου όρου της βαθμολογίας του ειδικού μαθήματος επιλογής λαμβάνονται υπόψη οι βαθμολογίες του συνόλου των υποψηφίων που μπορούν από το επιστημονικό πεδίο ή τον τομέα που έχουν επιλέξει, να διεκδικήσουν εισαγωγή στην οικεία σχολή, τμήμα ή εισαγωγική κατεύθυνση και έχουν εξεταστεί στο ειδικό μάθημα επιλογής χωρίς να διαχωρίζονται οι υποψήφιοι με βάση το επιστημονικό πεδίο, τον τομέα ή την κατηγορία λυκείου (ΓΕ.Λ. ή ΕΠΑ.Λ.), από το οποίο προέρχονται. Το γινόμενο του μέσου όρου της βαθμολογίας επί τον συντελεστή που ορίζεται για κάθε σχολή, τμήμα ή εισαγωγική κατεύθυνση για το ειδικό μάθημα επιλογής, σύμφωνα με την περ. στ΄, στρογγυλοποιείται στο δεύτερο δεκαδικό ψηφίο. Για τη διαπίστωση της δυνατότητας εισαγωγής στη σχολή, τμήμα ή εισαγωγική κατεύθυνση των υποψηφίων που έχουν εξεταστεί σε διαφορετικό ειδικό μάθημα επιλογής από εκείνο, του οποίου ο μέσος όρος βαθμολογίας αξιοποιήθηκε για την εξαγωγή της Ε.Β.Ε. του ειδικού μαθήματος επιλογής, η ανωτέρω Ε.Β.Ε. συγκρίνεται με τη βαθμολογική επίδοση των υποψηφίων στο ειδικό μάθημα επιλογής, στο οποίο εξετάστηκαν. Σε περίπτωση που ο υποψήφιος έχει εξεταστεί κατ’ επιλογήν του σε περισσότερα ειδικά μαθήματα, από όσα απαιτείται για τη σύγκριση της βαθμολογικής του επίδοσης με την Ε.Β.Ε. του ειδικού μαθήματος επιλογής, λαμβάνεται υπόψη η υψηλότερη βαθμολογική του επίδοση στα ειδικά μαθήματα, στα οποία εξετάστηκε. 
δ) Στις σχολές, τμήματα ή εισαγωγικές κατευθύνσεις, η εισαγωγή στις οποίες απαιτεί την εξέταση σε δύο (2) ειδικά μαθήματα με δυνατότητα επιλογής των υποψηφίων μεταξύ περισσοτέρων, εφαρμόζεται μία (1) Ε.Β.Ε. ειδικού μαθήματος επιλογής. Για τον υπολογισμό της Ε.Β.Ε. ειδικού μαθήματος επιλογής της παρούσας περίπτωσης εφαρμόζεται η διαδικασία της περ. γ΄. Για τη διαπίστωση της δυνατότητας εισαγωγής στη σχολή, τμήμα ή εισαγωγική κατεύθυνση, συγκρίνεται η Ε.Β.Ε. του ειδικού μαθήματος επιλογής με τις βαθμολογικές επιδόσεις των υποψηφίων στα δύο (2) μαθήματα επιλογής, στα οποία εξετάστηκαν. Σε περίπτωση που ο υποψήφιος έχει εξεταστεί κατ’ επιλογήν του σε περισσότερα ειδικά μαθήματα από όσα απαιτείται, για τη σύγκριση των βαθμολογικών του επιδόσεων με την Ε.Β.Ε. του ειδικού μαθήματος επιλογής λαμβάνονται υπόψη οι υψηλότερες βαθμολογικές του επιδόσεις στα ειδικά μαθήματα, στα οποία εξετάστηκε. 
ε) Για την εισαγωγή των υποψηφίων στις σχολές, τμήματα ή εισαγωγικές κατευθύνσεις των περ. γ΄ και δ΄, η Ε.Β.Ε. της σχολής, τμήματος ή εισαγωγικής κατεύθυνσης διαμορφώνεται από τον μέσο όρο των μέσων όρων των βαθμολογικών επιδόσεων: εα) στα τέσσερα (4) πανελλαδικά εξεταζόμενα μαθήματα, καθώς και 
εβ) στο ειδικό μάθημα ή τα ειδικά μαθήματα, ο οποίος πολλαπλασιάζεται με τον συντελεστή που έχει καθοριστεί ανά σχολή, τμήμα ή εισαγωγική κατεύθυνση, σύμφωνα με τις παρ. 5 και 6, κατά περίπτωση και στρογγυλοποιείται στο δεύτερο δεκαδικό ψηφίο. Για τον υπολογισμό του μέσου όρου των βαθμολογικών επιδόσεων σε κάθε ένα (1) από τα τέσσερα (4) πανελλαδικά εξεταζόμενα μαθήματα της περ. εα΄ λαμβάνονται υπόψη οι βαθμολογίες του συνόλου των υποψηφίων του επιστημονικού πεδίου, στο οποίο εντάσσεται η οικεία σχολή, τμήμα ή εισαγωγική κατεύθυνση, με την επιφύλαξη της περ. β΄ της παρ. 1 του άρθρου 13Δ. Για την εξαγωγή της Ε.Β.Ε. της σχολής, τμήματος ή εισαγωγικής κατεύθυνσης ως ειδικό μάθημα ή ειδικά μαθήματα της υποπερ. εβ΄ νοούνται το ειδικό μάθημα ή τα ειδικά μαθήματα, τα οποία παρουσιάζουν τον μικρότερο μέσο όρο βαθμολογικής επίδοσης ανά επιστημονικό πεδίο ή τομέα ξεχωριστά για τους υποψηφίους από κάθε κατηγορία λυκείου (ΓΕ.Λ. ή ΕΠΑ.Λ.). Για τη διαπίστωση της δυνατότητας εισαγωγής στην οικεία σχολή, τμήμα ή εισαγωγική κατεύθυνση των υποψηφίων που έχουν εξεταστεί σε διαφορετικό ειδικό μάθημα ή ειδικά μαθήματα επιλογής από εκείνο ή εκείνα που αξιοποιήθηκαν για την εξαγωγή της Ε.Β.Ε. της σχολής, τμήματος ή εισαγωγικής κατεύθυνσης συγκρίνονται η Ε.Β.Ε. της σχολής, του τμήματος ή της εισαγωγικής κατεύθυνσης με τον μέσο όρο της βαθμολογικής τους επίδοσης στα πανελλαδικά εξεταζόμενα μαθήματα και το ειδικό μάθημα ή τα ειδικά μαθήματα επιλογής, στα οποία εξετάστηκαν. Σε περίπτωση που ο υποψήφιος έχει εξεταστεί κατ’ επιλογήν του σε περισσότερα ειδικά μαθήματα από όσα απαιτείται για την εισαγωγή σε σχολή, τμήμα ή εισαγωγική κατεύθυνση, για τη σύγκριση της βαθμολογικής του επίδοσης με την Ε.Β.Ε. της οικείας σχολής, τμήματος ή εισαγωγικής κατεύθυνσης λαμβάνονται υπόψη η υψηλότερη βαθμολογική του επίδοση ή οι υψηλότερες βαθμολογικές του επιδόσεις στα ειδικά μαθήματα επιλογής, στα οποία εξετάστηκε. 
στ) Η ελάχιστη και μέγιστη τιμή του συντελεστή της Ε.Β.Ε. των ειδικών μαθημάτων ή πρακτικών δοκιμασιών ορίζονται με απόφαση του Υπουργού Παιδείας και Θρησκευμάτων, η οποία εκδίδεται έως τις 30 Ιουνίου και αφορά στις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους. Για τον καθορισμό του συντελεστή της Ε.Β.Ε. των ειδικών μαθημάτων ή πρακτικών δοκιμασιών ισχύουν οι παρ. 5 έως 8.
Οι σχολές, τμήματα και εισαγωγικές κατευθύνσεις της περ. α΄, η εισαγωγή στις οποίες προϋποθέτει την εξέταση σε περισσότερα του ενός συγκεκριμένα ειδικά μαθήματα δύνανται να αποδώσουν διαφορετικούς συντελεστές για την εξαγωγή της Ε.Β.Ε. καθενός εξ αυτών. Οι σχολές, τμήματα και εισαγωγικές κατευθύνσεις των περ. γ΄ και δ΄, η εισαγωγή στις οποίες προϋποθέτει την εξέταση σε ένα ή περισσότερα ειδικά μαθήματα με επιλογή των υποψηφίων μεταξύ περισσοτέρων, αποδίδουν έναν συντελεστή για την εξαγωγή της Ε.Β.Ε. του ειδικού μαθήματος επιλογής
ζ) Κάθε σχολή, τμήμα ή εισαγωγική κατεύθυνση της παρούσας παραγράφου δύναται να ορίζει διαφορετικό συντελεστή για τον καθορισμό της Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών εντός του διαστήματος τιμών που ορίζει ο Υπουργός Παιδείας και Θρησκευμάτων, σύμφωνα με την περ. στ΄ και διαφορετικό συντελεστή για τον καθορισμό της Ε.Β.Ε. της σχολής, του τμήματος ή της εισαγωγικής κατεύθυνσης εντός του διαστήματος τιμών που ορίζει ο Υπουργός Παιδείας και Θρησκευμάτων, σύμφωνα με την παρ. 4. Για τη διαπίστωση της δυνατότητας εισαγωγής στις ανωτέρω σχολές, τμήματα και εισαγωγικές κατευθύνσεις εξετάζεται πρώτα η επίτευξη της Ε.Β.Ε. του ειδικού μαθήματος ή των ειδικών μαθημάτων ή των πρακτικών δοκιμασιών και έπειτα η επίτευξη της Ε.Β.Ε. της οικείας σχολής, τμήματος ή εισαγωγικής κατεύθυνσης. Στις σχολές, τμήματα ή εισαγωγικές κατευθύνσεις, που υπάγονται στην παρούσα παράγραφο και εντάσσονται σε περισσότερα του ενός επιστημονικά πεδία, η Ε.Β.Ε. της σχολής, τμήματος ή εισαγωγικής κατεύθυνσης προκύπτει από τον πολλαπλασιασμό του συντελεστή που αποφασίζεται ανά σχολή, τμήμα ή εισαγωγική κατεύθυνση, σύμφωνα με τις παρ. 5 και 6, κατά περίπτωση, με τον μικρότερο από τους μέσους όρους των μέσων όρων των βαθμολογικών επιδόσεων των υποψηφίων στα πανελλαδικά εξεταζόμενα μαθήματα και στα ειδικά μαθήματα ή τις πρακτικές δοκιμασίες ανά επιστημονικό πεδίο, εφαρμοζομένων κατά τα λοιπά των περ. β΄ και ε΄».
Άρθρο 3
Μηχανογραφικό δελτίο δύο φάσεων - 
Προσθήκη άρθρου 4Γ στον ν. 4186/2013
Στον ν. 4186/2013 (Α΄193), μετά το άρθρο 4Β, το οποίο προστέθηκε με το άρθρο 2 του παρόντος, προστίθεται άρθρο 4Γ ως εξής:
«Άρθρο 4Γ
Διαδικασία υποβολής μηχανογραφικού δελτίου
1. Οι υποψήφιοι ημερήσιων και εσπερινών Γ.Ε.Λ. που συμμετέχουν στις πανελλαδικές εξετάσεις, μετά από την ολοκλήρωση των εξετάσεων και τη γνωστοποίηση των βαθμών της τελικής τους επίδοσης στα πανελλαδικά εξεταζόμενα μαθήματα, τα ειδικά μαθήματα και τις πρακτικές δοκιμασίες, καθώς και τη γνωστοποίηση των αποτελεσμάτων των ικανοτήτων συμπληρώνουν μηχανογραφικό δελτίο (μηχανογραφικό δελτίο πρώτης φάσης). Σε αυτό επιλέγουν καθορισμένο αριθμό σχολών, τμημάτων ή εισαγωγικών κατευθύνσεων από το επιστημονικό πεδίο, στο οποίο έχουν πρόσβαση, σύμφωνα με το άρθρο 4Α. Ο αριθμός των επιλογών δεν μπορεί να υπερβαίνει το 10% του συνόλου των σχολών, τμημάτων ή εισαγωγικών κατευθύνσεων του οικείου επιστημονικού πεδίου. Οι υποψήφιοι δύνανται να επιλέγουν σχολές, τμήματα ή εισαγωγικές κατευθύνσεις με βάση την Ε.Β.Ε. ή τις Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών της σχολής, τμήματος ή εισαγωγικής κατεύθυνσης, αν συντρέχει τέτοια περίπτωση, την Ε.Β.Ε. ανά σχολή, τμήμα ή εισαγωγική κατεύθυνση και τη βαθμολογική τους επίδοση. 
2. Μετά την ανακοίνωση των επιτυχόντων, οι υποψήφιοι που δεν έχουν εισαχθεί σε καμία από τις δηλωθείσες επιλογές τους, σύμφωνα με την παρ. 1, μπορούν να συμπληρώσουν εκ νέου μηχανογραφικό δελτίο υποψηφίου (μηχανογραφικό δελτίο δεύτερης φάσης), επιλέγοντας, χωρίς περιορισμό επιλογών, όσες σχολές, τμήματα ή εισαγωγικές κατευθύνσεις επιθυμούν από το επιστημονικό πεδίο στο οποίο έχουν πρόσβαση με βάση την Ε.Β.Ε. ή τις Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών της οικείας σχολής, τμήματος ή εισαγωγικής κατεύθυνσης, αν συντρέχει τέτοια περίπτωση, την Ε.Β.Ε. ανά σχολή, τμήμα ή εισαγωγική κατεύθυνση και τη βαθμολογική τους επίδοση. Στη διαδικασία αυτή οι υποψήφιοι διεκδικούν τις θέσεις των οικείων σχολών, τμημάτων ή εισαγωγικών κατευθύνσεων, οι οποίες δεν πληρώθηκαν κατά τη διαδικασία της παρ. 1. Στη διαδικασία υποβολής μηχανογραφικού δελτίου δεύτερης φάσης, σύμφωνα με την παρούσα, δύνανται να συμμετέχουν και οι υποψήφιοι, οι οποίοι υπέβαλαν παράλληλο μηχανογραφικό δελτίο, σύμφωνα με την παρ. 1 του άρθρου 4Δ. Απαγορεύεται η εγγραφή του υποψηφίου ταυτόχρονα σε σχολή, τμήμα ή εισαγωγική κατεύθυνση Α.Ε.Ι. και σε δημόσιο Ινστιτούτο Επαγγελματικής Κατάρτισης (Ι.Ε.Κ.)».
Άρθρο 4
Παράλληλο μηχανογραφικό δελτίο - 
Προσθήκη άρθρου 4Δ στον ν. 4186/2013
Στον ν. 4186/2013 (Α΄193), μετά το άρθρο 4Γ, το οποίο προστέθηκε με το άρθρο 3 του παρόντος, προστίθεται άρθρο 4Δ ως εξής:
«Άρθρο 4Δ
Παράλληλο μηχανογραφικό δελτίο
1. Οι τελειόφοιτοι και οι υποψήφιοι, που συμμετέχουν στις πανελλαδικές εξετάσεις του εκάστοτε σχολικού έτους, δύνανται να εκδηλώσουν ενδιαφέρον προς κάλυψη θέσης καταρτιζόμενου σε δημόσιο Ι.Ε.Κ. με την υποβολή παράλληλου μηχανογραφικού δελτίου. Για την εφαρμογή του προηγούμενου εδαφίου διατίθεται συγκεκριμένος αριθμός θέσεων των δημόσιων Ι.Ε.Κ., ο οποίος προσδιορίζεται με απόφαση του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας του Υπουργείου Παιδείας και Θρησκευμάτων, σύμφωνα με την παρ. 7 του άρθρου 13Δ, προς κάλυψη από τους τελειόφοιτους και υποψήφιους των πανελλαδικών εξετάσεων του οικείου σχολικού έτους. Το παράλληλο μηχανογραφικό δελτίο υποβάλλεται κατά την ίδια περίοδο υποβολής του μηχανογραφικού δελτίου πρώτης φάσης, σύμφωνα με την παρ. 1 του άρθρου 4Γ. Οι υποψήφιοι που συμμετέχουν στις πανελλαδικές εξετάσεις εκάστου σχολικού έτους δύνανται να υποβάλουν τόσο το μηχανογραφικό δελτίο πρώτης φάσης όσο και το παράλληλο μηχανογραφικό δελτίο.
2. Ο τρόπος κατάρτισης των πινάκων κατάταξης, τα κριτήρια επιλογής, ο τρόπος άρσης της ισοβαθμίας, καθώς και ο χρόνος, τόπος και τρόπος ανακοίνωσης των αποτελεσμάτων της παρ. 1 καθορίζονται στον Κανονισμό Λειτουργίας των Ι.Ε.Κ.
3. Οι τελειόφοιτοι και υποψήφιοι της παρ. 1, οι οποίοι δεν κατόρθωσαν να καταλάβουν κάποια από τις θέσεις καταρτιζόμενων σε δημόσιο Ι.Ε.Κ., οι οποίες διατίθενται προς κάλυψη με την υποβολή παράλληλου μηχανογραφικού δελτίου, δύνανται να υποβάλουν αίτηση προς κάλυψη θέσης καταρτιζόμενου, σύμφωνα με το άρθρο 25 του ν. 4763/2020 (Α΄254) και τον Κανονισμό Λειτουργίας των Ι.Ε.Κ. Οι θέσεις καταρτιζόμενων της παρ. 1, οι οποίες παραμένουν κενές μετά την ολοκλήρωση της διαδικασίας υποβολής του παράλληλου μηχανογραφικού δελτίου, διατίθενται προς κάλυψη σύμφωνα με το άρθρο 25 του ν. 4763/2020 και τον Κανονισμό Λειτουργίας των Ι.Ε.Κ..».
Άρθρο 5
Ελάχιστη βάση εισαγωγής στην τριτοβάθμια 
εκπαίδευση αποφοίτων Επαγγελματικών 
Λυκείων - Αντικατάσταση των παρ. 4 και 5 του άρθρου 13 του ν. 4186/2013
Οι παρ. 4 και 5 του άρθρου 13 του ν. 4186/2013 (Α΄ 193) 
αντικαθίστανται ως εξής:
«4. Η εξεταστέα ύλη και τα θέματα των εξετάσεων είναι κοινά για τους υποψηφίους από τα ημερήσια και τα εσπερινά ΕΠΑ.Λ.Το σύνολο των υποψηφίων εξετάζεται σε τέσσερα (4) μαθήματα της τελευταίας τάξης ημερήσιων και εσπερινών ΕΠΑ.Λ., από τα οποία δύο (2) μαθήματα είναι γενικής παιδείας και δύο (2) μαθήματα ειδικότητας. Τα εξεταζόμενα μαθήματα καθορίζονται με απόφαση του Υπουργού Παιδείας και Θρησκευμάτων. Οι εξετάσεις για την εισαγωγή στην τριτοβάθμια εκπαίδευση διεξάγονται, σε πανελλαδικό επίπεδο με θέματα που τίθενται αποκλειστικά από κεντρική επιτροπή εξετάσεων».
5. Για όσα θέματα δεν ρυθμίζονται ειδικότερα από τις διατάξεις της παρούσας, για την εισαγωγή των τελειόφοιτων και υποψηφίων των πανελλαδικών εξετάσεων των ΕΠΑ.Λ. στην τριτοβάθμια εκπαίδευση και τα δημόσια Ι.Ε.Κ., ισχύουν οι διατάξεις που ρυθμίζουν την εισαγωγή των τελειόφοιτων και υποψηφίων των ΓΕ.Λ. στην τριτοβάθμια εκπαίδευση και τα δημόσια Ι.Ε.Κ., αντίστοιχα, και ιδίως τα άρθρα 4Β έως 4Δ. Όπου στις ανωτέρω διατάξεις γίνεται λόγος για επιστημονικό πεδίο, ως προς τα ΕΠΑ.Λ. νοείται ο τομέας. 
Στα ημερήσια και εσπερινά ΕΠΑ.Λ. η Ε.Β.Ε. διαμορφώνεται ενιαία από τον μέσο όρο των μέσων όρων των βαθμολογικών επιδόσεων των υποψηφίων ανά ειδικότητα στα δύο (2) μαθήματα γενικής παιδείας και στα δύο (2) μαθήματα ειδικότητας, ο οποίος πολλαπλασιάζεται με συντελεστή που αποφασίζεται από τα ιδρύματα εισαγωγής και στρογγυλοποιείται στο δεύτερο δεκαδικό ψηφίο. Ο συντελεστής βρίσκεται εντός του διαστήματος ελάχιστης και μεγίστης τιμής, το οποίο καθορίζεται σύμφωνα με την παρ. 4 του άρθρου 4Β. 
Για τον υπολογισμό της Ε.Β.Ε. ισχύουν ειδικότερα τα εξής:
α) Στις σχολές, τμήματα ή εισαγωγικές κατευθύνσεις, που εντάσσονται σε περισσότερους του ενός τομείς για τον υπολογισμό της Ε.Β.Ε., λαμβάνεται υπόψη ο μικρότερος μέσος όρος των μέσων όρων των βαθμολογικών επιδόσεων των υποψηφίων στα μαθήματα των τομέων όπου εντάσσονται οι συγκεκριμένες σχολές, τμήματα ή εισαγωγικές κατευθύνσεις. 
β) Στις σχολές, τμήματα ή εισαγωγικές κατευθύνσεις, που εντάσσονται στην κοινή ομάδα όλων των τομέων, για τον υπολογισμό της Ε.Β.Ε. λαμβάνεται υπόψη ο μικρότερος μέσος όρος των μέσων όρων των βαθμολογικών επιδόσεων των υποψηφίων όλων των τομέων. 
γ) Στις σχολές, τμήματα ή εισαγωγικές κατευθύνσεις του ίδιου τομέα για τον οποίο οι υποψήφιοι εξετάζονται σε διαφορετικά μαθήματα ειδικότητας, για τον υπολογισμό της Ε.Β.Ε. λαμβάνονται υπόψη οι μέσοι όροι των βαθμολογικών επιδόσεων των υποψηφίων στα μαθήματα εκείνης της ειδικότητας, ο μέσος όρος των οποίων είναι μικρότερος. 
Οι υποψήφιοι ημερήσιων και εσπερινών ΕΠΑ.Λ. που συμμετέχουν στις πανελλαδικές εξετάσεις, μετά από την ολοκλήρωση των εξετάσεων και τη γνωστοποίηση των βαθμών της τελικής τους επίδοσης στα πανελλαδικά εξεταζόμενα μαθήματα, τα ειδικά μαθήματα και τις πρακτικές δοκιμασίες, καθώς και τη γνωστοποίηση των αποτελεσμάτων των ικανοτήτων, συμπληρώνουν μηχανογραφικό δελτίο. Σε αυτό επιλέγουν καθορισμένο αριθμό σχολών, τμημάτων ή εισαγωγικών κατευθύνσεων από τους τομείς και την κοινή ομάδα, όπου έχουν πρόσβαση. Ο αριθμός των δυνατών επιλογών δεν μπορεί να υπερβαίνει το 20% του συνόλου των σχολών, τμημάτων ή εισαγωγικών κατευθύνσεων, όπου έχουν πρόσβαση, συνυπολογιζομένου και του αριθμού των σχολών, τμημάτων ή εισαγωγικών κατευθύνσεων της κοινής ομάδας, εφαρμοζομένου κατά τα λοιπά του άρθρου 4Γ.
Ο συντελεστής της Ε.Β.Ε. για κάθε σχολή, τμήμα ή εισαγωγική κατεύθυνση είναι ενιαίος για την εισαγωγή υποψηφίων από ημερήσια ή εσπερινά ΓΕ.Λ. ή ΕΠΑ.Λ..
Το άρθρο 4Δ εφαρμόζεται μόνο για τους τελειόφοιτους ή υποψηφίους, κατά περίπτωση, των ΕΠΑ.Λ., οι οποίοι δεν επιδιώκουν την εισαγωγή σε αντίστοιχη ειδικότητα Ι.Ε.Κ., σύμφωνα με την παρ. 18 του άρθρου 34 του ν. 4763/2020 (Α΄ 254)».
Άρθρο 6
Ελάχιστη βάση εισαγωγής 
κατά τις επαναληπτικές εξετάσεις εισαγωγής στην τριτοβάθμια εκπαίδευση - 
Αντικατάσταση των παρ. 4 και 8 
του άρθρου 13Α του ν. 4186/2013
1. Η παρ. 4 του άρθρου 13Α του ν. 4186/2013 (Α΄193) αντικαθίσταται ως εξής:
«4. Οι προϋποθέσεις για την εισαγωγή σε σχολή, τμήμα ή εισαγωγική κατεύθυνση είναι να επιτύχουν οι υποψήφιοι στις επαναληπτικές αυτές εξετάσεις: α) την Ε.Β.Ε. ή τις Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών της οικείας σχολής, τμήματος ή εισαγωγικής κατεύθυνσης, εάν συντρέχει τέτοια περίπτωση, της τακτικής εξεταστικής περιόδου, β) την Ε.Β.Ε. της σχολής, τμήματος ή εισαγωγικής κατεύθυνσης της τακτικής εξεταστικής περιόδου και γ) συνολικό αριθμό μορίων στα πανελλαδικά εξεταζόμενα μαθήματα τουλάχιστον ίσο με αυτόν του τελευταίου επιτυχόντα των πανελλαδικών εξετάσεων της τακτικής εξεταστικής περιόδου της αντίστοιχης κατηγορίας ημερησίου λυκείου (ΓΕ.Λ. ή ΕΠΑ.Λ.) στη συγκεκριμένη σχολή, τμήμα ή εισαγωγική κατεύθυνση. Για τον υπολογισμό του συνολικού αριθμού μορίων της περ. γ΄ λαμβάνεται υπόψη ο αριθμός μορίων του τελευταίου επιτυχόντα της παρ. 1 ή 2, κατά περίπτωση, του άρθρου 4Γ, ανάλογα με το ποιος είναι ο μικρότερος».
2. Η παρ. 8 του άρθρου 13Α του ν. 4186/2013 αντικαθίσταται ως εξής:
«8. Οι υποψήφιοι καταθέτουν μηχανογραφικό δελτίο με τις προτιμήσεις τους, σύμφωνα με τη διαδικασία των παρ. 1 και 2 του άρθρου 4Γ μετά από την ολοκλήρωση των επαναληπτικών εξετάσεων και τη γνωστοποίηση των βαθμών της τελικής τους επίδοσης. Κατά τα λοιπά ισχύει το άρθρο 4Β».
Άρθρο 7
Ελάχιστη βάση εισαγωγής στην τριτοβάθμια 
εκπαίδευση μαθητών περιοχών 
που πλήττονται εξαιτίας φυσικών 
καταστροφών - Αντικατάσταση της παρ. 2 
του άρθρου 13Β του ν. 4186/2013
Η παρ. 2 του άρθρου 13Β του ν. 4186/2013 (Α΄193) αντικαθίσταται ως εξής:
«2. Για την εφαρμογή του παρόντος απαιτείται κάθε φορά η έκδοση απόφασης του Υπουργού Παιδείας και Θρησκευμάτων, με την οποία καθορίζονται το ειδικό ποσοστό, το οποίο αποδίδεται βάσει του αριθμού των πληγέντων σε σχέση με τους συμμετέχοντες στις πανελλαδικές εξετάσεις, ανά κατηγορία λυκείου (ΓΕ.Λ., ΕΠΑ.Λ., ημερήσιο, εσπερινό) και το οποίο δεν υπερβαίνει, ανά κατηγορία, το δύο τοις εκατό (2%), η δυνατότητα υπαγωγής στο ειδικό ποσοστό, ειδικότερες προϋποθέσεις για την επιλογή, τα δικαιολογητικά, η διαδικασία επιλογής, καθώς και κάθε άλλο σχετικό θέμα. Σε κάθε περίπτωση, προϋποθέσεις για την επιλογή είναι οι υποψήφιοι να έχουν επιτύχει: α) την Ε.Β.Ε. ή τις Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών της οικείας σχολής, τμήματος ή εισαγωγικής κατεύθυνσης, εάν συντρέχει τέτοια περίπτωση, β) την Ε.Β.Ε. της σχολής, τμήματος ή εισαγωγικής κατεύθυνσης και γ) συνολικό αριθμό μορίων τουλάχιστον ίσο του εβδομήντα τοις εκατό (70%) του αριθμού των μορίων που πέτυχε ο τελευταίος επιτυχών της κατηγορίας τους στη συγκεκριμένη σχολή, τμήμα ή εισαγωγική κατεύθυνση κατά το ίδιο ακαδημαϊκό έτος. Για τον υπολογισμό του συνολικού αριθμού μορίων της περ. γ΄ λαμβάνεται υπόψη ο αριθμός μορίων του τελευταίου επιτυχόντα της παρ. 1 ή 2, κατά περίπτωση, του άρθρου 4Γ, ανάλογα με το ποιος είναι ο μικρότερος».
Άρθρο 8
Ελάχιστη βάση εισαγωγής για την πρόσβαση παλαιών αποφοίτων στην τριτοβάθμια 
εκπαίδευση - Αντικατάσταση της περ. α΄ 
της παρ. 1 και της παρ. 3 του άρθρου 13Γ 
του ν. 4186/2013
1. Η περ. α΄ της παρ. 1 του άρθρου 13Γ του ν. 4186/2013 (Α΄193) αντικαθίσταται και η παρ. 1 διαμορφώνεται ως εξής: 
«1. Οι κάτοχοι απολυτηρίου οποιουδήποτε τύπου λυκείου ή ισότιμου απολυτηρίου άλλου σχολείου δευτεροβάθμιας εκπαίδευσης που παρέχει πρόσβαση στην τριτοβάθμια εκπαίδευση, οι οποίοι επιθυμούν να διεκδικήσουν την εισαγωγή τους στις σχολές, τα τμήματα και τις εισαγωγικές κατευθύνσεις τμημάτων των Α.Ε.Ι., των Α.Ε.Α., των Α.Σ.Τ.Ε. του Υπουργείου Τουρισμού, στις σχολές των Α.Σ.Ε.Ι. και Α.Σ.Σ.Υ. στη Σ.Σ.Α.Σ., στις σχολές της Αστυνομικής και Πυροσβεστικής Ακαδημίας, στις Α.Ε.Ν., καθώς και στις Σχολές Δοκίμων Σημαιοφόρων Λ.Σ. και Λιμενοφυλάκων για τα ακαδημαϊκά έτη που έπονται του έτους της αποφοίτησής τους από το 
λύκειο μπορούν:
α) Είτε, εφόσον έχουν συμμετάσχει στις πανελλαδικές εξετάσεις των ημερήσιων ΓΕ.Λ. ή ημερήσιων ΕΠΑ.Λ., να μετέχουν για την εισαγωγή τους σε ποσοστό δέκα τοις εκατό (10%) των θέσεων εισακτέων κάθε σχολής, τμήματος ή εισαγωγικής κατεύθυνσης, χωρίς νέα εξέταση, με την υποβολή μηχανογραφικού δελτίου, με βάση την Ε.Β.Ε. ή τις Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών της οικείας σχολής, τμήματος ή εισαγωγικής κατεύθυνσης, αν συντρέχει τέτοια περίπτωση, και την Ε.Β.Ε. ανά σχολή, τμήμα ή εισαγωγική κατεύθυνση, οι οποίες διαμορφώθηκαν κατά το σχολικό έτος της τελευταίας συμμετοχής στις πανελλήνιες εξετάσεις, καθώς και την αντίστοιχη συνολική βαθμολογία τους για πρόσβαση στην τριτοβάθμια εκπαίδευση. Το δικαίωμα αυτό: αα) δεν αφορά στους υποψηφίους που συμμετείχαν σε πανελλαδικές εξετάσεις, διεκδικώντας θέσεις επιπλέον του αριθμού εισακτέων και αβ) μπορεί να ασκηθεί το επόμενο και το μεθεπόμενο έτος του έτους τελευταίας εξέτασης στα πανελλαδικώς εξεταζόμενα μαθήματα, ειδικά μαθήματα και πρακτικές δοκιμασίες για την εισαγωγή στην τριτοβάθμια εκπαίδευση. Οι θέσεις που αντιστοιχούν στο ποσοστό του δέκα τοις εκατό (10%) του αριθμού εισακτέων κατανέμονται σε ποσοστό εξήντα τοις εκατό (60%) για όσους συμμετείχαν στις ανωτέρω εξετάσεις το αμέσως προηγούμενο έτος και σε ποσοστό σαράντα τοις εκατό (40%) για όσους συμμετείχαν στις ανωτέρω εξετάσεις δύο (2) έτη πριν από το έτος υποβολής μηχανογραφικού δελτίου χωρίς νέα εξέταση, σύμφωνα με το πρώτο εδάφιο και με την επιφύλαξη ειδικών διατάξεων για την εισαγωγή σε σχολές ή τμήματα της περ. β΄ της παρ. 1 του άρθρου 4. Με κοινή απόφαση του Υπουργού Παιδείας και Θρησκευμάτων και του κατά περίπτωση συναρμόδιου Υπουργού, καθορίζονται τα ειδικότερα ποσοστά επί του αριθμού των εισακτέων ανά κατηγορία ΓΕ.Λ. και ΕΠΑ.Λ.
Στις περιπτώσεις της παρούσας εφαρμόζονται οι παρ. 1 και 2 του άρθρου 4Γ. Θέσεις του οικείου ποσοστού που δεν καλύπτονται μετά την ολοκλήρωση της διαδικασίας της παρ. 2 του άρθρου 4Γ, μεταφέρονται διαδοχικά: i) στις θέσεις των υποψηφίων που συμμετέχουν στις πανελλαδικές εξετάσεις των ημερήσιων ΓΕ.Λ. και ii) στις θέσεις των υποψηφίων που συμμετέχουν στις πανελλαδικές εξετάσεις των ημερήσιων ΕΠΑ.Λ., εφόσον οι προς μεταφορά θέσεις ανήκουν σε σχολές, τμήματα ή εισαγωγικές κατευθύνσεις, στις οποίες παραμένουν κενές θέσεις μετά την ολοκλήρωση της διαδικασίας υποβολής μηχανογραφικού δελτίου πρώτης φάσης των υποψηφίων των ημερήσιων ΓΕ.Λ. και ημερήσιων ΕΠΑ.Λ. που συμμετείχαν στις πανελλαδικές εξετάσεις του οικείου σχολικού έτους, 
β) είτε να συμμετέχουν, όποιο έτος επιθυμούν, στις πανελλαδικές εξετάσεις με τους ίδιους όρους και προϋποθέσεις που ισχύουν για τους αποφοίτους του ημερήσιου ΓΕ.Λ., 
γ) είτε για τους αποφοίτους ΕΠΑ.Λ, καθώς και τους κατόχους ισότιμου τίτλου ΕΠΑ.Λ., και για τους αποφοίτους εσπερινών ΓΕ.Λ., να συμμετέχουν στις πανελλαδικές εξετάσεις σε ειδικό ποσοστό, με τους όρους και τις προϋποθέσεις που ισχύουν για την κατηγορία τους, σύμφωνα με όσα ορίζονται στην παρ. 1 του άρθρου 13 και στην περ. α΄ της παρ. 2 του άρθρου 4».
2. Η παρ. 3 του άρθρου 13Γ του ν. 4186/2013 αντικαθίσταται ως εξής: 
«3. Οι απόφοιτοι προηγούμενων ετών που συμμετέχουν στις πανελλαδικές εξετάσεις, μετά την ολοκλήρωση των εξετάσεων και τη γνωστοποίηση των βαθμών της τελικής τους επίδοσης, συμπληρώνουν μηχανογραφικό δελτίο, σύμφωνα με τα άρθρα 4Γ και 4Δ».
Άρθρο 9
Ελάχιστη βάση εισαγωγής στην τριτοβάθμια 
εκπαίδευση διακριθέντων σε Ολυμπιάδες - 
Αντικατάσταση της περ. ε΄ της παρ. 4 
του άρθρου 8 του ν. 3194/2003
Η περ. ε΄ της παρ. 4 του άρθρου 8 του ν. 3194/2003 
(Α΄ 267) αντικαθίσταται ως εξής:
«ε) Προϋπόθεση για την εγγραφή των κατόχων απολυτηρίου ΓΕ.Λ. ή ΕΠΑ.Λ. στην τριτοβάθμια εκπαίδευση σύμφωνα με την ανωτέρω διαδικασία, είναι η επίτευξη της ελάχιστης βάσης εισαγωγής (Ε.Β.Ε.) ή των Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών της οικείας σχολής, τμήματος ή εισαγωγικής κατεύθυνσης, αν συντρέχει τέτοια περίπτωση, καθώς και της Ε.Β.Ε. της σχολής, τμήματος ή εισαγωγικής κατεύθυνσης σύμφωνα με τον ν. 4186/2013 (Α΄193)».
Άρθρο 10
Ελάχιστη βάση εισαγωγής στην τριτοβάθμια εκπαίδευση διακριθέντων αθλητών -
Αντικατάσταση της τέταρτης υποπαρ. 
της παρ. 8 του άρθρου 34 του ν. 2725/1999
Η τέταρτη υποπαρ. της παρ. 8 του άρθρου 34 του 
ν. 2725/1999 (Α΄121) αντικαθίσταται ως εξής:
«Περαιτέρω παρέχεται η δυνατότητα εισαγωγής διακριθέντων κατά την έννοια του παρόντος αθλητών και αθλητριών, με την προϋπόθεση της συνδρομής όσων ορίζονται στο δεύτερο εδάφιο της παρούσας, στις Σ.Ε.Φ.Α.Α. ή σε άλλη σχολή, τμήμα ή εισαγωγική κατεύθυνση Α.Ε.Ι. Οι υποψήφιοι υποβάλλουν μηχανογραφικό δελτίο μετά την ολοκλήρωση των πανελλαδικών εξετάσεων, σύμφωνα με τους όρους που ισχύουν για τους υποψηφίους της κατηγορίας τους. Προϋποθέσεις εισαγωγής σε σχολή, τμήμα ή εισαγωγική κατεύθυνση συνιστούν α) η επίτευξη: αα) της ελάχιστης βάσης εισαγωγής (Ε.Β.Ε.) ή των Ε.Β.Ε. του ειδικού μαθήματος ή των ειδικών μαθημάτων ή πρακτικών δοκιμασιών της οικείας σχολής, τμήματος ή εισαγωγικής κατεύθυνσης, εάν συντρέχει τέτοια περίπτωση και αβ) της Ε.Β.Ε. της σχολής, τμήματος ή εισαγωγικής κατεύθυνσης και β) η συγκέντρωση συνολικού αριθμού μορίων τουλάχιστον ίσου με το εκατό τοις εκατό (100%) του αριθμού των μορίων του τελευταίου εισαχθέντος ανά σχολή, τμήμα ή εισαγωγική κατεύθυνση στο ίδιο ακαδημαϊκό έτος, σύμφωνα με τον ν. 4186/2013 (Α΄ 193). Για τη συνδρομή της περ. β΄ λαμβάνεται υπόψη ο αριθμός μορίων του τελευταίου επιτυχόντα της παρ. 1 ή 2, κατά περίπτωση, του άρθρου 4Γ του ν. 4186/2013, ανάλογα με το ποιος είναι ο μικρότερος. Το σύνολο των μορίων των υποψηφίων της παρούσας εξάγεται ύστερα από προσαύξηση του αριθμού των μορίων που προκύπτει από τη βαθμολογική τους επίδοση ως ακολούθως:»
Άρθρο 11
Τελικές και εξουσιοδοτικές διατάξεις - 
Αντικατάσταση της παρ. 1 και των περ. α΄ 
και β΄ της παρ. 3 και προσθήκη παρ. 5 έως 7 στο άρθρο 13Δ του ν. 4186/2013
1. Η παρ. 1 του άρθρου 13Δ του ν. 4186/2013 (Α΄ 193) αντικαθίσταται ως εξής:
«1. Με απόφαση του Υπουργού Παιδείας και Θρησκευμάτων, που δημοσιεύεται στην Εφημερίδα της Κυβερνήσεως, καθορίζονται:
α) Ο χρόνος, ο τόπος και ο τρόπος υποβολής της αίτησης δήλωσης των υποψηφίων λυκείων για συμμετοχή στις πανελλαδικές εξετάσεις και στις εξετάσεις ειδικών μαθημάτων, μουσικών μαθημάτων και πρακτικών δοκιμασιών, καθώς και τα δικαιολογητικά που 
απαιτούνται. 
β) Η ελάχιστη και μέγιστη τιμή του συντελεστή της Ε.Β.Ε. των σχολών, τμημάτων ή εισαγωγικών κατευθύνσεων, καθώς και η ελάχιστη και μέγιστη τιμή του συντελεστή της Ε.Β.Ε. των ειδικών μαθημάτων ή πρακτικών δοκιμασιών, σύμφωνα με την παρ. 4 και την περ. στ΄ της παρ. 9 του άρθρου 4Β, αντίστοιχα, καθώς και ο αριθμός των πανελλαδικώς εξεταζόμενων μαθημάτων, στα οποία απαιτείται να έχει εξεταστεί ο υποψήφιος, προκειμένου να ληφθούν υπόψη οι βαθμολογίες του για τον υπολογισμό της Ε.Β.Ε. των σχολών, τμημάτων ή εισαγωγικών κατευθύνσεων και της Ε.Β.Ε. των ειδικών μαθημάτων ή πρακτικών δοκιμασιών.
γ) Ο συντελεστής της Ε.Β.Ε. για τις σχολές συναρμοδιότητας άλλων υπουργείων, σύμφωνα με την παρ. 5 του άρθρου 4Β. Το σύνολο των συντελεστών των σχολών, τμημάτων και εισαγωγικών κατευθύνσεων συγκεντρώνεται σε μία απόφαση του Υπουργού Παιδείας και Θρησκευμάτων, σύμφωνα με την ίδια παράγραφο.
δ) Ο αριθμός των πανελλαδικώς εξεταζόμενων μαθημάτων, στα οποία απαιτείται να εξεταστεί ο υποψήφιος, προκειμένου να συμμετάσχει στη διαδικασία επιλογής για εισαγωγή στην τριτοβάθμια εκπαίδευση, καθώς και ο τρόπος υπολογισμού του συνολικού αριθμού μορίων εισαγωγής με βάση τους γραπτούς βαθμούς των πανελλαδικών εξετάσεων και τον βαθμό των πρακτικών 
δοκιμασιών.
ε) Το ποσοστό των δυνατών επιλογών σχολών, τμημάτων ή εισαγωγικών κατευθύνσεων που μπορούν να δηλώσουν οι υποψήφιοι, σύμφωνα με την παρ. 1 του άρθρου 4Γ, και την παρ. 5 του άρθρου 13, ο χρόνος, τόπος και τρόπος υποβολής, σύμφωνα με το άρθρο 4Γ, της δήλωσης ή των δηλώσεων προτίμησης (μηχανογραφικού) των υποψηφίων, μαθητών και αποφοίτων, που συμμετείχαν στις πανελλαδικές εξετάσεις, καθώς και των αποφοίτων της περ. α΄ της παρ. 1 του άρθρου 13Γ, καθώς και τα απαιτούμενα δικαιολογητικά. Η απόφαση καθορισμού του ποσοστού των δυνατών επιλογών δύναται να εκδίδεται ή να τροποποιείται έως τις 31 Αυγούστου εκάστου έτους και αφορά στις προϋποθέσεις εισαγωγής στην τριτοβάθμια εκπαίδευση του επόμενου 
σχολικού έτους.
στ) Μετά από πρόταση των σχολών και τμημάτων, οι σχολές και τα τμήματα, για την εισαγωγή στα οποία απαιτείται εξέταση σε ειδικά μαθήματα, πρακτικές δοκιμασίες ή υγειονομικές εξετάσεις, καθώς και τα ειδικά αυτά μαθήματα, οι πρακτικές δοκιμασίες ή οι υγειονομικές εξετάσεις που απαιτούνται.
ζ) Ο τρόπος, ο τόπος και ο χρόνος εξέτασης και βαθμολόγησης των ειδικών μαθημάτων, των μουσικών μαθημάτων, των πρακτικών δοκιμασιών ή υγειονομικών εξετάσεων, η προθεσμία υποβολής της σχετικής αίτησης των υποψηφίων για συμμετοχή στις εξετάσεις αυτές και εκδήλωσης της προτίμησης των υποψηφίων, η ανακοίνωση της επίδοσης στους υποψηφίους και κάθε άλλο σχετικό θέμα.
η) Η ακριβής κατάταξη των τμημάτων των παρ. 1 και 2 του άρθρου 4 στα επιστημονικά πεδία. Η απόφαση του πρώτου εδαφίου εκδίδεται έως τις 15 Μαΐου του κάθε σχολικού έτους και ισχύει για τις πανελλαδικές εξετάσεις του επόμενου σχολικού έτους.
θ) Ο καθορισμός του αριθμού εισακτέων ανά σχολή, τμήμα ή εισαγωγική κατεύθυνση των Α.Ε.Ι., των Α.Ε.Α. και των Α.Σ.Τ.Ε. Η απόφαση του πρώτου εδαφίου εκδίδεται έως τις 15 Απριλίου κάθε έτους ύστερα από γνώμη των σχολών, τμημάτων ή εισαγωγικών κατευθύνσεων και ισχύει για τις πανελλαδικές εξετάσεις του ίδιου σχολικού έτους. Στις περιπτώσεις των εισαγωγικών κατευθύνσεων, η γνώμη υποβάλλεται από το τμήμα, στο οποίο αυτές υπάγονται.
ι) Ο αριθμός των θέσεων εισακτέων υποψηφίων που ορίζονται: ια) στην παρ. 4 του άρθρου 2 του ν. 2525/1997 (Α΄ 188), ιβ) στο άρθρο 34 του ν. 2725/1999 (Α΄ 121) και ιγ) στο άρθρο 35 του ν. 3794/2009 (Α΄ 156).
ια) Οι διαδικασίες σχετικά με τις εξετάσεις εισαγωγής στην τριτοβάθμια εκπαίδευση ως προς τον τόπο και χρόνο διεξαγωγής αυτών, το πρόγραμμα των εξετάσεων, τον τρόπο εξέτασης των διαφόρων μαθημάτων, τον τρόπο εξέτασης των υποψηφίων με αναπηρία και με ειδικές εκπαιδευτικές ανάγκες που αναφέρονται στο άρθρο 3 του ν. 3699/2008 (Α΄199), καθώς και αυτών που πάσχουν από κάταγμα ή άλλη προσωρινή βλάβη των άνω άκρων που καθιστά αδύνατη τη χρήση τους για γραφή, τον τρόπο διατύπωσης και διαβίβασης των θεμάτων, τον τρόπο ορισμού, καθώς και τις υποχρεώσεις των επιτηρητών, τις υποχρεώσεις των μαθητών κατά τη διάρκεια της εξέτασης, τον τρόπο βαθμολόγησης και αναβαθμολόγησης των γραπτών, τον τρόπο φύλαξής τους, καθώς και τον τρόπο ορισμού των βαθμολογικών κέντρων και γνωστοποίησης των τελικών βαθμών 
των γραπτών. 
ιβ) Η σύσταση και συγκρότηση των αναγκαίων ατομικών και συλλογικών οργάνων για την οργάνωση και τη διεξαγωγή των εξετάσεων σε κεντρικό και περιφερειακό επίπεδο, καθώς και για την έκδοση των αποτελεσμάτων.
ιγ) Ο τρόπος και η διαδικασία συγκέντρωσης των βαθμών.
ιδ) Ο τρόπος επεξεργασίας των βαθμολογικών στοιχείων και των δηλώσεων προτίμησης υποψηφίων (μηχανογραφικό), τα κριτήρια ισοβαθμίας, η κατάρτιση των πινάκων εισαγομένων, ο τρόπος ανακοίνωσής τους στους υποψηφίους και στα οικεία τμήματα ή σχολές εισαγωγής.
ιε) Ο τρόπος, ο χρόνος και η διαδικασία εγγραφής των εισαγομένων στην τριτοβάθμια εκπαίδευση, καθώς και κάθε σχετικό θέμα με την οργάνωση και την εφαρμογή των διαδικασιών πρόσβασης και επιλογής για εισαγωγή στην τριτοβάθμια εκπαίδευση.
ιστ) Ο τρόπος υποβολής και ο αριθμός των δυνατών προτιμήσεων κατά την υποβολή του παράλληλου μηχανογραφικού δελτίου.
ιζ) Κάθε άλλο σχετικό θέμα για την εφαρμογή του παρόντος».
2. Οι περ. α΄ και β΄ της παρ. 3 του άρθρου 13Δ του 
ν. 4186/2013 αντικαθίσταται ως εξής:
«3. α) Ειδικές διατάξεις που θέτουν πρόσθετες προϋποθέσεις, διαδικασίες και όρους εισαγωγής για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.), τις Ανώτερες Στρατιωτικές Σχολές Υπαξιωματικών (Α.Σ.Σ.Υ.), τη Στρατιωτική Σχολή Αξιωματικών Σωμάτων (Σ.Σ.Α.Σ.), τις Σχολές της Αστυνομικής και Πυροσβεστικής Ακαδημίας, τις Ακαδημίες Εμπορικού Ναυτικού, καθώς και τις σχολές Δοκίμων Σημαιοφόρων Λ.Σ. και Λιμενοφυλάκων, παραμένουν σε ισχύ.
β) Με κοινή απόφαση του Υπουργού Παιδείας και Θρησκευμάτων και του συναρμόδιου κατά περίπτωση Υπουργού καθορίζεται ο αριθμός εισακτέων ανά Σχολή στα Α.Σ.Ε.Ι., τις Α.Σ.Σ.Υ., τη Σ.Σ.Α.Σ., τις Σχολές της Αστυνομικής και Πυροσβεστικής Ακαδημίας, τις Ακαδημίες Εμπορικού Ναυτικού, καθώς και τις Σχολές Δοκίμων Σημαιοφόρων Λ.Σ. και Λιμενοφυλάκων. Η απόφαση του προηγούμενου εδαφίου εκδίδεται κατ’ έτος μέχρι τις 30 Απριλίου και ισχύει για τις πανελλαδικές εξετάσεις του οικείου σχολικού έτους».
3. Στο άρθρο 13Δ του ν. 4186/2013 προστίθενται παρ. 5 έως 7 ως εξής:
«5. Με απόφαση της συγκλήτου του οικείου Α.Ε.Ι. καθορίζεται ο συντελεστής της Ε.Β.Ε. για κάθε σχολή, τμήμα ή εισαγωγική κατεύθυνση, σύμφωνα με τις παρ. 2 και 5 του άρθρου 4Β, καθώς και ο συντελεστής της Ε.Β.Ε. ειδικών μαθημάτων ή πρακτικών δοκιμασιών ανά σχολή, τμήμα ή εισαγωγική κατεύθυνση, σύμφωνα με την περ. στ΄ της παρ. 9 του άρθρου 4Β. Εάν κάποιο ίδρυμα εισαγωγής δεν καθορίσει τον ανωτέρω συντελεστή, ο καθορισμός του γίνεται με απόφαση του Υπουργού Παιδείας και Θρησκευμάτων, σύμφωνα με την παρ. 6 του 
άρθρου 4Β.
6. Οι συντελεστές βαρύτητας που αποδίδονται στα πανελλαδικά εξεταζόμενα μαθήματα, καθορίζονται με απόφαση της συγκλήτου του οικείου Α.Ε.Ι., η οποία εκδίδεται έπειτα από πρόταση κάθε σχολής, τμήματος ή εισαγωγικής κατεύθυνσης και αφορά στην εισαγωγή στην οικεία σχολή, το τμήμα ή την εισαγωγική κατεύθυνση. Στην περίπτωση των εισαγωγικών κατευθύνσεων η πρόταση υποβάλλεται από το τμήμα, στο οποίο υπάγονται. Ο συντελεστής βαρύτητας που αποδίδεται σε κάθε ένα από τα τέσσερα (4) πανελλαδικά εξεταζόμενα μαθήματα εκφράζεται σε ποσοστό επί τοις εκατό (%) και δεν μπορεί να είναι μικρότερος του 20%. Το άθροισμα των συντελεστών αποδίδει το 100%. Στις περιπτώσεις των σχολών, τμημάτων ή εισαγωγικών κατευθύνσεων, η εισαγωγή στις οποίες προϋποθέτει την εξέταση σε ειδικό μάθημα ή πρακτικές δοκιμασίες, ο συντελεστής βαρύτητας που αποδίδεται στο ειδικό μάθημα ή τις πρακτικές δοκιμασίες είναι είτε 10% είτε 20%. Οι σχολές, τμήματα ή εισαγωγικές κατευθύνσεις, η εισαγωγή στις οποίες προϋποθέτει την εξέταση σε ένα (1) ή δύο (2) ειδικά μαθήματα με επιλογή των υποψηφίων μεταξύ περισσοτέρων, αποδίδουν τον ίδιο συντελεστή βαρύτητας σε όλα τα ειδικά μαθήματα επιλογής, ο οποίος είναι είτε 10% είτε 20%. Στις περιπτώσεις των σχολών, τμημάτων ή εισαγωγικών κατευθύνσεων, στις οποίες εξετάζονται δύο (2) ειδικά μαθήματα το άθροισμα των συντελεστών βαρύτητας που τους αποδίδονται είναι το 20% και το ποσοστό που αποδίδεται σε κάθε ένα από τα ειδικά μαθήματα δεν μπορεί να είναι μικρότερο του 8%. Τα ποσοστά που αποδίδουν τα ειδικά μαθήματα προστίθενται στο 100% που αποδίδουν τα τέσσερα (4) πανελλαδικά εξεταζόμενα μαθήματα. Εάν για οποιονδήποτε λόγο, κάποιο ίδρυμα εισαγωγής δεν καθορίζει τους ανωτέρω συντελεστές βαρύτητας, αυτοί καθορίζονται με απόφαση του Υπουργού Παιδείας και Θρησκευμάτων. Οι συντελεστές βαρύτητας του προηγούμενου εδαφίου αποδίδονται στα πανελλαδικώς εξεταζόμενα μαθήματα ανά επιστημονικό πεδίο και αξιοποιούνται για την εισαγωγή σε σχολές, τμήματα και εισαγωγικές κατευθύνσεις του οικείου επιστημονικού πεδίου, για τις οποίες αυτοί δεν έχουν οριστεί με απόφαση της συγκλήτου. Για τις σχολές συναρμοδιότητας άλλων Υπουργείων οι συντελεστές βαρύτητας καθορίζονται με απόφαση του Υπουργού Παιδείας και Θρησκευμάτων ύστερα από πρόταση του κατά περίπτωση συναρμόδιου Υπουργού. Για τον καθορισμό των συντελεστών βαρύτητας των πανελλαδικώς εξεταζόμενων μαθημάτων, με απόφαση του Υπουργού Παιδείας και Θρησκευμάτων ισχύουν οι ίδιοι περιορισμοί που εφαρμόζονται κατά τον καθορισμό των συντελεστών βαρύτητας με απόφαση της συγκλήτου. Οι αποφάσεις της παρούσας εκδίδονται ή τροποποιούνται έως τις 31 Μαΐου εκάστου έτους και αφορούν στις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους. Το σύνολο των συντελεστών βαρύτητας των πανελλαδικά εξεταζόμενων μαθημάτων που ορίζουν οι σχολές, τα τμήματα και οι εισαγωγικές κατευθύνσεις, σύμφωνα με την παρούσα συγκεντρώνεται σε μία απόφαση του Υπουργού Παιδείας και Θρησκευμάτων. Κάθε θέμα σχετικό με την εφαρμογή της παρούσας καθορίζεται με απόφαση του Υπουργού Παιδείας και Θρησκευμάτων. 
7. Με απόφαση του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας του Υπουργείου Παιδείας και Θρησκευμάτων, η οποία εκδίδεται ύστερα από εισήγηση του Κεντρικού Συμβουλίου Επαγγελματικής Εκπαίδευσης και Κατάρτισης (Κ.Σ.Ε.Ε.Κ.) του άρθρου 5 του ν. 4763/2020 (Α΄ 254), καθορίζονται οι ειδικότητες και ο αριθμός των διατιθέμενων θέσεων στα δημόσια Ι.Ε.Κ. για τους τελειόφοιτους και τους υποψήφιους που συμμετέχουν στις πανελλαδικές εξετάσεις κάθε σχολικό έτος, οι οποίοι υποβάλλουν παράλληλο μηχανογραφικό δελτίο. Ο καθορισμός του αριθμού εισακτέων ανά ειδικότητα και Ι.Ε.Κ. εκδίδεται έως τις 31 Μαΐου κάθε έτους και ισχύει για την υποβολή του παράλληλου μηχανογραφικού δελτίου του ίδιου σχολικού έτους».
ΜΕΡΟΣ Β΄
ΠΡΟΣΤΑΣΙΑ ΤΗΣ ΑΚΑΔΗΜΑΪΚΗΣ ΕΛΕΥΘΕΡΙΑΣ ΚΑΙ ΑΝΑΒΑΘΜΙΣΗ ΤΟΥ ΑΚΑΔΗΜΑΪΚΟΥ 
ΠΕΡΙΒΑΛΛΟΝΤΟΣ
ΚΕΦΑΛΑΙΟ Α΄
ΠΟΛΙΤΙΚΗ ΑΣΦΑΛΕΙΑΣ 
ΚΑΙ ΠΡΟΣΤΑΣΙΑΣ ΤΩΝ Α.Ε.Ι.
Άρθρο 12
Σχέδιο ασφάλειας και προστασίας των Α.Ε.Ι.
1. Τα Α.Ε.Ι. εφαρμόζουν τεχνικά ή άλλα αναγκαία μέτρα για την τήρηση της τάξης και της ασφάλειας εντός των χώρων τους, καθώς και για την προστασία της ζωής και της σωματικής ακεραιότητας του διδακτικού, διοικητικού και λοιπού προσωπικού, των φοιτητών και τρίτων φυσικών προσώπων - επισκεπτών και της ακίνητης και κινητής περιουσίας των Α.Ε.Ι..
2. Κάθε Α.Ε.Ι., με κριτήριο το μέγεθός του, τις ιδιαίτερες ανάγκες, τη συχνότητα εμφάνισης παραβατικών συμπεριφορών και τη διαβάθμιση του επιπέδου ασφάλειας και προστασίας του, τοποθετεί ηλεκτρονικά και λοιπά συστήματα ασφάλειας που καλύπτουν μέρος ή το σύνολο των εσωτερικών και εξωτερικών χώρων του. Ως τέτοια συστήματα λογίζονται ιδίως: α) μέσα επιτήρησης με τη λήψη ή καταγραφή εικόνας και ήχου σε εσωτερικούς και εξωτερικούς χώρους του Α.Ε.Ι., β) ηλεκτρονικά μηχανήματα ανίχνευσης απαγορευμένων αντικειμένων και ουσιών στις εισόδους εξωτερικών ή εσωτερικών χώρων των Α.Ε.Ι., γ) μέσα ειδοποίησης άμεσου κινδύνου με φωτεινή ένδειξη και ηχητικά, όπως συναγερμός και δ) αισθητήρες ανίχνευσης κίνησης και αποσυναρμολόγησης. Πέραν των τεχνικών ή τεχνολογικών μέτρων ασφάλειας της παρούσας, κάθε Α.Ε.Ι. δύναται να λαμβάνει μέτρα που συμβάλλουν στην ενίσχυση του επιπέδου ασφάλειας και προστασίας, όπως η εφαρμογή φωτισμού ασφάλειας σε εξωτερικούς χώρους του Α.Ε.Ι., καθώς και η πρόσληψη προσωπικού ασφαλείας. Η εγκατάσταση και λειτουργία των τεχνικών μέτρων της περ. α΄ εντός των Α.Ε.Ι. επιτρέπεται μόνο για την πρόληψη και αντιμετώπιση των αξιόποινων πράξεων που προβλέπονται στα κεφάλαια έκτο, δέκατο τρίτο, δέκατο πέμπτο, δέκατο έκτο, δέκατο όγδοο, δέκατο ένατο και εικοστό τρίτο του Ειδικού Μέρους του Ποινικού Κώδικα 
(ν. 4619/2019, Α΄ 95) και τα κακουργήματα της νομοθεσίας περί εξαρτησιογόνων ουσιών. Αντικείμενο της αντιμετώπισης του προηγούμενου εδαφίου συνιστά και η απόδειξη τέλεσης αξιόποινων πράξεων και ταυτοποίησης του δράστη.
3. Σε κάθε Α.Ε.Ι. εγκαθίσταται «Κέντρο Ελέγχου και Λήψης Σημάτων και Εικόνων», το οποίο συνδέεται με όλα τα τεχνολογικά συστήματα ασφάλειας και επικοινωνιών που εγκαθίστανται και λειτουργούν εντός του Α.Ε.Ι., η λειτουργία του οποίου υποστηρίζεται από το προσωπικό των άρθρων 14 και 18. Η απόφαση για την εγκατάσταση και λειτουργία του «Κέντρου Ελέγχου και Λήψης Σημάτων και Εικόνων» εκδίδεται ύστερα από διενέργεια Μελέτης Εκτίμησης Αντικτύπου σχετικά με την προστασία των δεδομένων προσωπικού χαρακτήρα σύμφωνα με το άρθρο 35 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (Γενικός Κανονισμός για την Προστασία Δεδομένων - Γ.Κ.Π.Δ., L 119) και το άρθρο 65 του 
ν. 4624/2019 (Α΄ 137). Η απόφαση δεν μπορεί να έχει χρονική ισχύ ανώτερη της τριετίας και υπόκειται σε περιοδική αξιολόγηση και επικαιροποίηση σύμφωνα με τις προτάσεις του οικείου Υπευθύνου Προστασίας Δεδομένων. Η Μελέτη Εκτίμησης Αντικτύπου διενεργείται από τον Υπεύθυνο Επεξεργασίας και ολοκληρώνεται υποχρεωτικά το αργότερο δεκαπέντε (15) ημέρες πριν την έναρξη χρήσης των συστημάτων ασφάλειας της παρ. 2 και την επεξεργασία των δεδομένων προσωπικού χαρακτήρα του παρόντος άρθρου. 
4. Με απόφαση της συγκλήτου κάθε Α.Ε.Ι., η οποία εκδίδεται ύστερα από εισήγηση της Επιτροπής Ασφάλειας και Προστασίας του άρθρου 15, εγκρίνεται σχέδιο ασφάλειας και προστασίας του Α.Ε.Ι. που καταρτίζεται σύμφωνα με την περ. α΄ της παρ. 4 του άρθρου 15 και στο οποίο περιλαμβάνονται όλα τα τεχνικά και άλλα αναγκαία μέτρα ασφάλειας του Α.Ε.Ι. για την ενίσχυση του επιπέδου ασφάλειας και προστασίας, το χρονοδιάγραμμα και οι χώροι εφαρμογής. Το σχέδιο ασφάλειας και προστασίας καταρτίζεται εντός έξι (6) μηνών από τη δημοσίευση του παρόντος και επικαιροποιείται σύμφωνα με τις ανάγκες και τις ιδιαιτερότητες κάθε Α.Ε.Ι.Η απόφαση κοινοποιείται στον Υπουργό Παιδείας και Θρησκευμάτων, τηρείται στο αρχείο του Α.Ε.Ι. υπό την ευθύνη του πρύτανη και εξαιρείται της υποχρέωσης δημοσίευσής της στο πρόγραμμα «ΔΙΑΥΓΕΙΑ». Ειδικά για την εγκατάσταση και λειτουργία «Κέντρο Ελέγχου και Λήψης Σημάτων και Εικόνων», αυτό τίθεται σε λειτουργία εντός τριών (3) μηνών από τη δημοσίευση του διατάγματος της παρ. 10.
5. Για την υλοποίηση των σκοπών του παρόντος άρθρου, τα Α.Ε.Ι. ενεργούν υπό την ιδιότητα του Υπευθύνου Επεξεργασίας. Η Ελληνική Αστυνομία, εφόσον στο Α.Ε.Ι. έχει διατεθεί προσωπικό των Ο.Π.Π.Ι., ενεργεί ως Υπεύθυνος Επεξεργασίας για επεξεργασία δεδομένων προσωπικού χαρακτήρα για τους σκοπούς της παρ. 4 του άρθρου 18. Οι Υπεύθυνοι Επεξεργασίας λαμβάνουν όλα τα απαραίτητα τεχνικά και οργανωτικά μέτρα, για την προστασία των δεδομένων προσωπικού χαρακτήρα ήδη από τον σχεδιασμό και εξ ορισμού, και υπόκεινται σε όλες τις εκ της ως άνω ιδιότητάς τους απορρέουσες υποχρεώσεις. Οι λεπτομέρειες για τη συμμόρφωση εκάστου προς τις υποχρεώσεις που απορρέουν από την κείμενη νομοθεσία, ιδίως όσον αφορά στα καθήκοντά τους για την ικανοποίηση των δικαιωμάτων των υποκειμένων των δεδομένων, για την ενημέρωσή τους, ως προς τη λήψη των κατάλληλων τεχνικών και οργανωτικών μέτρων και κάθε άλλο συναφές ζήτημα καθορίζονται με Μνημόνιο Συνεργασίας, που επικυρώνεται με κοινή απόφαση των συναρμόδιων Υπουργών και δημοσιεύεται στην Εφημερίδα της Κυβερνήσεως.
6. Τα βασικά χαρακτηριστικά της επεξεργασίας των δεδομένων προσωπικού χαρακτήρα είναι τα ακόλουθα: 
α) Ως Υπεύθυνοι Επεξεργασίας ορίζονται το Α.Ε.Ι. και η Ελληνική Αστυνομία, αντιστοίχως εφόσον στο Α.Ε.Ι. έχει διατεθεί προσωπικό των Ο.Π.Π.Ι..
β) Οι σκοποί επεξεργασίας των δεδομένων προσωπικού χαρακτήρα καθορίζονται σαφώς στην παρ. 1 του παρόντος άρθρου και στην παρ. 4 του άρθρου 18, αντιστοίχως. 
γ) Τα εν λόγω συστήματα δεν καταγράφουν τις πανεπιστημιακές παραδόσεις, τις αίθουσες διδασκαλίας, καθώς και τους χώρους εργασίας του διδακτικού και διοικητικού προσωπικού.
δ) Το Α.Ε.Ι. υπόκειται στις υποχρεώσεις που απορρέουν από τα άρθρα 37 έως 39 του Γ.Κ.Π.Δ. και 6 έως 8 του 
ν. 4624/2019 (Α΄ 137) αναφορικά με τον ορισμό Υπευθύνου Προστασίας Δεδομένων. 
ε) Τα δεδομένα που υποβάλλονται σε επεξεργασία, ο χρόνος τήρησης και οι αποδέκτες αυτών καθορίζονται με διάταγμα που εκδίδεται με πρόταση του Υπουργού Παιδείας και Θρησκευμάτων, σύμφωνα με την παρ. 10. 
7. Με απόφαση της συγκλήτου, η οποία εκδίδεται ύστερα από εισήγηση της Επιτροπής Ασφάλειας και Προστασίας, εγκρίνονται τα σχέδια της περ. η΄ της παρ. 2 του άρθρου 14, ο εσωτερικός κανονισμός της περ. στ΄ της παρ. 4 του άρθρου 15, καθώς και οι μελέτες της περ. ζ΄ της ίδιας παρ. 4 του ίδιου άρθρου, και ενσωματώνονται στο σχέδιο ασφάλειας και προστασίας ως παραρτήματα αυτού.
8. Κατά τη διαμόρφωση και υλοποίηση του παρόντος τα Α.Ε.Ι. και η Ελληνική Αστυνομία αντιστοίχως μεριμνούν για την εφαρμογή και τήρηση του συνόλου των υποχρεώσεων που απορρέουν από τον Γ.Κ.Π.Δ., την Οδηγία (EE) 2016/680 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας δεδομένων προσωπικού χαρακτήρα από αρμόδιες αρχές για τους σκοπούς της πρόληψης, διερεύνησης, ανίχνευσης ή δίωξης ποινικών αδικημάτων ή της εκτέλεσης ποινικών κυρώσεων και για την ελεύθερη κυκλοφορία των δεδομένων αυτών και την κατάργηση της απόφασης-πλαίσιο 2008/977/ΔΕΥ του Συμβουλίου (L 119) και τον ν. 4624/2019.
9. Για την αποτελεσματική προστασία των προσωπικών δεδομένων εφαρμόζονται αναλογικώς οι εγγυήσεις που προβλέπονται στο π.δ. 75/2020 (Α΄ 173).
10. Με διάταγμα που εκδίδεται με πρόταση του Υπουργού Παιδείας και Θρησκευμάτων, ορίζονται η διαδικασία και οι προϋποθέσεις για την εγκατάσταση και λειτουργία των τεχνικών που εφαρμόζουν τα Α.Ε.Ι. σύμφωνα με το παρόν Κεφάλαιο, τα κριτήρια για την τήρηση της αναλογικότητας μεταξύ των χρησιμοποιούμενων μέσων και του επιδιωκόμενου σκοπού, το είδος των προσωπικών δεδομένων που τυγχάνουν επεξεργασίας, η συλλογή, αποθήκευση, χρήση, διαβίβαση και κάθε περαιτέρω επεξεργασία των προσωπικών δεδομένων και οι αποδέκτες, ο χρόνος τήρησης των προσωπικών δεδομένων, η διαδικασία καταστροφής, οι βασικές λειτουργίες και η περιοδική αξιολόγηση της αποτελεσματικότητας των συστημάτων επιτήρησης, τα δικαιώματα των φυσικών προσώπων στα οποία αφορούν τα δεδομένα και κάθε σχετικό θέμα, σύμφωνα με τον Γ.Κ.Π.Δ. και τον 
ν. 4624/2019. Με απόφαση του Υπουργού Παιδείας και Θρησκευμάτων ρυθμίζονται ειδικότερα, τεχνικά ή λεπτομερειακά θέματα σχετικά με: α) οργανωτικά και τεχνικά μέτρα για την ασφάλεια της επεξεργασίας των προσωπικών δεδομένων στον βαθμό που δεν ορίζονται από το άρθρο 11 του π.δ. 75/2020 ή σε εκτέλεση αυτού, β) τεχνικά θέματα οργάνωσης και διαχείρισης των συστημάτων. 
Άρθρο 13
Άσκηση αρμοδιοτήτων επί θεμάτων 
ασφάλειας και προστασίας
1. Ο πρύτανης είναι αρμόδιος για θέματα ασφάλειας και προστασίας του Α.Ε.Ι. και στο πλαίσιο αυτό: 
α) προεδρεύει της Επιτροπής Ασφάλειας και Προστασίας Α.Ε.Ι. του άρθρου 15, 
β) εγκρίνει τον Κανονισμό Ελεγχόμενης Πρόσβασης του άρθρου 16, κατόπιν εισήγησης της Επιτροπής Ασφάλειας και Προστασίας Α.Ε.Ι., 
γ) αποφασίζει τη λήψη κάθε αναγκαίου μέτρου για τη διασφάλιση της ομαλής και απρόσκοπτης λειτουργίας του Α.Ε.Ι., 
δ) εποπτεύει τη λειτουργία της Μονάδας Ασφάλειας και Προστασίας Α.Ε.Ι. του άρθρου 14,
ε) μεριμνά για την πιστή εφαρμογή του σχεδίου ασφάλειας και προστασίας και του κανονισμού ελεγχόμενης πρόσβασης από το προσωπικό του άρθρου 14, λαμβάνοντας τα αναγκαία προς τούτο οργανωτικά μέτρα,
στ) επικοινωνεί και συνεργάζεται με τους επικεφαλής και το προσωπικό του άρθρου 18 που έχει διατεθεί στο Α.Ε.Ι., 
ζ) συνεργάζεται με τον υπεύθυνο προστασίας δεδομένων του Α.Ε.Ι.,
η) ως νόμιμος εκπρόσωπος ενώπιον κάθε δικαστικής ή διοικητικής αρχής, επιδιώκει δικαστικά ή εξώδικα την αποζημίωση του Α.Ε.Ι. για τις φθορές της περιουσίας του.
2. Με απόφαση του πρύτανη, η οποία εκδίδεται ύστερα από σύμφωνη γνώμη της συγκλήτου, δύναται να ανατίθεται ο τομέας ευθύνης της ασφάλειας και προστασίας και να μεταβιβάζονται οι αρμοδιότητες της παρ. 1 σε έναν από τους αντιπρυτάνεις του Α.Ε.Ι.
Άρθρο 14
Μονάδα Ασφάλειας και Προστασίας
1. Σε κάθε Α.Ε.Ι. συνιστάται αυτοτελής υπηρεσία με τίτλο «Μονάδα Ασφάλειας και Προστασίας», η οποία υπάγεται απευθείας στον πρύτανη του Α.Ε.Ι. Της μονάδας προΐσταται μόνιμος υπάλληλος κατηγορίας ή κλάδου ΠΕ ή ΤΕ, σύμφωνα με τα άρθρα 84 έως 87 του ν. 3528/2007 (Α΄ 26). 
2. Η μονάδα έχει ως αποστολή την εφαρμογή και αξιολόγηση της πολιτικής και των μέτρων για θέματα ασφάλειας και προστασίας εντός των χώρων του Α.Ε.Ι., με στόχο την εξασφάλιση της ομαλής και αδιάλειπτης άσκησης των εκπαιδευτικών, ερευνητικών, διοικητικών και λοιπών δραστηριοτήτων του Α.Ε.Ι., καθώς και την υποστήριξη της Επιτροπής Ασφάλειας και Προστασίας Α.Ε.Ι. κατά την άσκηση των αρμοδιοτήτων της. Ειδικότερα, η Μονάδα είναι αρμόδια για: 
α) την εξασφάλιση της ομαλής και εύρυθμης λειτουργίας του Α.Ε.Ι.,
β) τη φύλαξη των υποδομών και εγκαταστάσεων του Α.Ε.Ι.,
γ) την εφαρμογή του συστήματος ελεγχόμενης πρόσβασης,
δ) τη στελέχωση, λειτουργία και υποστήριξη του Κέντρου Ελέγχου και Λήψης Σημάτων και Εικόνων,
ε) τον σχεδιασμό δράσεων και την υποβολή εισηγήσεων προς την Επιτροπή Ασφάλειας και Προστασίας του Α.Ε.Ι. για την ενίσχυση του επιπέδου ασφάλειας και προστασίας των υποδομών και του εξοπλισμού του Α.Ε.Ι.,
στ) την υποστήριξη του πρύτανη του Α.Ε.Ι. σε θέματα ασφάλειας και προστασίας, καθώς και της Επιτροπής Ασφάλειας και Προστασίας Α.Ε.Ι. για την άσκηση των αρμοδιοτήτων της, 
ζ) τον σχεδιασμό προγραμμάτων, δράσεων, σεμιναρίων, ενημερωτικού χαρακτήρα εκδηλώσεων και άλλων συναφών δράσεων και πρωτοβουλιών, σε συνεργασία με φορείς του δημοσίου τομέα ή κοινωνικούς φορείς, με σκοπό την ευαισθητοποίηση του διδακτικού και διοικητικού προσωπικού, καθώς και των φοιτητών για την προληπτική αντιμετώπιση της παραβατικής συμπεριφοράς, καθώς και για την αντιμετώπιση έκτακτων καταστάσεων, 
η) την τήρηση μητρώου όλων των μέσων, ηλεκτρονικών συστημάτων και τεχνολογικού εξοπλισμού ασφάλειας που εγκαθίστανται στους χώρους του Α.Ε.Ι. και την εκπόνηση σχεδίων ασφάλειας και αντιμετώπισης καταστροφών, σε συνεργασία με τους αρμόδιους φορείς της Πολιτείας.
3. Η μονάδα στελεχώνεται από τακτικό προσωπικό του Α.Ε.Ι. και προσωπικό που απασχολείται με σύμβαση εργασίας ιδιωτικού δικαίου ορισμένου χρόνου, αν το τακτικό προσωπικό του Α.Ε.Ι. δεν επαρκεί για τη στελέχωση της μονάδας. Το έκτακτο προσωπικό επιλέγεται σύμφωνα με τη διαδικασία του άρθρου 64 του ν. 4485/2017 (Α΄114) και η μέγιστη διάρκεια απασχόλησής του ισούται με τη διάρκεια του έργου/προγράμματος, το οποίο δεν μπορεί να υπερβαίνει την πενταετία. Η μισθοδοσία του έκτακτου προσωπικού βαρύνει τον προϋπολογισμό έργου/προγράμματος χρηματοδοτούμενου από ίδιους πόρους του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι., σύμφωνα με την περ. β΄ της παρ. 6 του άρθρου 59 του ν. 4485/2017. Ειδικά τα καθήκοντα των περ. β΄, γ΄ και δ΄ της παρ. 2 επιτρέπεται να ανατίθενται σε ιδιώτες, κατόπιν σύναψης σχετικής σύμβασης παροχής υπηρεσιών του ν. 4412/2016 (Α΄ 147).
Άρθρο 15
Επιτροπή Ασφάλειας και Προστασίας Α.Ε.Ι.
1. Σε κάθε Α.Ε.Ι. συνιστάται Επιτροπή Ασφάλειας και Προστασίας (Ε.Α.Π.) του Α.Ε.Ι. με διετή θητεία. Σκοπός της Ε.Α.Π. είναι η υποβολή εισηγήσεων στα αρμόδια όργανα για τη χάραξη και την υλοποίηση της πολιτικής ασφάλειας και προστασίας, η πρόταση, θέσπιση και εφαρμογή των μέτρων ασφάλειας και προστασίας που ισχύουν στους εσωτερικούς και εξωτερικούς χώρους του Α.Ε.Ι., η ευαισθητοποίηση και η ενημέρωση διδακτικού, διοικητικού και λοιπού προσωπικού και φοιτητών σε θέματα ασφάλειας, προστασίας και διαχείρισης κρίσεων σε περιπτώσεις φυσικών, τεχνολογικών, ανθρωπογενών καταστροφών, καθώς και η προστασία των υποδομών και του εξοπλισμού του Α.Ε.Ι. από κάθε είδους κινδύνους. 
2. Η Ε.Α.Π. συγκροτείται με απόφαση της συγκλήτου του Α.Ε.Ι., η οποία εκδίδεται κατόπιν εισήγησης του πρυτανικού συμβουλίου και κοινοποιείται στο Υπουργείο Παιδείας και Θρησκευμάτων και το Υπουργείο Προστασίας του Πολίτη. Η απόφαση του πρώτου εδαφίου εξαιρείται της υποχρεωτικής δημοσίευσης στο πρόγραμμα «ΔΙΑΥΓΕΙΑ» και τηρείται στο αρχείο του Α.Ε.Ι. υπό την ευθύνη του πρύτανη ή του αρμόδιου αντιπρύτανη. 
3. Η Ε.Α.Π. αποτελείται από:
α) Τον Πρύτανη ή τον αρμόδιο ανά περίπτωση Αντιπρύτανη για θέματα ασφάλειας και προστασίας, ως πρόεδρο,
β) τέσσερα (4) μέλη Διδακτικού Ερευνητικού Προσωπικού (Δ.Ε.Π.), τα οποία προέρχονται, κατά το δυνατόν, από διαφορετικές σχολές του Α.Ε.Ι., 
γ) τον προϊστάμενο της Μονάδας Ασφάλειας και Προστασίας,
δ) τον προϊστάμενο της τεχνικής υπηρεσίας του Α.Ε.Ι.
Ο τεχνικός ασφαλείας του Α.Ε.Ι. συμμετέχει στις συνεδριάσεις του Α.Ε.Ι. χωρίς δικαίωμα ψήφου. Ο επικεφαλής της Ομάδας Προστασίας Πανεπιστημιακού Ιδρύματος (Ο.Π.Π.Ι.) του Α.Ε.Ι., ο οποίος υποδεικνύεται από το Υπουργείο Προστασίας του Πολίτη, μπορεί να καλείται στις συνεδριάσεις και να συμμετέχει χωρίς δικαίωμα ψήφου. 
4. Για την επίτευξη του σκοπού της παρ. 1, η Ε.Α.Π. έχει τις ακόλουθες αρμοδιότητες: 
α) Καταρτίζει και υποβάλλει προς τη σύγκλητο του Α.Ε.Ι. σχέδιο ασφάλειας και προστασίας του Α.Ε.Ι., στο οποίο περιλαμβάνονται τα προτεινόμενα τεχνικά και μη μέτρα ασφάλειας και το χρονοδιάγραμμα εφαρμογής τους στους χώρους του ιδρύματος, με σκοπό την αναβάθμιση του επιπέδου ασφάλειας και προστασίας των υποδομών του Α.Ε.Ι., καθώς και εισηγήσεις για τη βελτίωση αυτού,
β) εισηγείται προς τη σύγκλητο την προμήθεια ειδών ή παροχή υπηρεσιών μέσω των οποίων επιτυγχάνονται η αναβάθμιση του επιπέδου ασφάλειας του Α.Ε.Ι. και η αποτελεσματικότητα της εφαρμογής του σχεδίου της περ. α΄, 
γ) καταρτίζει ετήσιο πλάνο μέτρων προστασίας για τη φύλαξη των εσωτερικών και εξωτερικών χώρων του Α.Ε.Ι., με έμφαση στα κτίρια του Α.Ε.Ι. και τους εξωτερικούς χώρους όπου παρατηρείται αυξημένη εγκληματικότητα, καθώς και σε αυτούς που χρήζουν ειδικής μέριμνας ή προστασίας, το οποίο υποβάλλει προς έγκριση στη σύγκλητο του Α.Ε.Ι.,
δ) σχεδιάζει την υλοποίηση προγραμμάτων, δράσεων, σεμιναρίων, ενημερωτικού χαρακτήρα εκδηλώσεων και άλλων συναφών δράσεων και πρωτοβουλιών, σε συνεργασία με φορείς του δημόσιου τομέα ή κοινωνικούς φορείς, με σκοπό την ευαισθητοποίηση του διδακτικού και διοικητικού προσωπικού, καθώς και των φοιτητών για την πρόληψη της παραβατικής συμπεριφοράς εντός των Α.Ε.Ι., όπως της άσκησης σωματικής και λεκτικής βίας, της χρήσης ναρκωτικών, της ένταξης σε εγκληματικές ομάδες, της ρατσιστικής βίας και της φθοράς της ακίνητης και κινητής περιουσίας των Α.Ε.Ι.,
ε) συνιστά και συγκροτεί ειδικές ομάδες που υποστηρίζουν το έργο της Ε.Α.Π. για την αποτελεσματικότερη άσκηση των αρμοδιοτήτων της, όπως ομάδα διαχείρισης κρίσεων και καταστροφών και ομάδα πυροπροστασίας, σε συνεργασία με το Πυροσβεστικό Σώμα ή τις αρμόδιες υπηρεσίες του Υπουργείου Προστασίας του Πολίτη, 
στ) καταρτίζει εσωτερικό κανονισμό για τη διαχείριση φυσικών, τεχνολογικών και ανθρωπογενών καταστροφών και υποβάλλει αυτόν προς έγκριση στη σύγκλητο του Α.Ε.Ι., 
ζ) επιμελείται της σύνταξης και εκπόνησης μελετών ενεργητικής πυροπροστασίας και εγκατάστασης-τοποθέτησης των μέτρων και μέσων πυροπροστασίας που απαιτούνται, σε συνεργασία με το Πυροσβεστικό Σώμα ή τις αρμόδιες υπηρεσίες του Υπουργείου Προστασίας του Πολίτη,
η) καταρτίζει σχέδιο του κανονισμού ελεγχόμενης πρόσβασης σύμφωνα με το άρθρο 16,
θ) εισηγείται την πρόσληψη προσωπικού Ιδιωτικών Επιχειρήσεων Παροχής Υπηρεσιών Ασφαλείας, εφόσον το προσωπικό αντίστοιχης κατηγορίας/ειδικότητας που υφίσταται δεν επαρκεί για την κάλυψη των αναγκών του Α.Ε.Ι., 
ι) ορίζει τεχνικό ασφάλειας, σύμφωνα με τον Κώδικα νόμων για την υγεία και την ασφάλεια των εργαζομένων (ν. 3850/2010, Α΄ 84),
ια) σχεδιάζει και οργανώνει τη διεξαγωγή ασκήσεων ετοιμότητας,
ιβ) ασκεί κάθε άλλη αρμοδιότητα που καθορίζεται στον εσωτερικό κανονισμό του Α.Ε.Ι., 
ιγ) εισηγείται στη σύγκλητο του Α.Ε.Ι. ως προς την ύπαρξη αναγκών σε προσωπικό του άρθρου 18.
5. Κατά την άσκηση των αρμοδιοτήτων της η Ε.Α.Π. συνεργάζεται με όλους τους εμπλεκόμενους φορείς της Πολιτείας, εκπρόσωποι των οποίων μπορούν να καλούνται για να εκφράσουν τις απόψεις τους στις συνεδριάσεις της επιτροπής.
Άρθρο 16
Κανονισμός ελεγχόμενης πρόσβασης Α.Ε.Ι. 
1. Σε κάθε Α.Ε.Ι. εφαρμόζεται υποχρεωτικά σύστημα ελεγχόμενης πρόσβασης για την τήρηση της τάξης και της ασφάλειας εντός των χώρων τους, καθώς και για την προστασία της ζωής και της σωματικής ακεραιότητας του διδακτικού, διοικητικού και λοιπού προσωπικού, των φοιτητών και τρίτων φυσικών προσώπων – επισκεπτών και της ακίνητης και κινητής περιουσίας των Α.Ε.Ι., καθώς και για την εν γένει εύρυθμη και ομαλή λειτουργία του Α.Ε.Ι. και την απρόσκοπτη διεξαγωγή του διδακτικού, ερευνητικού και διοικητικού έργου. 
2. Το σύστημα ελεγχόμενης πρόσβασης εφαρμόζεται κατά την είσοδο σε πανεπιστημιουπόλεις ή λοιπούς εξωτερικούς χώρους των Α.Ε.Ι. Οι πανεπιστημιουπόλεις (campus) των Α.Ε.Ι. περιβάλλονται από περιμετρική περίφραξη ασφαλείας. Με κοινή απόφαση των αρμοδίων οργάνων των Υπουργείων Παιδείας και Θρησκευμάτων και Περιβάλλοντος και Ενέργειας, κατόπιν σχετικού αιτήματος του πρύτανη του Α.Ε.Ι. και προσκόμισης των απαραίτητων δικαιολογητικών, δύναται να εγκρίνεται, κατά παρέκκλιση κάθε άλλης γενικής ή ειδικής διάταξης, η κατασκευή της περίφραξης ασφαλείας του προηγούμενου εδαφίου και των συναφών προς αυτή στοιχείων και κατασκευών. Η απόφαση περιέχει τους ειδικότερους όρους και τις αναγκαίες λεπτομέρειες για την κατασκευή της ως άνω περίφραξης και των συναφών προς αυτή στοιχείων και κατασκευών, επέχει δε θέση 
οικοδομικής αδείας. 
Ως απαιτούμενα δικαιολογητικά ορίζονται:
α) Τοπογραφικό διάγραμμα εξαρτημένο από το κρατικό σύστημα συντεταγμένων, σύμφωνα με τις ισχύουσες προδιαγραφές, στο οποίο σημειώνονται η περίφραξη και οι διαστάσεις της,
β) τεχνική έκθεση μηχανικού, στην οποία περιγράφονται και αιτιολογούνται η μορφή, ο τρόπος κατασκευής και οι διαστάσεις της περίφραξης, τα συνοδά αυτής έργα και εγκαταστάσεις, καθώς και όποιοι στατικοί υπολογισμοί απαιτούνται,
γ) φωτογραφίες του ακινήτου και του περιβάλλοντος χώρου αυτού, και
δ) κατάθεση σχεδίου και φακέλου ασφάλειας και υγείας του έργου, με ορισμό του υπεύθυνου συντονιστή, σύμφωνα με τα οριζόμενα στο π.δ. 305/1996 (Α΄ 212), όπου απαιτείται.
3. Εάν δεν είναι δυνατή η εφαρμογή του συστήματος ελεγχόμενης πρόσβασης στους εξωτερικούς χώρους του Α.Ε.Ι. με αιτιολογημένη απόφαση της συγκλήτου του Α.Ε.Ι., το σύστημα ελεγχόμενης πρόσβασης εφαρμόζεται υποχρεωτικά στους εσωτερικούς χώρους του, όπως κτίρια και υποδομές. 
4. Με απόφαση του πρύτανη του Α.Ε.Ι., η οποία εκδίδεται κατόπιν εισήγησης της Επιτροπής Ασφάλειας και Προστασίας, εγκρίνεται, εντός τεσσάρων (4) μηνών από τη δημοσίευση του παρόντος, ο κανονισμός ελεγχόμενης πρόσβασης του οικείου Α.Ε.Ι. και τίθεται σε λειτουργία το σύστημα ελεγχόμενης πρόσβασης. Στον κανονισμό καθορίζονται κατ’ ελάχιστον τα ακόλουθα στοιχεία: 
α) Οι εσωτερικοί και εξωτερικοί χώροι του Α.Ε.Ι., οι οποίοι εξαιρούνται από την εφαρμογή συστήματος ελεγχόμενης πρόσβασης λόγω της ιδιαιτερότητάς τους, του σκοπού χρήσης τους ή των δραστηριοτήτων που διεξάγονται σε αυτούς, όπως οι αθλητικές εγκαταστάσεις, 
β) τα φυσικά πρόσωπα που έχουν δικαίωμα πρόσβασης σε χώρους ελεγχόμενης πρόσβασης του Α.Ε.Ι., όπως τα μέλη Δ.Ε.Π., Εργαστηριακού Διδακτικού Προσωπικού (Ε.ΔΙ.Π.), Ειδικού Εκπαιδευτικού Προσωπικού (Ε.Ε.Π.), Ειδικού Τεχνικού Εργαστηριακού Προσωπικού (Ε.Τ.Ε.Π.), διοικητικό προσωπικό, φοιτητές και ερευνητικό προσωπικό, 
γ) η καταγραφή των εσωτερικών ή εξωτερικών χώρων του Α.Ε.Ι. στους οποίους έχουν δικαίωμα ελεγχόμενης πρόσβασης τρίτα φυσικά πρόσωπα, τα οποία δεν συνδέονται με οποιαδήποτε σχέση με το Α.Ε.Ι., 
δ) θέματα σχετικά με την εγκατάσταση και λειτουργία εξοπλισμού ελέγχου πρόσβασης προσώπων, οχημάτων και αντικειμένων κατά την είσοδο σε κτίρια και λοιπές κρίσιμες υποδομές των Α.Ε.Ι., 
ε) οι μέθοδοι ελέγχου ταυτοπροσωπίας φυσικών προσώπων για την είσοδό τους σε χώρους ελεγχόμενης πρόσβασης και καταγραφής των προσωπικών στοιχείων τρίτων φυσικών προσώπων, ο χρόνος τήρησης των προσωπικών δεδομένων των φυσικών προσώπων και οι αποδέκτες αυτών,
στ) η διαβάθμιση του επιπέδου ελέγχου ασφάλειας για την πρόσβαση σε χώρους που κρίνονται ιδιαίτερης σημασίας για τη λειτουργία του Α.Ε.Ι., όπως τα κτίρια διοίκησης, του Ε.Λ.Κ.Ε. ή εργαστήρια με ακριβό εξοπλισμό, 
ζ) τα αρμόδια όργανα και η διαδικασία χορήγησης αδειών πρόσβασης σε τρίτους,
η) τα τεχνικά και οργανωτικά μέτρα για την προστασία των προσωπικών δεδομένων των υποκειμένων ήδη από τον σχεδιασμό και εξ ορισμού. 
5. Για την υλοποίηση των σκοπών του παρόντος το εκάστοτε Α.Ε.Ι. ενεργεί υπό την ιδιότητα του Υπευθύνου Επεξεργασίας, σύμφωνα με την περ. 7 του άρθρου 4 του Γ.Κ.Π.Δ., λαμβάνει όλα τα απαραίτητα τεχνικά και οργανωτικά μέτρα για την προστασία των δεδομένων προσωπικού χαρακτήρα ήδη από τον σχεδιασμό και εξ ορισμού, σύμφωνα με το άρθρο 25 του Γ.Κ.Π.Δ., και υπόκειται σε όλες τις εκ της ως άνω ιδιότητάς του απορρέουσες υποχρεώσεις. 
Άρθρο 17
Εξουσιοδοτικές διατάξεις
1. Με προεδρικό διάταγμα που εκδίδεται με πρόταση του Υπουργού Παιδείας και Θρησκευμάτων ρυθμίζονται θέματα που σχετίζονται με την εγκατάσταση και λειτουργία των τεχνικών που εφαρμόζουν τα Α.Ε.Ι. και ζητήματα προστασίας δεδομένων προσωπικού χαρακτήρα, σύμφωνα με την περ. ε΄ της παρ. 6 και το πρώτο εδάφιο της παρ. 10 του άρθρου 12. 
2. Με απόφαση του Υπουργού Παιδείας και Θρησκευμάτων ρυθμίζονται ειδικότερα, τεχνικά ή λεπτομερειακά θέματα σύμφωνα με την παρ. 10 του άρθρου 12.
3. Με απόφαση της συγκλήτου κάθε Α.Ε.Ι., η οποία εκδίδεται ύστερα από εισήγηση της Ε.Α.Π. του άρθρου 15:
α) εγκρίνεται το σχέδιο ασφάλειας και προστασίας του Α.Ε.Ι. σύμφωνα με την παρ. 4 του άρθρου 12,
β) εγκρίνονται τα σχέδια της περ. η΄ της παρ. 2 του άρθρου 14, ο εσωτερικός κανονισμός της περ. στ΄ της παρ. 4 του άρθρου 15, καθώς και οι μελέτες της περ. ζ΄ της ίδιας παρ. 4 του ίδιου άρθρου, σύμφωνα με την παρ. 7 του άρθρου 12.
4. Με απόφαση της συγκλήτου του Α.Ε.Ι., η οποία εκδίδεται κατόπιν εισήγησης του πρυτανικού συμβουλίου και κοινοποιείται στο Υπουργείο Παιδείας και Θρησκευμάτων και το Υπουργείο Προστασίας του Πολίτη, συγκροτείται η Ε.Α.Π. του άρθρου 15 σύμφωνα με την παρ. 2 του ίδιου άρθρου. 
5. Με αιτιολογημένη απόφαση της συγκλήτου του Α.Ε.Ι. διαπιστώνεται η μη δυνατότητα εφαρμογής του συστήματος ελεγχόμενης πρόσβασης στους εξωτερικούς χώρους του Α.Ε.Ι. σύμφωνα με την παρ. 3 του άρθρου 16 για την εφαρμογή της ίδιας διάταξης. 
6. Με απόφαση του Πρύτανη, η οποία εκδίδεται ύστερα από σύμφωνη γνώμη της συγκλήτου, δύναται να ανατίθεται ο τομέας ευθύνης της ασφάλειας και προστασίας και να μεταβιβάζονται οι αρμοδιότητες της παρ. 1 του άρθρου 13 σε έναν από τους Αντιπρυτάνεις του Α.Ε.Ι., σύμφωνα με την παρ. 2 του ίδιου άρθρου. 
7. Με απόφαση του Πρύτανη του Α.Ε.Ι., η οποία εκδίδεται κατόπιν εισήγησης της Ε.Α.Π., εγκρίνεται ο κανονισμός ελεγχόμενης πρόσβασης του Α.Ε.Ι. και τίθεται σε λειτουργία το σύστημα ελεγχόμενης πρόσβασης σύμφωνα με την παρ. 4 του άρθρου 16.
8. Με τον οργανισμό του Α.Ε.Ι. καθορίζονται το επίπεδο λειτουργίας, η δομή και η διάρθρωση της Μονάδας Ασφάλειας και Προστασίας του άρθρου 14.
9. Με απόφαση της Ε.Α.Π. συνιστώνται και συγκροτούνται ειδικές ομάδες που υποστηρίζουν το έργο της, σύμφωνα με την περ. ε΄ της παρ. 4 του άρθρου 15.
ΚΕΦΑΛΑΙΟ Β΄
ΟΜΑΔΕΣ ΠΡΟΣΤΑΣΙΑΣ
 ΠΑΝΕΠΙΣΤΗΜΙΑΚΩΝ ΙΔΡΥΜΑΤΩΝ
Άρθρο 18
Σύσταση Ομάδων Προστασίας 
Πανεπιστημιακών Ιδρυμάτων
1. Συνιστώνται Ομάδες Προστασίας Πανεπιστημιακών Ιδρυμάτων (Ο.Π.Π.Ι.), οι οποίες συγκροτούνται από αστυνομικό προσωπικό και ειδικούς φρουρούς που προσλαμβάνονται για τον σκοπό αυτό σύμφωνα με το άρθρο 9 του ν. 2734/1999 (Α΄ 161). 
2. Το προσωπικό της παρ. 1 διατίθεται σε Α.Ε.Ι. με κριτήριο την ύπαρξη και την έκταση των αναγκών που διαπιστώνονται και ανακατανέμεται ανάλογα με τις περιστάσεις, χωρίς χρονικό περιορισμό.
3. Το προσωπικό των Ο.Π.Π.Ι. συνεργάζεται με τον πρύτανη ή τον αρμόδιο αντιπρύτανη, καθώς και με τις αρμόδιες υπηρεσίες και όργανα του ιδρύματος. Οι διοικήσεις των Α.Ε.Ι. διευκολύνουν το προσωπικό των Ο.Π.Π.Ι. κατά την εκτέλεση των καθηκόντων του, όπως αυτά ορίζονται στην παρ. 4. 
4. Αποστολή των Ο.Π.Π.Ι. είναι η προστασία και ασφάλεια τόσο των προσώπων που βρίσκονται στους χώρους των Α.Ε.Ι., όσο και των υποδομών αυτών. Οι Ο.Π.Π.Ι. είναι αρμόδιες για την άσκηση αστυνομικών καθηκόντων εντός των χώρων των Α.Ε.Ι. και ιδίως για: 
α) Την πρόληψη της τέλεσης και την αντιμετώπιση κάθε αξιόποινης πράξης εντός των χώρων των Α.Ε.Ι., 
β) τη στελέχωση και λειτουργία των Κέντρων Ελέγχου και Λήψης Σημάτων και Εικόνων μαζί με το προσωπικό των Α.Ε.Ι., 
γ) την πραγματοποίηση περιπολιών στο πλαίσιο των καθηκόντων της περ. α΄.
Κατά την άσκηση των καθηκόντων του, το προσωπικό των Ο.Π.Π.Ι. δεν φέρει πυροβόλο όπλο, συνεργάζεται με τις αρμόδιες αρχές και υπηρεσίες και ασκεί όλες τις κατά νόμο αρμοδιότητες σύμφωνα και με την παρ. 3 του άρθρου 3 του ν. 4485/2017 (Α΄ 114).
5. Για τη συγκρότηση των Ο.Π.Π.Ι. συνιστώνται στο Υπουργείο Προστασίας του Πολίτη χίλιες τριάντα (1.030) οργανικές επί θητεία θέσεις ειδικών φρουρών, οι οποίες κατανέμονται σε Υπηρεσίες, σύμφωνα με την παρ. 5 του άρθρου 18 του ν. 2800/2000 (Α΄ 41). Το προσωπικό των Ο.Π.Π.Ι. υπάγεται στην Ελληνική Αστυνομία, η εν γένει υπηρεσιακή του κατάσταση ρυθμίζεται από τις πάγιες διατάξεις που διέπουν το αστυνομικό προσωπικό και τους ειδικούς φρουρούς και η μισθοδοσία του βαρύνει τον προϋπολογισμό του Υπουργείου Προστασίας του Πολίτη.
6. Με διάταγμα, που εκδίδεται κατόπιν πρότασης των Υπουργών Παιδείας και Θρησκευμάτων και Προστασίας του Πολίτη, αφού ληφθούν υπόψη οι ιδιαιτερότητες της αποστολής των Ο.Π.Π.Ι., καθορίζονται οι ειδικότεροι όροι και προϋποθέσεις σχετικά με τη διαδικασία διάθεσης του προσωπικού των Ο.Π.Π.Ι., τα ζητήματα οργάνωσης, συγκρότησης, λειτουργίας και εξοπλισμού των Ο.Π.Π.Ι., οι ειδικότεροι όροι και λεπτομέρειες σχετικά με την άσκηση των καθηκόντων του, καθώς και κάθε άλλη αναγκαία λεπτομέρεια για την εφαρμογή του παρόντος.
Άρθρο 19
Διατάξεις για τους Ειδικούς Φρουρούς - 
Τροποποίηση του άρθρου 9 του ν. 2734/1999
Στην παρ. 4 του άρθρου 9 του ν. 2734/1999 (Α΄ 161) συμπληρώνεται το τρίτο εδάφιο ως προς τις Ομάδες Προστασίας Πανεπιστημιακών Ιδρυμάτων και προστίθεται εδάφιο στο τέλος της παραγράφου, η οποία διαμορφώνεται ως εξής:
«4. Οι ειδικοί φρουροί εκτελούν: α) καθήκοντα φύλαξης ευπαθών στόχων αστυνομικού ενδιαφέροντος, ιδίως κτιρίων και εγκαταστάσεων δημοσίων υπηρεσιών, δικαστικών αρχών, οργανισμών κοινής ωφέλειας, διπλωματικών αντιπροσωπειών, κατοικιών κυβερνητικών αξιωματούχων και β) υπηρεσίες περιπολιών. Επίσης, δύναται να διατίθενται για τη στελέχωση Ειδικών Αστυνομικών Υπηρεσιών ή τη συγκρότηση ειδικών μονάδων και μεταβατικών αποσπασμάτων προς αντιμετώπιση ιδιαίτερων μορφών εγκληματικότητας και αναζήτηση διωκομένων ή εξαφανισθέντων προσώπων. Ακόμη δύναται να διατίθενται για εκτέλεση υπηρεσίας φρούρησης και μεταγωγής κρατουμένων και φρούρησης αστυνομικών υπηρεσιών και κρατητηρίων αυτών, καθώς και για τη συγκρότηση των Ομάδων Προστασίας Πανεπιστημιακών Ιδρυμάτων (Ο.Π.Π.Ι.). Κατά την άσκηση των ανωτέρω αρμοδιοτήτων έχουν τις ίδιες εξουσίες, καθήκοντα και υποχρεώσεις με το αστυνομικό προσωπικό, πλην αυτών που αναφέρονται στην άσκηση των προανακριτικών καθηκόντων. Στους ειδικούς φρουρούς που στελεχώνουν τις Ομάδες Προστασίας Πανεπιστημιακών Ιδρυμάτων (Ο.Π.Π.Ι.), επιτρέπεται η άσκηση προανακριτικών καθηκόντων για το διάστημα που υπηρετούν σε αυτές και για υποθέσεις των οποίων επιλαμβάνονται κατά την άσκηση των καθηκόντων τους».
Άρθρο 20
Εξουσιοδοτική διάταξη
Με διάταγμα, το οποίο εκδίδεται με πρόταση των Υπουργών Παιδείας και Θρησκευμάτων και Προστασίας του Πολίτη, καθορίζονται ζητήματα που σχετίζονται με τις Ο.Π.Π.Ι. σύμφωνα με την παρ. 6 του άρθρου 18.
ΚΕΦΑΛΑΙΟ Γ΄
ΠΕΙΘΑΡΧΙΚΟ ΔΙΚΑΙΟ ΦΟΙΤΗΤΩΝ
Άρθρο 21
Πεδίο εφαρμογής και ορισμοί
1. Οι διατάξεις του παρόντος κεφαλαίου εφαρμόζονται στους φοιτητές του πρώτου, δεύτερου και τρίτου κύκλου σπουδών. 
2. Για την εφαρμογή του παρόντος νοούνται ως:
α) «Ίδρυμα», το Α.Ε.Ι., οι επιμέρους οργανικές μονάδες του, τα νομικά πρόσωπα και οι ειδικές δομές που συνδέονται θεσμικά ή συνεργάζονται με αυτό, σύμφωνα με τις ειδικότερες ρυθμίσεις του οργανισμού του ιδρύματος και του εσωτερικού κανονισμού. 
β) «Προπτυχιακοί φοιτητές», «μεταπτυχιακοί φοιτητές» και «υποψήφιοι διδάκτορες», οι φοιτητές του πρώτου, δεύτερου και τρίτου κύκλου σπουδών, αντίστοιχα. Όπου στο παρόν Κεφάλαιο χρησιμοποιείται ο όρος «φοιτητής», χωρίς περαιτέρω διακρίσεις, νοούνται οι φοιτητές και των τριών κύκλων σπουδών. 
γ) «Μέλη της πανεπιστημιακής κοινότητας», τα μέλη του Διδακτικού Ερευνητικού Προσωπικού (Δ.Ε.Π.), του Ειδικού Εκπαιδευτικού Προσωπικού (Ε.Ε.Π.), του Εργαστηριακού Διδακτικού Προσωπικού (Ε.ΔΙ.Π.) και του Ειδικού Τεχνικού Εργαστηριακού Προσωπικού (Ε.Τ.Ε.Π.), καθώς και το διοικητικό και εν γένει προσωπικό του Α.Ε.Ι., οι επιστημονικοί συνεργάτες, το λοιπό βοηθητικό και έκτακτο διδακτικό-εκπαιδευτικό προσωπικό, οι επισκέπτες καθηγητές, οι μεταδιδακτορικοί ερευνητές και επισκέπτες, οι καθηγητές αλλοδαπής με παράλληλη απασχόληση, οι ομότιμοι και επίτιμοι καθηγητές, οι ερευνητές ή άλλα μέλη που δραστηριοποιούνται ή συνδέονται ακαδημαϊκά, ερευνητικά ή εκπαιδευτικά με το ίδρυμα και το προσωπικό των νομικών προσώπων που αυτό εποπτεύει. Περιλαμβάνεται στα ανωτέρω και το προσωπικό που έχει με οποιονδήποτε τρόπο διατεθεί ή υπηρετεί ή εργάζεται στο ίδρυμα και στα νομικά πρόσωπα αυτού, ανεξάρτητα από τη νομική φύση της σχέσης που το συνδέει με αυτό.
Άρθρο 22
Βασικές αρχές
1. Αρχές και κανόνες του ποινικού δικαίου και της ποινικής δικονομίας εφαρμόζονται αναλόγως και στο πειθαρχικό δίκαιο των φοιτητών, εφόσον δεν αντίκεινται στις ρυθμίσεις του παρόντος και συνάδουν με τη φύση και τον σκοπό της πειθαρχικής διαδικασίας.
 2. Εφαρμόζονται ιδίως οι αρχές και οι κανόνες που αφορούν:
α) στους λόγους αποκλεισμού της υπαιτιότητας και της ικανότητας προς καταλογισμό,
β) στις ελαφρυντικές ή επιβαρυντικές περιστάσεις για την επιμέτρηση της πειθαρχικής ποινής,
γ) στην έμπρακτη μετάνοια,
δ) στο δικαίωμα σιγής του πειθαρχικώς διωκομένου,
ε) στην πραγματική και νομική πλάνη,
στ) στο τεκμήριο αθωότητας του πειθαρχικώς διωκομένου,
ζ) στην επιείκεια υπέρ του πειθαρχικώς διωκομένου.
Άρθρο 23
Πειθαρχικά παραπτώματα
1. Το πειθαρχικό παράπτωμα τελείται με εκ προθέσεως πράξη του φοιτητή η οποία μπορεί να του καταλογιστεί. Το πειθαρχικό παράπτωμα μπορεί να τελεστεί και από αμέλεια, εφόσον αυτό ορίζεται ειδικά. Το παράπτωμα μπορεί να τελεστεί και με παροχή συνδρομής σε τρίτο πρόσωπο ή διευκόλυνσή του για την τέλεση πειθαρχικού παραπτώματος.
2. Πειθαρχικά παραπτώματα για τους φοιτητές συνιστούν:
α) η παραβίαση του αδιάβλητου των εξετάσεων, 
β) η λογοκλοπή ή η αποσιώπηση της άμεσης ή έμμεσης συνεισφοράς άλλων προσώπων στο εκάστοτε αντικείμενο επιστημονικής ενασχόλησης ή έρευνας, 
γ) η καταστροφή περιουσίας του ιδρύματος, κινητής ή ακίνητης, που χρησιμοποιείται από το ίδρυμα ή μέλη της πανεπιστημιακής κοινότητας, 
δ) η παρεμπόδιση της εύρυθμης λειτουργίας του ιδρύματος, συμπεριλαμβανομένης τόσο της εκπαιδευτικής, ερευνητικής ή διοικητικής λειτουργίας του όσο και της λειτουργίας των μονομελών και συλλογικών οργάνων και των υπηρεσιών του, καθώς και της χρήσης των εγκαταστάσεων και του εξοπλισμού του, 
ε) η χρήση των στεγασμένων ή ανοικτών χώρων, των εγκαταστάσεων, των υποδομών και του εξοπλισμού του ιδρύματος χωρίς την άδεια των αρμόδιων οργάνων του, 
στ) η χρήση των στεγασμένων ή ανοικτών χώρων, των εγκαταστάσεων, των υποδομών και του εξοπλισμού του ιδρύματος για την εξυπηρέτηση σκοπών που δεν συνάδουν με την αποστολή του, καθώς και η διευκόλυνση τρίτων για την τέλεση της πράξης αυτής, 
ζ) η υπαίτια και με οποιονδήποτε τρόπο ρύπανση των στεγασμένων ή ανοικτών χώρων του ιδρύματος, συμπεριλαμβανόμενης και της ηχορύπανσης, 
η) η χρήση απαγορευμένων ουσιών, που εμπίπτουν στον ν. 4139/2013 (Α΄ 74), εντός του ιδρύματος και η οποιαδήποτε συμβολή στη διακίνηση αυτών, 
θ) η τέλεση οποιουδήποτε πλημμελήματος ή κακουργήματος εφόσον συνδέεται με τη φοιτητική ιδιότητα. 
Άρθρο 24
Πειθαρχικές ποινές
1. Οι πειθαρχικές ποινές που επιβάλλονται σε φοιτητή, αν διαπράξει πειθαρχικό παράπτωμα, είναι οι εξής: 
α) έγγραφη επίπληξη, 
β) απαγόρευση συμμετοχής σε εξετάσεις ενός ή περισσοτέρων μαθημάτων, για μία ή περισσότερες εξεταστικές περιόδους, 
γ) προσωρινή ή μόνιμη απαγόρευση χρήσης εξοπλισμού ή εγκαταστάσεων του ιδρύματος, 
δ) προσωρινή αναστολή της φοιτητικής ιδιότητας από έναν (1) έως είκοσι τέσσερις (24) μήνες και
ε) οριστική διαγραφή.
2. Η προσωρινή αναστολή της φοιτητικής ιδιότητας επιφέρει την αναστολή της ισχύος του δελτίου ειδικού εισιτηρίου και την αντίστοιχου χρόνου αποστέρηση των δικαιωμάτων που η ιδιότητα αυτή συνεπάγεται, όπως της συμμετοχής στις εξετάσεις, της λήψης διδακτικών συγγραμμάτων και της λήψης υποστηρικτικού χαρακτήρα χρηματικών ή άλλων παροχών από το ίδρυμα. Ποινή αναστολής της φοιτητικής ιδιότητας άνω των έξι (6) μηνών συνεπάγεται και τη στέρηση του δικαιώματος χρήσης των χώρων και υποδομών του ιδρύματος, καθώς και του δικαιώματος διαμονής στις φοιτητικές εστίες του Α.Ε.Ι. κατά το αντίστοιχο χρονικό διάστημα. 
3. Για τα πειθαρχικά παραπτώματα της παρ. 2 του άρθρου 23 μπορεί να επιβληθεί οποιαδήποτε από τις αναφερόμενες στην παρ. 1 του παρόντος ποινές με εξαίρεση την ποινή της οριστικής διαγραφής, η οποία μπορεί να επιβληθεί αποκλειστικά για τα πειθαρχικά παραπτώματα των περ. γ΄, δ΄, η΄ και θ΄ της παρ. 2 του άρθρου 23.
4. Η πειθαρχική ευθύνη λήγει με την απώλεια της φοιτητικής ιδιότητας. Η πειθαρχική διαδικασία παύει, εφόσον ο πειθαρχικά διωκόμενος απωλέσει καθ’ οιονδήποτε τρόπο τη φοιτητική ιδιότητα. 
Άρθρο 25
Πειθαρχικά όργανα
1. Πειθαρχικά όργανα είναι ο πρύτανης, ο αρμόδιος αντιπρύτανης, ο πρόεδρος του τμήματος, ο κοσμήτορας της σχολής σε περιπτώσεις μονοτμηματικών σχολών, οι αναπληρωτές τους και το Πειθαρχικό Συμβούλιο Φοιτητών.
2. Ο πρόεδρος του τμήματος και ο κοσμήτορας της σχολής σε περιπτώσεις μονοτμηματικών σχολών είναι αρμόδιοι και για την επιβολή των πειθαρχικών ποινών της έγγραφης επίπληξης και του αποκλεισμού από τη συμμετοχή στις εξετάσεις ενός (1) ή περισσότερων μαθημάτων σε μία (1) εξεταστική περίοδο. Οι ίδιες ποινές επιβάλλονται και από τον πρύτανη ή τον αρμόδιο ανά περίπτωση αντιπρύτανη ή τον νόμιμο αναπληρωτή του, αν λάβουν γνώση ή έχουν σοβαρές ενδείξεις για την τέλεση πειθαρχικού παραπτώματος και δεν έχει ασκηθεί πειθαρχική δίωξη από τον πρόεδρο του τμήματος ή τον κοσμήτορα της σχολής. Εφόσον η βαρύτητα του παραπτώματος δικαιολογεί την επιβολή βαρύτερης ποινής, τα όργανα των προηγούμενων εδαφίων παραπέμπουν την υπόθεση στο Πειθαρχικό Συμβούλιο Φοιτητών, το οποίο έχει την αρμοδιότητα για την επιβολή και κάθε άλλης πειθαρχικής ποινής. 
3. Το Πειθαρχικό Συμβούλιο Φοιτητών αποτελείται από: 
α) τον αρμόδιο για τα ακαδημαϊκά θέματα αντιπρύτανη, ως πρόεδρο, με αναπληρωτή του τον αρμόδιο για τα διοικητικά θέματα αντιπρύτανη,
β) το αρχαιότερο μέλος της κοσμητείας, με αναπληρωτή του το αμέσως νεότερο μέλος της,
γ) δύο μέλη Δ.Ε.Π. του τμήματος με τους αναπληρωτές τους, 
δ) έναν εκπρόσωπο των φοιτητών με τον αναπληρωτή του.
4. Το Πειθαρχικό Συμβούλιο Φοιτητών συγκροτείται με απόφαση του πρύτανη για θητεία δύο (2) ετών, με εξαίρεση τον εκπρόσωπο των φοιτητών και τον αναπληρωτή του, οι οποίοι ορίζονται για θητεία ενός (1) έτους. Ο εκπρόσωπος των φοιτητών και ο αναπληρωτής του αναδεικνύονται με μυστική ψηφοφορία με ηλεκτρονικά μέσα από το σύνολο των φοιτητών του ιδρύματος, με ανάλογη εφαρμογή της διαδικασίας ανάδειξης εκπροσώπου των φοιτητών στη σύγκλητο. Αν δεν αναδειχθεί ή απουσιάζει ο εκπρόσωπος των φοιτητών, το πειθαρχικό συμβούλιο συγκροτείται, λειτουργεί, συνεδριάζει και λαμβάνει νομίμως αποφάσεις χωρίς τη συμμετοχή του. Χρέη γραμματέα εκτελεί μόνιμος διοικητικός υπάλληλος του ιδρύματος, ο οποίος ορίζεται με την πράξη συγκρότησης. 
5. Η δίωξη και τιμωρία των πειθαρχικών παραπτωμάτων αποτελεί καθήκον των πειθαρχικών οργάνων.
Άρθρο 26
Πειθαρχική δίωξη και διαδικασία
1. Η πειθαρχική δίωξη εις βάρος φοιτητή ασκείται από τον πρόεδρο του οικείου τμήματος ή από τον κοσμήτορα της σχολής σε περιπτώσεις μονοτμηματικών σχολών. Δύναται να ασκηθεί και από τον πρύτανη ή τον αρμόδιο αντιπρύτανη ή τον νόμιμο αναπληρωτή του, αν λάβουν γνώση ή έχουν σοβαρές ενδείξεις για την τέλεση πειθαρχικού παραπτώματος και δεν έχει ασκηθεί πειθαρχική δίωξη από τον πρόεδρο του τμήματος ή τον κοσμήτορα της σχολής. 
2. Η πειθαρχική δίωξη φοιτητή αρχίζει είτε με την έγγραφη κλήση σε προηγούμενη ακρόαση (απολογία) του πειθαρχικώς διωκόμενου ενώπιον του αρμόδιου μονομελούς πειθαρχικού οργάνου είτε με την παραπομπή του στο πειθαρχικό συμβούλιο, το οποίο τον καλεί σε απολογία υποχρεωτικώς μετά την ολοκλήρωση της πειθαρχικής ανάκρισης, σύμφωνα με τα οριζόμενα στο άρθρο 27. Η κλήση σε απολογία γίνεται εγγράφως. Στο έγγραφο κλήσης και στο παραπεμπτήριο έγγραφο, το οποίο κοινοποιείται στον πειθαρχικώς διωκόμενο, περιγράφονται με σαφή και ορισμένο τρόπο τα πραγματικά περιστατικά που συνιστούν το πειθαρχικό παράπτωμα και παρατίθενται οι διατάξεις που το τυποποιούν, καθώς και οι προβλεπόμενες γι’ αυτό ποινές. Στα ίδια έγγραφα γίνεται αναφορά και στο σχετικό αποδεικτικό υλικό, στο οποίο ο πειθαρχικώς διωκόμενος έχει πρόσβαση είτε με επισκόπησή του είτε με χορήγηση αντιγράφων. Η τασσόμενη προθεσμία για απολογία είναι εύλογη και, πάντως, δεν μπορεί να είναι μικρότερη των δεκαπέντε (15) ημερών.
3. Μετά το πέρας της ανάκρισης του άρθρου 27 και πριν από την έκδοση απόφασης, το Πειθαρχικό Συμβούλιο των Φοιτητών καλεί εκ νέου τον φοιτητή σε ακρόαση, παρέχοντάς του εύλογο χρόνο, ο οποίος δεν μπορεί να είναι μικρότερος των πέντε (5) ημερών, για την προετοιμασία της υπεράσπισής του. Ο φοιτητής έχει δικαίωμα να παρίσταται με συνήγορο και να προτείνει μάρτυρες υπεράσπισης. Αν ο φοιτητής δεν κατανοεί την ελληνική γλώσσα, λαμβάνεται μέριμνα για τη μετάφραση των σημαντικότερων εγγράφων της διαδικασίας σε γλώσσα που κατανοεί και για την παροχή σε αυτόν διερμηνέα. 
4. Δεύτερη πειθαρχική δίωξη για το ίδιο παράπτωμα είναι απαράδεκτη λόγω δεδικασμένου ή εκκρεμοδικίας. 
Άρθρο 27
Πειθαρχική ανάκριση και ανακριτικές πράξεις
1. Το Πειθαρχικό Συμβούλιο Φοιτητών διεξάγει υποχρεωτικά πειθαρχική ανάκριση. Κατ` εξαίρεση δεν είναι υποχρεωτική η ανάκριση όταν:
 α) τα πραγματικά περιστατικά που συνιστούν την αντικειμενική υπόσταση του πειθαρχικού παραπτώματος προκύπτουν από τον φάκελο κατά τρόπο αναμφισβήτητο,
 β) ο φοιτητής ομολογεί με την απολογία του κατά τρόπο μη επιδεχόμενο αμφισβήτησης ότι διέπραξε το πειθαρχικό παράπτωμα,
 γ) έχει προηγηθεί ανάκριση ή προανάκριση σύμφωνα με τον Κώδικα Ποινικής Δικονομίας για ποινικό αδίκημα που αποτελεί και πειθαρχικό παράπτωμα,
δ) έχει διενεργηθεί, πριν την έκδοση του παραπεμπτηρίου εγγράφου, ένορκη διοικητική εξέταση (Ε.Δ.Ε.) ή άλλη ένορκη εξέταση κατά την οποία διαπιστώθηκε διάπραξη πειθαρχικού παραπτώματος από συγκεκριμένο φοιτητή. Το ίδιο ισχύει όταν η διάπραξη πειθαρχικού παραπτώματος προκύπτει από έκθεση δικαστικού οργάνου ή άλλου ελεγκτικού οργάνου της 
διοίκησης.
2. Το Πειθαρχικό Συμβούλιο Φοιτητών ζητά από τον κοσμήτορα της σχολής ή τον πρόεδρο του τμήματος, να ορίσει μέλος Δ.Ε.Π. για τη διεξαγωγή της πειθαρχικής ανάκρισης, η οποία περατώνεται εντός μηνός από την κοινοποίηση της απόφασης του Πειθαρχικού Συμβουλίου Φοιτητών περί διεξαγωγής πειθαρχικής ανάκρισης. Εκείνος που διενεργεί την πειθαρχική ανάκριση μπορεί να ζητήσει, με αιτιολογημένη αίτησή του, παράταση της προθεσμίας αυτής. Η παράταση αυτή δεν υπερβαίνει τον ένα (1) μήνα. Η πειθαρχική ανάκριση μπορεί να επεκταθεί στην έρευνα και άλλων παραπτωμάτων του ίδιου φοιτητή, εφόσον προκύπτουν επαρκή στοιχεία. Καθήκοντα γραμματέα εκτελεί υπάλληλος ο οποίος ορίζεται από εκείνον που διενεργεί την ανάκριση.
3. Ανακριτικές πράξεις είναι:
α) η αυτοψία,
β) η εξέταση μαρτύρων,
γ) η πραγματογνωμοσύνη,
δ) η ανωμοτί εξέταση του διωκομένου.
4. Για την ανακριτική πράξη συντάσσεται έκθεση που υπογράφεται από όσους συνέπραξαν. Αν κάποιος από τους μάρτυρες είναι αναλφάβητος ή αρνείται να υπογράψει ή βρίσκεται σε φυσική αδυναμία να υπογράψει, γίνεται σχετική μνεία στην έκθεση.
Άρθρο 28
Ένορκη Διοικητική Εξέταση
Σε περίπτωση που υφίστανται σοβαρές υπόνοιες ή σαφείς ενδείξεις για τη διάπραξη πειθαρχικού παραπτώματος, χωρίς όμως να είναι γνωστά τα πρόσωπα που ευθύνονται, ο πρόεδρος του τμήματος ή ο κοσμήτορας σε περίπτωση μονοτμηματικών σχολών, παραγγέλλει Ένορκη Διοικητική Εξέταση (Ε.Δ.Ε.), ορίζοντας ταυτόχρονα το μέλος Δ.Ε.Π. που θα τη διεξαγάγει. Η Ε.Δ.Ε. αποσκοπεί στη συλλογή στοιχείων για τη διαπίστωση της τέλεσης πειθαρχικού παραπτώματος και τον προσδιορισμό των προσώπων που ευθύνονται, καθώς και στη διερεύνηση των συνθηκών κάτω από τις οποίες αυτό έχει τελεστεί. Για τον σκοπό αυτό, ο διενεργών αυτή μπορεί να αποφασίζει, πέραν της εξέτασης μαρτύρων, τη διενέργεια αυτοψίας και πραγματογνωμοσύνης. Η Ε.Δ.Ε. δεν συνιστά έναρξη πειθαρχικής δίωξης και ολοκληρώνεται εντός μηνός από την παραγγελία της με την υποβολή αιτιολογημένης έκθεσης του διενεργήσαντος. Η έκθεση υποβάλλεται, με όλα τα στοιχεία που συγκεντρώθηκαν, στον διατάξαντα τη διενέργεια της Ε.Δ.Ε..
Άρθρο 29
Αποφάσεις πειθαρχικών οργάνων 
και τρόπος λήψης τους
1. Το πειθαρχικό όργανο δεσμεύεται από την κρίση που περιέχεται σε αμετάκλητη απόφαση ποινικού δικαστηρίου ή σε αμετάκλητο απαλλακτικό βούλευμα, μόνο ως προς την ύπαρξη ή την ανυπαρξία πραγματικών περιστατικών που στοιχειοθετούν την αντικειμενική υπόσταση πειθαρχικού παραπτώματος. Σε κάθε άλλη περίπτωση η αμετάκλητη απόφαση του ποινικού δικαστηρίου συνεκτιμάται στην πειθαρχική διαδικασία. 
2. Κατά την επιλογή και επιμέτρηση της ποινής συνεκτιμώνται ιδίως: α) η βαρύτητα της πράξης, β) η μορφή και ο βαθμός της υπαιτιότητας, γ) οι συνθήκες τέλεσης, δ) η δράση βάσει οργανωμένου σχεδίου, ε) αν ο πειθαρχικά διωκόμενος διαδραμάτισε ρόλο ιθύνοντα ή συμμετόχου σε πράξη που τελέστηκε από περισσότερους 
του ενός. 
3. Στην απόφαση αναφέρονται ρητά οι λόγοι και τα πραγματικά περιστατικά, που στοιχειοθετούν το πειθαρχικό αδίκημα και δικαιολογούν την κρίση του οργάνου για την επιμέτρηση της ποινής που επέβαλε. 
4. Το Πειθαρχικό Συμβούλιο Φοιτητών λαμβάνει αποφάσεις κατά πλειοψηφία. Στην περίπτωση πειθαρχικής απόφασης περί ενοχής του διωκομένου που έχει ληφθεί κατά πλειοψηφία, όλα τα μέλη του ψηφίζουν για την ποινή που επιβάλλεται. Λευκή ψήφος ή αποχή από την ψηφοφορία δεν επιτρέπεται. Η ισοψηφία λειτουργεί υπέρ του διωκομένου. 
Άρθρο 30
Παραγραφή πειθαρχικών παραπτωμάτων 
και ποινών
1. Με την επιφύλαξη της παρ. 4 του άρθρου 24, τα πειθαρχικά παραπτώματα παραγράφονται μετά την παρέλευση πέντε (5) ετών από τον χρόνο τέλεσής τους, εκτός αν αποτελούν και ποινικά αδικήματα, οπότε δεν παραγράφονται πριν τη συμπλήρωση του χρόνου της παραγραφής που ισχύει για τα τελευταία, καθώς και όσο υπάρχει εκκρεμής διαδικασία ενώπιον των ποινικών δικαστηρίων. Η κλήση σε προηγούμενη ακρόαση της παρ. 2 του άρθρου 26 ή η παραπομπή στο πειθαρχικό συμβούλιο διακόπτουν την παραγραφή. Σε περίπτωση διακοπής, η παραγραφή δεν μπορεί να υπερβεί συνολικά τα επτά (7) έτη έως την έκδοση της πειθαρχικής απόφασης.
2. Η πειθαρχική δίωξη δεν αναστέλλεται λόγω εκκρεμούς ποινικής διαδικασίας, εκτός αν το πειθαρχικό συμβούλιο αποφασίσει διαφορετικά. Για όσο χρονικό διάστημα αναστέλλεται η πειθαρχική δίωξη σύμφωνα με το πρώτο εδάφιο, αναστέλλεται και η παραγραφή του παραπτώματος.
3. Οι πειθαρχικές ποινές που επιβάλλονται σύμφωνα 
με τον παρόντα νόμο δεν εκτελούνται μετά την παρέλευση τριών ετών από τον χρόνο της αμετάκλητης επιβολής τους.
Άρθρο 31
Δικαστική προστασία
Κατά της απόφασης με την οποία επιβάλλεται οποιαδήποτε πειθαρχική ποινή της παρ. 1 του άρθρου 24 πλην της περ. α΄, ο φοιτητής μπορεί να ασκήσει αίτηση ακύρωσης στο διοικητικό εφετείο του τόπου όπου εδρεύει το Α.Ε.Ι..
Άρθρο 32
Εξουσιοδοτικές διατάξεις 
1. Με απόφαση του πρύτανη συγκροτείται το Πειθαρχικό Συμβούλιο Φοιτητών σύμφωνα με την παρ. 4 του άρθρου 25.
2. Με τον εσωτερικό κανονισμό του Α.Ε.Ι. είναι δυνατή η πρόβλεψη και άλλων, πέραν των αναφερομένων στο άρθρο 23, πειθαρχικών παραπτωμάτων, καθώς και η περαιτέρω ρύθμιση της πειθαρχικής ανάκρισης και διαδικασίας. Με τον εσωτερικό κανονισμό του Α.Ε.Ι. είναι δυνατή και η αντιστοίχιση των πειθαρχικών παραπτωμάτων προς τις επιβαλλόμενες πειθαρχικές ποινές, με εξαίρεση τα παραπτώματα για τα οποία μπορεί να επιβληθεί η ποινή της οριστικής διαγραφής, σύμφωνα με την παρ. 3 του άρθρου 24.
ΜΕΡΟΣ Γ΄
ΠΟΙΝΙΚΕΣ ΔΙΑΤΑΞΕΙΣ
Άρθρο 33
Διατάραξη της λειτουργίας υπηρεσίας - 
Τροποποίηση του άρθρου 168 
του Ποινικού Κώδικα
Οι παρ. 1 και 2 του άρθρου 168 του Ποινικού Κώδικα (ν. 4619/2019, Α΄ 95) αντικαθίστανται ως εξής:
«1. Όποιος εισέρχεται παράνομα σε χώρο δημόσιας υπηρεσίας ή υπηρεσίας οργανισμού τοπικής αυτοδιοίκησης ή νομικού προσώπου δημοσίου δικαίου ή επιχείρησης κοινής ωφέλειας ή παραμένει στους χώρους αυτούς παρά τη ρητή εναντίωση της υπηρεσίας που τους χρησιμοποιεί, τιμωρείται με φυλάκιση έως τρία (3) έτη ή χρηματική ποινή. 
2. Όποιος, με οποιονδήποτε τρόπο, προκαλεί διακοπή ή σοβαρή διατάραξη της ομαλής λειτουργίας δημόσιας υπηρεσίας ή υπηρεσίας οργανισμού τοπικής αυτοδιοίκησης ή νομικού προσώπου δημοσίου δικαίου ή επιχείρησης κοινής ωφέλειας τιμωρείται με φυλάκιση και χρηματική ποινή. Με την ίδια ποινή τιμωρείται και όποιος, χωρίς να διαταράξει την κοινή ειρήνη, εμποδίζει αυθαίρετα ή διαταράσσει σοβαρά τη λειτουργία συλλογικού ή μονοπρόσωπου οργάνου των φορέων του προηγούμενου εδαφίου».
ΜΕΡΟΣ Δ΄
ΛΟΙΠΕΣ ΔΙΑΤΑΞΕΙΣ
Κεφάλαιο α΄
Άρθρο 34
Ρυθμίσεις θεμάτων διάρκειας φοίτησης
1. Η ανώτατη διάρκεια φοίτησης σε ένα πρόγραμμα σπουδών πρώτου κύκλου με ελάχιστη διάρκεια οκτώ (8) ακαδημαϊκών εξαμήνων για την απονομή του τίτλου σπουδών, είναι ο χρόνος αυτός, προσαυξημένος κατά τέσσερα (4) ακαδημαϊκά εξάμηνα. Σε πρόγραμμα σπουδών των οποίων ο ελάχιστος χρόνος υπερβαίνει τα οκτώ ακαδημαϊκά εξάμηνα, η ανώτατη διάρκεια φοίτησης είναι ο ελάχιστος χρόνος σπουδών, προσαυξημένος κατά έξι (6) ακαδημαϊκά εξάμηνα. Μετά τη συμπλήρωση της ανώτατης διάρκειας φοίτησης, με την επιφύλαξη των ρυθμίσεων των επόμενων παραγράφων, η κοσμητεία της σχολής εκδίδει πράξη διαγραφής.
2. Με τον εσωτερικό κανονισμό του Α.Ε.Ι. καθορίζονται διαδικαστικές λεπτομέρειες και τα δικαιολογητικά για την κατ’ εξαίρεση υπέρβαση της ανώτατης χρονικής διάρκειας φοίτησης της παρ. 1 για σοβαρούς λόγους υγείας που ανάγονται στο πρόσωπο του φοιτητή ή στο πρόσωπο συγγενούς πρώτου βαθμού εξ αίματος ή συζύγου ή προσώπου με το οποίο ο φοιτητής έχει συνάψει σύμφωνο συμβίωσης. 
3. Οι φοιτητές που αποδεδειγμένα εργάζονται τουλάχιστον είκοσι (20) ώρες την εβδομάδα, οι φοιτητές με αναπηρία, καθώς και οι αθλητές που κατά τη διάρκεια των σπουδών τους ανήκουν σε αθλητικά σωματεία εγγεγραμμένα στο μητρώο της Γενικής Γραμματείας Αθλητισμού και α) για όσα έτη καταλαμβάνουν διάκριση 1ης έως και 8ης θέσης σε πανελλήνια πρωταθλήματα ατομικών αθλημάτων με συμμετοχή τουλάχιστον δώδεκα (12) αθλητών και οκτώ (8) σωματείων ή αγωνίζονται σε ομάδες των δυο ανώτερων κατηγοριών σε ομαδικά αθλήματα ή συμμετέχουν ως μέλη εθνικών ομάδων σε πανευρωπαϊκά πρωταθλήματα, παγκόσμια πρωταθλήματα ή άλλες διεθνείς διοργανώσεις υπό την Ελληνική Ολυμπιακή Επιτροπή ή β) συμμετέχουν έστω άπαξ, κατά τη διάρκεια της φοίτησής τους στο πρόγραμμα σπουδών για το οποίο αιτούνται την υπαγωγή τους σε καθεστώς μερικής φοίτησης, σε ολυμπιακούς, παραολυμπιακούς αγώνες και ολυμπιακούς αγώνες κωφών, δύνανται να εγγράφονται ως φοιτητές μερικής φοίτησης, ύστερα από αίτησή τους που εγκρίνεται από την κοσμητεία της σχολής. Για τους φοιτητές που φοιτούν υπό καθεστώς μερικής φοίτησης, κάθε εξάμηνο προσμετράται ως μισό ακαδημαϊκό εξάμηνο και δεν μπορούν να δηλώνουν προς παρακολούθηση και να εξετάζονται σε αριθμό μεγαλύτερο από το ήμισυ των μαθημάτων του εξαμήνου που προβλέπει το πρόγραμμα σπουδών, εφαρμοζόμενης και στην περίπτωση αυτή της ανώτατης διάρκειας φοίτησης της παρ. 1. Ο εσωτερικός κανονισμός του Α.Ε.Ι. δύναται να ορίζει περαιτέρω προϋποθέσεις και λεπτομέρειες για την εφαρμογή των προηγούμενων εδαφίων.
4. Οι φοιτητές δύνανται, ύστερα από αίτησή τους προς την κοσμητεία της σχολής τους, να διακόψουν τη φοίτησή τους για χρονική περίοδο που δεν υπερβαίνει τα δύο (2) έτη. Η φοιτητική ιδιότητα αναστέλλεται κατά τον χρόνο διακοπής της φοίτησης. Με τον εσωτερικό κανονισμό του Α.Ε.Ι. καθορίζονται η διαδικασία διαπίστωσης της διακοπής της φοίτησης και τα δικαιολογητικά που συνοδεύουν την αίτηση. 
5. Η μη εφαρμογή του παρόντος από Α.Ε.Ι. λαμβάνεται υπόψη για την έκδοση της απόφασης κατανομής της τακτικής δημόσιας επιχορήγησης της περ. ε΄ της παρ. 2 του άρθρου 16 του ν. 4653/2020 (Α΄ 12) σε αυτό. 
Άρθρο 35
Αξιολόγηση μαθητών από Ξένα Σχολεία
 του εξωτερικού – Τροποποίηση 
του άρθρου 114 του ν. 4610/2019
Οι παρ. 2, 3 και 4 του άρθρου 114 του ν. 4610/2019 
(Α΄ 70) καταργούνται, προστίθεται νέα παρ. 8 και το άρθρο 114 διαμορφώνεται ως εξής: 
«Άρθρο 114
Μαθητές από Ξένα Σχολεία του εξωτερικού
1. Μαθητές του ξένου σχολείου που λειτουργεί στο εξωτερικό και είναι αντίστοιχο των σχολείων δευτεροβάθμιας εκπαίδευσης που λειτουργούν στην Ελλάδα, κάτοχοι ενδεικτικού ή αποδεικτικού σπουδών ή άλλου σχετικού αποδεικτικού στοιχείου της μαθητικής κατάστασής τους, εγγράφονται χωρίς κατατακτήρια εξέταση οποτεδήποτε κατά τη διάρκεια του διδακτικού έτους σε αντίστοιχη τάξη των δημόσιων ή ιδιωτικών σχολείων δευτεροβάθμιας εκπαίδευσης της Ελλάδας, η οποία καθορίζεται από τον διευθυντή της οικείας διεύθυνσης δευτεροβάθμιας εκπαίδευσης.
2. (Καταργείται)
3. (Καταργείται)
4. (Καταργείται)
5. Η παρ. 5 καταργήθηκε με την περ. ζ΄ του άρθρου 63 του ν. 4653/2020 (Α΄12).
6. Για τους μαθητές της παρ. 1 η προφορική εξέταση που προβλέπεται για μαθήματα της Ομάδας Α΄ διενεργείται από τριμελή επιτροπή, η οποία συγκροτείται με απόφαση του διευθυντή του σχολείου. Στην επιτροπή συμμετέχουν ο διευθυντής ή ο υποδιευθυντής ως πρόεδρος και δύο (2) καθηγητές της ίδιας ειδικότητας ή που έχουν σε ανάθεση το αντίστοιχο μάθημα. Ο μέσος όρος των βαθμών των δύο (2) καθηγητών αποτελεί τον γραπτό βαθμό του μαθητή στο εξεταζόμενο 
μάθημα.
7. Στους αποφοίτους του παρόντος χορηγείται απολυτήριο Γενικού Λυκείου, στο οποίο αναγράφεται ότι αυτό χορηγήθηκε σύμφωνα με το παρόν και την απόφαση του Υπουργού Παιδείας και Θρησκευμάτων που προβλέπεται στην παρ. 8.
8. Τα μαθήματα στα οποία εξετάζονται, ο τρόπος αξιολόγησης, ο τρόπος και το είδος της εξέτασης, ο τρόπος βαθμολόγησης και οι όροι και οι προϋποθέσεις προαγωγής και απόλυσης των μαθητών της παρ. 1, καθώς και άλλο σχετικό θέμα, καθορίζονται με απόφαση του Υπουργού Παιδείας και Θρησκευμάτων, η οποία εκδίδεται ύστερα από εισήγηση του Ινστιτούτου Εκπαιδευτικής Πολιτικής».
Άρθρο 36
Παροχή εξουσιοδότησης στον Υπουργό 
Παιδείας και Θρησκευμάτων για ρύθμιση 
επιμέρους θεμάτων εκπαίδευσης λόγω
του κορωνοϊού COVID-19
Με απόφαση του Υπουργού Παιδείας και Θρησκευμάτων λαμβάνεται για το σχολικό έτος 2020-2021 κατά παρέκκλιση κάθε άλλης σχετικής διάταξης, κάθε αναγκαίο μέτρο αναφορικά με την εκπαιδευτική διαδικασία, ώστε να διασφαλίζονται η φοίτηση, η κάλυψη της διδακτέας ύλης και η αναπλήρωση διδακτικών ωρών, στην πρωτοβάθμια και δευτεροβάθμια εκπαίδευση, όπως μέσω της τροποποίησης και ρύθμισης: α) των αργιών, διακοπών και εορταστικών εκδηλώσεων, β) των απουσιών και του χαρακτηρισμού της φοίτησης, γ) της ημερομηνίας έναρξης και λήξης των εγγραφών προνηπίων, νηπίων και μαθητών Α΄ τάξης δημοτικών σχολείων, καθώς και των διαδικασιών και προθεσμιών για την ολοκλήρωσή τους, δ) κάθε συναφούς με τα ανωτέρω θέματος που αφορά στους κατ’ ιδίαν και τους κατ’ οίκον διδαχθέντες μαθητές, ε) της φοίτησης, της αξιολόγησης, της προαγωγής και της απόλυσης μαθητών, στ) της εισαγωγής των υποψηφίων των πανελλαδικών εξετάσεων στην τριτοβάθμια εκπαίδευση και ζ) κάθε άλλου συναφούς ή ειδικότερου με τα 
ανωτέρω θέματος.
Άρθρο 37
Απαλλαγή μαθητών από τη συμμετοχή 
σε μαθήματα
Με απόφαση του Υπουργού Παιδείας και Θρησκευμάτων καθορίζονται η διαδικασία και οι προϋποθέσεις απαλλαγής μαθητών, οι οποίοι φοιτούν στην πρωτοβάθμια ή δευτεροβάθμια Εκπαίδευση, από τη συμμετοχή στα μαθήματα της Φυσικής Αγωγής, της Μουσικής και των Θρησκευτικών, και ρυθμίζεται κάθε άλλο συναφές ειδικότερο θέμα, όπως ιδίως οι λόγοι που δικαιολογούν τη χορήγηση και τη διάρκεια της απαλλαγής, ο τύπος, το περιεχόμενο, η προθεσμία υποβολής της αίτησης απαλλαγής καθώς και τα απαραίτητα δικαιολογητικά έγγραφα, το όργανο της σχολικής μονάδας στο οποίο υποβάλλονται η αίτηση και τα δικαιολογητικά, καθώς και η διάρκεια και ο τρόπος τήρησης, φύλαξης και επεξεργασίας αυτών, η διαδικασία και τα όργανα αξιολόγησης της αίτησης, οι σχετικές εγγραφές που γίνονται σε υπηρεσιακά βιβλία της σχολικής μονάδας και ο τρόπος και το είδος της απασχόλησης των μαθητών κατά τη διάρκεια της διδασκαλίας του μαθήματος από την υποχρέωση παρακολούθησης του οποίου έχουν 
απαλλαγεί. 
Άρθρο 38
Εξουσιοδοτικές διατάξεις
1. Με τον εσωτερικό κανονισμό του Α.Ε.Ι:
α) Καθορίζονται:
αα) Οι διαδικαστικές λεπτομέρειες και τα δικαιολογητικά για την κατ’ εξαίρεση υπέρβαση της ανώτατης χρονικής διάρκειας φοίτησης της παρ. 1 του άρθρου 34, σύμφωνα με την παρ. 2 του ίδιου άρθρου,
αβ) η διαδικασία διαπίστωσης της διακοπής της φοίτησης και τα δικαιολογητικά που συνοδεύουν την αίτηση, σύμφωνα με την παρ. 4 του άρθρου 34.
β) Δύνανται να ορίζονται περαιτέρω προϋποθέσεις και λεπτομέρειες για την εφαρμογή του πρώτου εδαφίου της παρ. 3 του άρθρου 34, σύμφωνα με τα εδάφια πρώτο και δεύτερο της ίδιας παραγράφου.
2. Με απόφαση του Υπουργού Παιδείας και Θρησκευμάτων λαμβάνεται για το σχολικό έτος 2020-2021 κάθε αναγκαίο μέτρο αναφορικά με την εκπαιδευτική διαδικασία σύμφωνα με το άρθρο 36. 
3. Με απόφαση του Υπουργού Παιδείας και Θρησκευμάτων, η οποία εκδίδεται ύστερα από εισήγηση του Ινστιτούτου Εκπαιδευτικής Πολιτικής καθορίζεται η διαδικασία απαλλαγής μαθητών, οι οποίοι φοιτούν στην πρωτοβάθμια ή δευτεροβάθμια Εκπαίδευση, από τη συμμετοχή στα μαθήματα της φυσικής αγωγής, της μουσικής και των θρησκευτικών, και ρυθμίζεται κάθε άλλο συναφές θέμα, σύμφωνα με το άρθρο 37. 
ΚΕΦΑΛΑΙΟ Β΄ 
Άρθρο 39
Ρυθμίσεις για την απαλλαγή μισθωμάτων 
επιχειρήσεων εντός χώρων Α.Ε.Ι.
Φυσικά ή νομικά πρόσωπα, τα οποία έως την έναρξη ισχύος του παρόντος, έχουν συνάψει με την ιδιότητα του μισθωτή, σύμβαση μίσθωσης ακινήτου είτε με Α.Ε.Ι. είτε με τις εταιρείες αξιοποίησης και διαχείρισης της περιουσίας των Α.Ε.Ι., με σκοπό την εγκατάσταση και εκμετάλλευση κυλικείων, αναψυκτηρίων και λοιπών επιχειρήσεων εντός των χώρων των Α.Ε.Ι., απαλλάσσονται, κατά παρέκκλιση κάθε άλλης γενικής ή ειδικής διάταξης, από την υποχρέωση καταβολής μισθώματος από την 1η.1.2021 έως την 30ή.6.2021, με την προϋπόθεση ότι εξακολουθεί να ισχύει η καταρχήν αναστολή της εκπαιδευτικής διαδικασίας με φυσική παρουσία εντός των Α.Ε.Ι., προκειμένου να προστατευτεί η δημόσια υγεία από τον κίνδυνο περαιτέρω διασποράς του κορωνοϊού COVID-19.
Άρθρο 40
Παράταση συμβάσεων μίσθωσης ακινήτων 
των Α.Ε.Ι.
Συμβάσεις μίσθωσης ακινήτων των Α.Ε.Ι. που έχουν συναφθεί και δεν έχουν λήξει έως την έναρξη ισχύος του παρόντος, μεταξύ είτε Α.Ε.Ι. είτε των εταιρειών αξιοποίησης και διαχείρισης της περιουσίας των Α.Ε.Ι. και φυσικών ή νομικών προσώπων, με σκοπό την εγκατάσταση και λειτουργία επιχειρήσεων εντός των χώρων των Α.Ε.Ι., δύνανται, λόγω των έκτακτων μέτρων προστασίας της δημόσιας υγείας από τον κίνδυνο περαιτέρω διασποράς του κορωνοϊού COVID-19, να παρατείνονται με τους ίδιους συμβατικούς όρους, μετά από σύμφωνη γνώμη των συμβαλλομένων μερών, για χρονικό διάστημα έως δύο (2) έτη μετά την ημερομηνία λήξης αυτών. Για την παράταση της σύμβασης απαιτείται απόφαση του διοικητικού συμβουλίου της εταιρείας αξιοποίησης και διαχείρισης της περιουσίας του Α.Ε.Ι., κατόπιν αιτήματος του μισθωτή, το οποίο υποβάλλεται εντός δύο (2) μηνών από την έναρξη ισχύος του παρόντος. 
Άρθρο 41
Ψηφιακές υπηρεσίες σχετικές με απολυτήρια 
και αποδεικτικά ή πιστοποιητικά σπουδών 
δευτεροβάθμιας εκπαίδευσης
1. Απολυτήριοι τίτλοι, αποδεικτικά απόλυσης, αποδεικτικά ή πιστοποιητικά σπουδών και έγγραφα που εκδίδονται κατά τη διάρκεια ή με την ολοκλήρωση των σπουδών σε κάθε τάξη των δημόσιων ή ιδιωτικών σχολικών μονάδων δευτεροβάθμιας εκπαίδευσης, δύναται να εκδίδονται μηχανογραφικά μέσω Πληροφοριακών Συστημάτων (Π.Σ.) ή να ψηφιοποιούνται και να αναρτώνται ή να αποτίθενται στα συστήματα αυτά. Τα ανωτέρω έγγραφα εκδίδονται και χορηγούνται και ως ηλεκτρονικά έγγραφα σύμφωνα με τα άρθρα 13 και 15 του 
ν. 4727/2020 (Α΄ 184). Με βάση τα στοιχεία που υπάρχουν στα ως άνω Π.Σ. εκδίδονται βεβαιώσεις, πιστοποιητικά ή αποσπάσματα του περιεχομένου των εγγράφων. Η ακρίβεια των στοιχείων των βεβαιώσεων, πιστοποιητικών ή αποσπασμάτων του προηγούμενου εδαφίου βεβαιώνεται και από φορέα του δημοσίου τομέα, κατά την έννοια της περ. 57 του άρθρου 2 του ν. 4727/2020, o οποίος είναι αρμόδιος για τη διαχείριση των ανωτέρω Π.Σ. και των δεδομένων αυτών. 
2. Κάθε φυσικό πρόσωπο αιτείται, σε ειδική ηλεκτρονική εφαρμογή, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π.), την έκδοση αντιγράφων των τίτλων, αποδεικτικών ή πιστοποιητικών σπουδών και εγγράφων της παρ. 1, καθώς και την έκδοση βεβαιώσεων, πιστοποιητικών ή αποσπασμάτων του περιεχομένου αυτών, από τα ανωτέρω Π.Σ., τα οποία βεβαιώνουν την κτήση των αντίστοιχων τίτλων, αποδεικτικών ή πιστοποιητικών σπουδών και εμπεριέχουν επιμέρους στοιχεία αυτών. Οι εν λόγω βεβαιώσεις, πιστοποιητικά ή αποσπάσματα φέρουν μοναδικό αναγνωριστικό αριθμό επαλήθευσης και την προηγμένη ή εγκεκριμένη ηλεκτρονική σφραγίδα του Υπουργείου Ψηφιακής Διακυβέρνησης. 
3. Το φυσικό πρόσωπο αιτείται τη διαβίβαση αντιγράφων των τίτλων, αποδεικτικών ή πιστοποιητικών σπουδών και εγγράφων της παρ. 1 ή επιμέρους στοιχείων τους, καθώς και των βεβαιώσεων, πιστοποιητικών ή αποσπασμάτων των προηγούμενων εδαφίων σε φορείς του δημοσίου τομέα και σε άλλα νομικά πρόσωπα της επιλογής του, εφόσον είναι εγγεγραμμένα στην ειδική ηλεκτρονική εφαρμογή. 
4. Το φυσικό πρόσωπο εισέρχεται στην ηλεκτρονική εφαρμογή της παρ. 2 κατόπιν αυθεντικοποίησής του με τη χρήση των κωδικών και διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης (taxisnet).
5. Για την έκδοση των εγγράφων των παρ. 1 και 2 ακολουθείται διαδικασία επεξεργασίας απαραίτητης: α) για την εκπλήρωση έννομης υποχρέωσης των υπευθύνων επεξεργασίας ως προς την κατά νόμο αρμοδιότητά τους και β) για την άσκηση δημόσιας εξουσίας που έχει ανατεθεί στους υπεύθυνους επεξεργασίας, σύμφωνα με τις περ. γ΄ και ε΄ της παρ. 1 του άρθρου 6 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (Κανονισμός (ΕΕ) 2016/679, ΕΕ L 119) και το άρθρο 5 του ν. 4624/2019 (Α΄ 137).
6. Για την επεξεργασία των δεδομένων προσωπικού χαρακτήρα που διενεργείται σύμφωνα με το παρόν, το Υπουργείο Παιδείας και Θρησκευμάτων και το Υπουργείο Ψηφιακής Διακυβέρνησης, ως υπεύθυνοι επεξεργασίας ενεργούν ανεξάρτητα. Ο φορέας του τελευταίου εδαφίου της παρ. 1 ενεργεί ως εκτελών την επεξεργασία κατά την έννοια του άρθρου 28 του Γ.Κ.Π.Δ.Σκοπός της ως άνω επεξεργασίας είναι η έκδοση των εγγράφων και η διαβίβαση των στοιχείων των παρ. 1 και 2. Αποδέκτης των δεδομένων προσωπικού χαρακτήρα που υπόκεινται σε επεξεργασία, κατά τα ανωτέρω, είναι κάθε τρίτο πρόσωπο που ορίζει το υποκείμενο ή ο φορέας της παρ. 7.
7. Οι φορείς του δημοσίου τομέα δύνανται να κάνουν χρήση της υπηρεσίας της παρ. 2 για αυτεπάγγελτο έλεγχο γνησιότητας απολυτήριων τίτλων ή αποδεικτικών ή πιστοποιητικών σπουδών, εφόσον το φυσικό πρόσωπο έχει ήδη διαβιβάσει στους ως άνω φορείς τους τίτλους, τα αποδεικτικά ή πιστοποιητικά σπουδών που το αφορούν. 
8. Με απόφαση του Υπουργού Παιδείας και Θρησκευμάτων ρυθμίζονται θέματα σχετικά με τους απολυτήριους τίτλους, τα αποδεικτικά απόλυσης, τα αποδεικτικά και τα πιστοποιητικά σπουδών και με έγγραφα που εκδίδονται κατά τη διάρκεια ή με την ολοκλήρωση των σπουδών σε κάθε τάξη των σχολικών μονάδων δευτεροβάθμιας εκπαίδευσης, τα οποία εκδίδονται, χορηγούνται, ψηφιοποιούνται, αναρτώνται ή αποτίθενται σύμφωνα με την παρ. 1, σχετικά με τον τύπο και το περιεχόμενο αυτών, τις υπογραφές που προβλέπεται να φέρουν τα Π.Σ., μέσω των οποίων γίνεται η έκδοση, χορήγηση, ψηφιοποίηση, ανάρτηση ή απόθεση και το αρμόδιο όργανο που βεβαιώνει την ακρίβεια των στοιχείων των βεβαιώσεων, πιστοποιητικών ή αποσπασμάτων των ανωτέρω εγγράφων, σύμφωνα με τα δεδομένα που έχουν καταχωρηθεί στο σχετικό Π.Σ., όπως και κάθε αναγκαία λεπτομέρεια. Με όμοια απόφαση διευρύνεται η εφαρμογή του παρόντος σε έγγραφα που εκδίδονται από δομές ή μονάδες άλλων βαθμίδων εκπαίδευσης ή κατάρτισης και καθορίζεται κάθε συναφής τεχνική ή 
άλλη λεπτομέρεια.
9. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης ρυθμίζεται κάθε ειδικότερο θέμα σχετικά με: α) τη λειτουργία της υπηρεσίας της παρ. 2, β) τις κατηγορίες των δεδομένων που διαβιβάζονται, γ) τη μορφή και το περιεχόμενο αυτών, δ) τη διαδικασία και τις προϋποθέσεις εγγραφής στην υπηρεσία, ε) την πρόσβαση των φυσικών προσώπων και των προς τούτο αρμόδιων υπαλλήλων των φορέων του δημοσίου τομέα στην υπηρεσία, 
στ) τον τύπο και το περιεχόμενο των βεβαιώσεων, πιστοποιητικών ή αποσπασμάτων που εκδίδονται μέσω της υπηρεσίας και τις υπογραφές που προβλέπεται να φέρουν, ζ) τις απαιτούμενες διαλειτουργικότητες μεταξύ των εμπλεκόμενων Π.Σ. και τα οργανωτικά και τεχνικά μέτρα ασφαλείας και η) κάθε συναφή τεχνική ή άλλη λεπτομέρεια.
 Άρθρο 42
Χρήση πόρων Π.Δ.Ε. για εξοπλισμό 
και λειτουργικές εργασίες προσωρινών 
αιθουσών και σχολικών δομών
Στην παρ. 17 του άρθρου 220 του ν. 4610/2019 (Α΄ 70) προστίθεται δεύτερο εδάφιο και η παράγραφος διαμορφώνεται ως εξής: 
«17. Η δαπάνη για την τοποθέτηση των προσωρινών αιθουσών και την ανέγερση των μόνιμων σχολικών δομών βαρύνει το εθνικό ή το συγχρηματοδοτούμενο σκέλος του Προγράμματος Δημοσίων Επενδύσεων (Π.Δ.Ε.) του Υπουργείου Παιδείας και Θρησκευμάτων. Από τους πόρους του Π.Δ.Ε. του Υπουργείου Παιδείας και Θρησκευμάτων, με φορέα υλοποίησης είτε τον δήμο είτε την ανώνυμη εταιρεία του Δημοσίου «Κτιριακές Υποδομές» (ΚΤ.ΥΠ. Α.Ε.), καλύπτονται δαπάνες για τον εξοπλισμό των προσωρινών αιθουσών και των βοηθητικών τους χώρων, κάθε εργασία ή προμήθεια ή υπηρεσία, προκειμένου αυτές να καταστούν λειτουργικές για χρήση, καθώς και μελέτες, έργα, προμήθειες και υπηρεσίες, σε υφιστάμενες εγκαταστάσεις σχολικών μονάδων ή σε κτιριακές εγκαταστάσεις που προορίζονται για εγκαταστάσεις πρωτοβάθμιας και δευτεροβάθμιας εκπαίδευσης, και σε αδόμητα γήπεδα, οι οποίες είναι απαραίτητες για την εφαρμογή της δίχρονης προσχολικής εκπαίδευσης και για τη λειτουργία της πρωτοβάθμιας και δευτεροβάθμιας εκπαίδευσης».
Άρθρο 43
Εθνική Μονάδα Συντονισμού «Erasmus+» 
και «European Solidarity Corps»
Με απόφαση του Υπουργού Παιδείας και Θρησκευμάτων, που δημοσιεύεται στην Εφημερίδα της Κυβερνήσεως, ορίζεται ο φορέας ή οι φορείς με αρμοδιότητα Εθνικού Οργανισμού (Εθνική Μονάδα Συντονισμού) στο πλαίσιο των προγραμμάτων της Ευρωπαϊκής Ένωσης «Erasmus+» και «European Solidarity Corps» στον τομέα της εκπαίδευσης, της επαγγελματικής εκπαίδευσης και κατάρτισης, της νεολαίας και του αθλητισμού για την προγραμματική περίοδο 2021-2027.
Άρθρο 44
Εγγραφές σε νηπιαγωγεία και δημοτικά 
σχολεία - Τροποποίηση των άρθρων 6, 7 
και 8 του π.δ. 79/2017
1. Η περ. α΄ και το τελευταίο εδάφιο της περ. δ΄ της 
παρ. 4 του άρθρου 6 του π.δ. 79/2017 (Α΄ 109, διόρθ. σφάλμ. Α΄ 112) τροποποιούνται ως προς τις προθεσμίες και η παρ. 4 του άρθρου 6 διαμορφώνεται ως εξής:
«4. Για την εγγραφή των νηπίων και των δύο (2) ηλικιών που φοιτούν για πρώτη φορά στο νηπιαγωγείο εφαρμόζεται η ακόλουθη διαδικασία: 
α) Από την 1η έως την 20ή Μαρτίου του προηγούμενου της εγγραφής σχολικού έτους οι γονείς και κηδεμόνες υποβάλλουν αιτήσεις-υπεύθυνες δηλώσεις εγγραφής στο νηπιαγωγείο που ανήκουν, σύμφωνα με τα όρια της σχολικής περιφέρειας, προσκομίζοντας: αα) έγγραφο από το οποίο αποδεικνύεται η διεύθυνση κατοικίας του νηπίου -προνηπίου, ββ) το ατομικό δελτίο υγείας μαθητή και γγ) το βιβλιάριο υγείας ή άλλο στοιχείο από το οποίο αποδεικνύεται ότι έγιναν τα εμβόλια που προβλέπονται και είναι ενταγμένα στο Εθνικό Πρόγραμμα Εμβολιασμών. Στην περίπτωση μαθητών με αναπηρία και ειδικές εκπαιδευτικές ανάγκες οι γονείς και κηδεμόνες συνυποβάλλουν γνωμάτευση από Κέντρο Εκπαιδευτικής και Συμβουλευτικής Υποστήριξης (Κ.Ε.Σ.Υ.) ή δημόσιο ιατροπαιδαγωγικό κέντρο ή άλλη αρμόδια δημόσια υπηρεσία, χωρίς αυτή να αποτελεί προϋπόθεση εγγραφής. Αιτήσεις εγγραφής δύνανται να υποβάλλουν και γονείς ή κηδεμόνες που διαμένουν εκτός σχολικής περιφέρειας, εφόσον στο σχολείο αυτό φοιτούν ήδη αδέλφια του προς εγγραφή μαθητή.
β) Ο διευθυντής ή προϊστάμενος του νηπιαγωγείου αναζητά το πιστοποιητικό γέννησης για την εγγραφή μέσω του πληροφοριακού συστήματος του Υπουργείου Παιδείας και Θρησκευμάτων.
γ) Μετά το πέρας της καταληκτικής ημερομηνίας των αιτήσεων εγγραφών ο προϊστάμενος του νηπιαγωγείου ελέγχει την ακρίβεια των στοιχείων και συντάσσει δύο (2) καταστάσεις: ονομαστική κατάσταση νηπίων και ονομαστική κατάσταση προνηπίων και τις αποστέλλει εντός προθεσμίας δύο (2) εργάσιμων ημερών στη διεύθυνση πρωτοβάθμιας εκπαίδευσης. 
δ) Στην περίπτωση κατά την οποία δεν καθίσταται δυνατή η συγκρότηση τμημάτων σύμφωνα με τα οριζόμενα στην παρ. 2, με απόφαση του περιφερειακού διευθυντή εκπαίδευσης, κατόπιν αιτιολογημένης εισήγησης του διευθυντή πρωτοβάθμιας εκπαίδευσης επί σχετικού αιτήματος του προϊσταμένου σχολικής μονάδας ιδρύεται επιπλέον τμήμα, εφόσον υπάρχει στο σχολείο διαθέσιμη αίθουσα. Αν δεν υπάρχει διαθέσιμη αίθουσα ο προϊστάμενος της σχολικής μονάδας αποστέλλει στον διευθυντή πρωτοβάθμιας εκπαίδευσης πίνακα με τα ονόματα των νηπίων-προνηπίων που διαμένουν στα όρια της σχολικής περιφέρειας του νηπιαγωγείου, με τις σχολικές περιφέρειες όμορων νηπιαγωγείων. Ο διευθυντής πρωτοβάθμιας εκπαίδευσης κατανέμει τα νήπια-προνήπια από τον πίνακα στα όμορα νηπιαγωγεία, λαμβάνοντας υπόψη την απόσταση των νηπιαγωγείων από τη διεύθυνση κατοικίας των νηπίων-προνηπίων που έχει δηλωθεί. Τα νήπια-προνήπια που είναι αδέλφια ή είναι αδέλφια μαθητών που φοιτούν στο ίδιο ή σε συστεγαζόμενο νηπιαγωγείο ή σε συστεγαζόμενο δημοτικό σχολείο εξαιρούνται της ανωτέρω διαδικασίας. Ο διευθυντής πρωτοβάθμιας εκπαίδευσης ενημερώνει τους γονείς και κηδεμόνες για τα νηπιαγωγεία εγγραφής. Η ανωτέρω διαδικασία ολοκληρώνεται μέχρι τη 10η Απριλίου εκάστου έτους».
2. Η περ. α΄ και το τελευταίο εδάφιο της περ. δ΄ της παρ. 4 του άρθρου 7 του π.δ. 79/2017 τροποποιούνται ως προς τις προθεσμίες και η παρ. 4 του άρθρου 7 διαμορφώνεται ως εξής:
«4. Για την εγγραφή των μαθητών που φοιτούν για πρώτη φορά στην Α΄ τάξη του δημοτικού σχολείου εφαρμόζεται η ακόλουθη διαδικασία:
α) Από την 1η έως την 20ή Μαρτίου του προηγούμενου της εγγραφής σχολικού έτους οι γονείς και κηδεμόνες υποβάλλουν σχετικές αιτήσεις-υπεύθυνες δηλώσεις εγγραφής στο δημοτικό σχολείο που ανήκουν σύμφωνα με τα όρια της σχολικής περιφέρειας, προσκομίζοντας: αα) βεβαίωση φοίτησης από το νηπιαγωγείο, ββ) αποδεικτικό στοιχείο από το οποίο προκύπτει η διεύθυνση κατοικίας του μαθητή, γγ) το ατομικό δελτίο υγείας μαθητή και δδ) το βιβλιάριο υγείας ή άλλο στοιχείο από το οποίο αποδεικνύεται ότι έχουν γίνει τα εμβόλια που προβλέπονται και είναι ενταγμένα στο Εθνικό Πρόγραμμα Εμβολιασμών. Στην περίπτωση μαθητών με αναπηρία και ειδικές εκπαιδευτικές ανάγκες, οι γονείς και κηδεμόνες συνυποβάλλουν γνωμάτευση από Κ.Ε.Σ.Υ. ή δημόσιο ιατροπαιδαγωγικό κέντρο ή άλλη αρμόδια δημόσια υπηρεσία, χωρίς αυτή να αποτελεί προϋπόθεση εγγραφής. Αιτήσεις εγγραφής δύνανται να υποβάλλουν και γονείς ή κηδεμόνες που διαμένουν εκτός σχολικής περιφέρειας, εφόσον στο σχολείο φοιτούν ήδη αδέλφια του προς εγγραφή μαθητή.
β) Ο διευθυντής ή ο προϊστάμενος του δημοτικού σχολείου αναζητά το πιστοποιητικό γέννησης για την εγγραφή μέσω του πληροφοριακού συστήματος του Υπουργείου Παιδείας και Θρησκευμάτων.
γ) Με το πέρας της καταληκτικής ημερομηνίας των αιτήσεων εγγραφών ο διευθυντής ή ο προϊστάμενος του δημοτικού σχολείου ελέγχει την ακρίβεια των στοιχείων και συντάσσει ονομαστική κατάσταση μαθητών, την οποία αποστέλλει εντός προθεσμίας δύο εργάσιμων ημερών στην οικεία διεύθυνση πρωτοβάθμιας εκπαίδευσης.
δ) Στην περίπτωση κατά την οποία δεν καθίσταται δυνατή η συγκρότηση τμημάτων σύμφωνα με τα οριζόμενα στην παρ. 2, με απόφαση του περιφερειακού διευθυντή εκπαίδευσης, κατόπιν αιτιολογημένης εισήγησης του διευθυντή πρωτοβάθμιας εκπαίδευσης επί σχετικού αιτήματος του διευθυντή της σχολικής μονάδας, ιδρύεται επιπλέον τμήμα, εφόσον υπάρχει διαθέσιμη αίθουσα. Αν δεν υπάρχει διαθέσιμη αίθουσα ο διευθυντής της σχολικής μονάδας αποστέλλει πίνακα με τα ονόματα των μαθητών που διαμένουν στα όρια της σχολικής περιφέρειας του δημοτικού σχολείου με τις σχολικές περιφέρειες όμορων δημοτικών σχολείων στον διευθυντή πρωτοβάθμιας εκπαίδευσης. Ο διευθυντής πρωτοβάθμιας εκπαίδευσης κατανέμει τους μαθητές από τον πίνακα στα όμορα δημοτικά σχολεία, λαμβάνοντας υπόψη την απόσταση των σχολείων από τη διεύθυνση κατοικίας των μαθητών που έχει δηλωθεί. Οι μαθητές που είναι αδέλφια ή έχουν αδέλφια που φοιτούν στο ίδιο ή σε συστεγαζόμενο νηπιαγωγείο ή δημοτικό σχολείο εξαιρούνται της ανωτέρω διαδικασίας. Ο διευθυντής πρωτοβάθμιας εκπαίδευσης ενημερώνει τους γονείς και κηδεμόνες για τα σχολεία εγγραφής. Η ανωτέρω διαδικασία ολοκληρώνεται μέχρι τη 10η Απριλίου εκάστου έτους».
3. Το πρώτο και το δεύτερο εδάφιο της παρ. 5 του άρθρου 8 του π.δ. 79/2017 τροποποιούνται ως προς τις προθεσμίες και η παρ. 5 διαμορφώνεται ως εξής: 
 «5. Όταν η αίτηση μετεγγραφής υποβάλλεται μετά τη 10η Απριλίου, ο μαθητής γίνεται δεκτός στο σχολείο μετεγγραφής μόνο με το υπηρεσιακό σημείωμα, ενώ ο τίτλος προόδου, στην περίπτωση των δημοτικών σχολείων, και το πιστοποιητικό φοίτησης, στην περίπτωση των νηπιαγωγείων, εκδίδεται την προβλεπόμενη ημερομηνία από τον διευθυντή ή τον προϊστάμενο του σχολείου προέλευσης. Στο υπηρεσιακό σημείωμα αναγράφεται ότι ο τίτλος προόδου ή το πιστοποιητικό φοίτησης εκδίδεται από το σχολείο προέλευσης, επειδή η αίτηση υποβλήθηκε μετά τη 10η Απριλίου και ότι το αποδεικτικό μετεγγραφής, που αφορά στη φοίτηση του μαθητή κατά το επόμενο διδακτικό έτος, εκδίδεται μετά την ημερομηνία χορήγησης των τίτλων προόδου ή των πιστοποιητικών φοίτησης. Στις καταστάσεις που συμπληρώνονται στο τέλος του έτους, οι παραπάνω μαθητές υπολογίζονται σε αυτές του σχολείου προέλευσης».
4. Η παρ. 6 του άρθρου 8 του π.δ. 79/2017 τροποποιείται ως προς την προθεσμία και διαμορφώνεται ως εξής:
«6. Αιτήσεις μετεγγραφής γίνονται δεκτές μέχρι την 30ή Απριλίου».
Άρθρο 45
Ζητήματα απόσπασης - 
μετάθεσης εκπαιδευτικού προσωπικού - 
Τροποποίηση του άρθρου 16 του ν. 4415/2016
Στην παρ. 4 του άρθρου 16 του ν. 4415/2016 (Α΄ 159) επέρχονται οι εξής τροποποιήσεις:
α) Προστίθεται εδάφιο στο τέλος της περ. α΄ ως εξής: 
«Εκπαιδευτικοί που έχουν υπηρετήσει για ένα (1) έτος στο σχολείο της οργανικής θέσης τους πριν την απόσπασή τους στις ελληνόγλωσσες μονάδες του εξωτερικού έχουν δικαίωμα υποβολής αίτησης μετάθεσης σύμφωνα με το π.δ. 50/1996 (Α΄ 45)».
β) Αντικαθίσταται η περ. β΄ ως εξής: 
«β) Κατά τη διάρκεια της απόσπασής τους, οι εκπαιδευτικοί μπορούν να υποβάλλουν αίτηση μετάθεσης για οποιαδήποτε περιοχή μετάθεσης, εφόσον έχουν υπηρετήσει ένα (1) έτος στο σχολείο της οργανικής θέσης τους. Αν μετατεθούν, τίθενται στη διάθεση των διευθύνσεων εκπαίδευσης και τοποθετούνται οριστικά κατά το έτος λήξης της απόσπασής τους, ύστερα από αίτησή τους κατά τη διαδικασία του π.δ. 50/1996. Δικαίωμα υποβολής αίτησης για μεταθέσεις που πραγματοποιούνται απευθείας σε σχολικές μονάδες ή εκπαιδευτικές δομές έχουν μόνο κατά το έτος λήξης της απόσπασής τους».
Άρθρο 46
Αιτήσεις παραίτησης εκπαιδευτικών 
πρωτοβάθμιας και δευτεροβάθμιας
 εκπαίδευσης - Τροποποίηση του άρθρου 4 
του ν. 3687/2008
1. Η παρ. 2 του άρθρου 4 του ν. 3687/2008 (Α΄ 159) τροποποιείται ως προς τις προθεσμίες και διαμορφώνεται ως εξής:
«2. Οι αιτήσεις παραίτησης των εκπαιδευτικών πρωτοβάθμιας και δευτεροβάθμιας εκπαίδευσης, που υποβάλλονται μετά την πρώτη εργάσιμη ημέρα που έπεται του πρώτου δεκαημέρου του Φεβρουαρίου, καθώς και κατά τη διάρκεια του αμέσως επόμενου διδακτικού έτους, γίνονται αποδεκτές με απόφαση του αρμόδιου οργάνου του Υπουργείου Παιδείας και Θρησκευμάτων, ύστερα από γνώμη του Κεντρικού Υπηρεσιακού Συμβουλίου Πρωτοβάθμιας Εκπαίδευσης (Κ.Υ.Σ.Π.Ε.) ή του Κεντρικού Υπηρεσιακού Συμβουλίου Δευτεροβάθμιας Εκπαίδευσης (Κ.Υ.Σ.Δ.Ε.), για εξαιρετικούς λόγους, όπως βαριές και δυσίατες ασθένειες, οι οποίες αποδεικνύονται από πιστοποιητικά υγειονομικής επιτροπής ή δημόσιου νοσοκομείου, ή για ιδιαίτερα σοβαρούς οικογενειακούς λόγους. Αίτηση παραίτησης μόνιμου εκπαιδευτικού πρωτοβάθμιας και δευτεροβάθμιας εκπαίδευσης που υποβάλλεται από 1ης Φεβρουαρίου μέχρι και την πρώτη εργάσιμη ημέρα μετά την πάροδο του πρώτου δεκαημέρου του Φεβρουαρίου θεωρείται ότι έχει γίνει αποδεκτή και λύεται αυτοδικαίως η υπαλληλική σχέση στις 31 Αυγούστου».
2. Ειδικά για το σχολικό έτος 2020 - 2021 οι αιτήσεις παραίτησης των εκπαιδευτικών της πρωτοβάθμιας και δευτεροβάθμιας εκπαίδευσης υποβάλλονται μέχρι και την πρώτη εργάσιμη ημέρα μετά την πάροδο είκοσι (20) ημερών από την έναρξη ισχύος του παρόντος, οπότε εφαρμόζεται το δεύτερο εδάφιο της παρ. 2 του 
άρθρου 4 του ν. 3687/2008, ή μεταγενέστερα, οπότε εφαρμόζεται το πρώτο εδάφιο της ίδιας παραγράφου.
Άρθρο 47
Θέματα πρακτικής άσκησης και μαθητείας - 
Τροποποίηση του άρθρου 34 του ν. 4763/2020
1. Η παρ. 7 του άρθρου 34 του ν. 4763/2020 (Α΄ 254) αντικαθίσταται ως εξής: 
«7. Με κοινή απόφαση των Υπουργών Παιδείας και Θρησκευμάτων, Οικονομικών, Ανάπτυξης και Επενδύσεων, Εργασίας και Κοινωνικών Υποθέσεων και Υγείας, ρυθμίζονται το ύψος και ο τρόπος κάλυψης των δαπανών της αμειβόμενης πρακτικής άσκησης και της μαθητείας στα Ι.Ε.Κ. αρμοδιότητας του Υπουργείου Παιδείας και Θρησκευμάτων, η συμμετοχή του Δημοσίου στις εισφορές και τις αμοιβές των καταρτιζόμενων, τις εισφορές και καταβολές αμοιβών των εργοδοτών στους καταρτιζόμενους κατά τη διάρκεια της πρακτικής άσκησης ή της μαθητείας, καθώς και κάθε άλλο ειδικότερο θέμα».
2. Η παρ. 8 του άρθρου 34 του ν. 4763/2020 αντικαθίσταται ως εξής: 
«8. Με κοινή απόφαση των Υπουργών Παιδείας και Θρησκευμάτων, Οικονομικών, Ανάπτυξης και Επενδύσεων, Εργασίας και Κοινωνικών Υποθέσεων, Υγείας και του κατά περίπτωση συναρμόδιου Υπουργού, καθορίζονται το ύψος και ο τρόπος κάλυψης των δαπανών της αμειβόμενης πρακτικής άσκησης και της μαθητείας, η συμμετοχή του Δημοσίου στις εισφορές και τις αμοιβές των καταρτιζομένων, τις εισφορές και καταβολές αμοιβών των εργοδοτών στους καταρτιζόμενους, οι όροι και οι προϋποθέσεις μαθητείας και πρακτικής άσκησης των καταρτιζομένων των Ι.Ε.Κ. άλλων υπουργείων ή ν.π.δ.δ., καθώς και κάθε άλλο ειδικότερο θέμα».
Άρθρο 48
Μεταβατικές ρυθμίσεις για το Εθνικό Σύστημα 
Επαγγελματικής Εκπαίδευσης, Κατάρτισης 
και Διά Βίου Μάθησης - Τροποποίηση 
του άρθρου 169 του ν. 4763/2020
1. Στην παρ. 17 του άρθρου 169 του ν. 4763/2020 
(Α΄ 254) προστίθεται περ. γ΄ ως εξής:
«γ) Μέχρι την έκδοση των υπουργικών και των κοινών υπουργικών αποφάσεων των παρ. 4 και 5 του άρθρου 51, 
η διαδικασία επιλογής των φορέων πιστοποίησης, στο πλαίσιο συγχρηματοδοτούμενων έργων Συνεχιζόμενης Επαγγελματικής Κατάρτισης, υλοποιείται μέσω εξετάσεων που διενεργούνται από τον Εθνικό Οργανισμό Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) ή υπό την εποπτεία του. Είναι δυνατή η διενέργεια εξετάσεων πιστοποίησης από φορείς πιστοποίησης που δραστηριοποιούνται στην Ελλάδα και διεθνώς και οι οποίοι είτε είναι διαπιστευμένοι σύμφωνα με το Πρότυπο ISO/IEC 17024 είτε είναι πιστοποιημένοι βάσει του ισχύοντος θεσμικού πλαισίου να χορηγούν πιστοποιητικά ή από εταιρείες λογισμικού οι οποίες παρέχουν σχετικές 
πιστοποιήσεις».
2. Στο άρθρο 169 του ν. 4763/2020 προστίθενται παρ. 30 και 31 ως εξής: 
«30. Μέχρι την έκδοση των υπουργικών και κοινών υπουργικών αποφάσεων για την οργάνωση και λειτουργία του Μεταλυκειακού Έτους - Τάξης Μαθητείας και του Προπαρασκευαστικού Προγράμματος Πιστοποίησης, εξακολουθούν να ισχύουν οι κανονιστικές πράξεις που έχουν εκδοθεί κατ’ εξουσιοδότηση του ν. 4186/2013 
(Α΄ 193).
31. Οι καταρτιζόμενοι των Ι.Ε.Κ. οι οποίοι δεν έχουν πραγματοποιήσει την πρακτική άσκηση έως την έναρξη ισχύος του ν. 4763/2020 υποχρεούνται να ολοκληρώσουν την πρακτική άσκηση έως το τέλος του 2022, σύμφωνα με τους όρους του άρθρου 27».
Άρθρο 49
Θέματα του ν.π.ι.δ. «Διοικούσα Επιτροπή 
Ισλαμικού Τεμένους Αθηνών» - 
Τροποποίηση του άρθρου 5 του ν. 3512/2006
1. Το πρώτο εδάφιο της παρ. 1.α του άρθρου 5 του 
ν. 3512/2006 (Α΄ 264) αντικαθίσταται ως εξής:
«1.α. Το νομικό πρόσωπο διοικείται από εννεαμελές διοικητικό συμβούλιο, το οποίο διορίζεται με απόφαση του Υπουργού Παιδείας και Θρησκευμάτων, με τριετή θητεία, η οποία δύναται να ανανεώνεται».
2. Το πρώτο εδάφιο της περ. ε΄ της παρ. 1.α του άρθρου 5 
του ν. 3512/2006 αντικαθίσταται ως εξής: 
«ε) τέσσερις εκπρόσωποι των μουσουλμάνων που νόμιμα διαβιούν στην Αττική, με τους αναπληρωτές τους, που ορίζονται από τον Υπουργό Παιδείας και Θρησκευμάτων, λαμβανομένων υπόψη του μεγέθους των μουσουλμανικών κοινοτήτων, της νομικής οργάνωσής τους, των αδειοδοτημένων λατρευτικών χώρων που λειτουργούν, της απήχησής τους μεταξύ των διαβιούντων στην Αττική μουσουλμάνων, καθώς και κάθε άλλου πρόσφορου σχετικού στοιχείου».
3. Με απόφαση του Υπουργού Παιδείας και Θρησκευμάτων, που εκδίδεται εντός προθεσμίας πέντε (5) μηνών από την έναρξη ισχύος του παρόντος, διορίζεται το πρώτο διοικητικό συμβούλιο του νομικού προσώπου «Διοικούσα Επιτροπή Ισλαμικού Τεμένους Αθηνών» υπό την εννεαμελή σύνθεσή του, διατηρουμένης μέχρι τότε της θητείας του υφιστάμενου Διοικητικού Συμβουλίου, το οποίο συνεχίζει να συγκροτείται και να λειτουργεί νομίμως με την επταμελή σύνθεσή του.
Άρθρο 50
Σύσταση και συγκρότηση ομάδων εργασίας 
και συλλογικών οργάνων για την υλοποίηση 
των δεσμεύσεων της προγραμματικής 
περιόδου 2021-2027
1. α) Με απόφαση του Υπουργού Παιδείας και Θρησκευμάτων συνιστώνται και συγκροτούνται ομάδες εργασίας ή άλλα συλλογικά όργανα, που τελούν υπό την εποπτεία του καθ’ ύλην αρμόδιου γενικού γραμματέα ή του υπηρεσιακού γραμματέα ή του Υπουργού Παιδείας και Θρησκευμάτων, για την παροχή συγκεκριμένου έργου ή εργασίας, τα οποία συμβάλλουν στην υλοποίηση των δεσμεύσεων που αναλαμβάνονται κατά την προγραμματική περίοδο 2021-2027 (ΕΣΠΑ 2021-2027).
β) Στις ομάδες εργασίας και συλλογικά όργανα δύναται να συμμετέχουν, με πλήρη ή μερική απασχόληση, υπάλληλοι του Υπουργείου Παιδείας και Θρησκευμάτων ή υπάλληλοι φορέων που εποπτεύονται από αυτό, εκπαιδευτικοί, μέλη του Διδακτικού Ερευνητικού Προσωπικού (Δ.Ε.Π.) των Α.Ε.Ι., στελέχη της Εθνικής Αρχής Ανώτατης Εκπαίδευσης (ΕΘ.Α.Α.Ε.), επιστήμονες και ιδιώτες. Συντονιστής αυτών δύναται να ορίζεται γενικός γραμματέας, μέλος Δ.Ε.Π. των Α.Ε.Ι., προϊστάμενος διεύθυνσης ή τμήματος ή ιδιώτης, ο οποίος έχει την ευθύνη για τον σχεδιασμό και την υποβολή των παραδοτέων έργων ή εργασιών, καθώς και τον προγραμματισμό και την οργάνωσή τους σύμφωνα με συγκεκριμένο χρονοδιάγραμμα. 
γ) Αν στις ομάδες εργασίας ή τα συλλογικά όργανα συμμετέχουν γενικοί γραμματείς, στελέχη ή υπάλληλοι και άλλων υπουργείων ή φορέων που εποπτεύονται από αυτά, εκδίδεται κοινή απόφαση του Υπουργού Παιδείας και Θρησκευμάτων και του κατά περίπτωση αρμόδιου Υπουργού. 
2. α) Με όμοιες αποφάσεις δύναται να ορίζονται υπηρεσίες ή φορείς ή δίκτυα υπηρεσιών ή φορέων του Υπουργείου Παιδείας και Θρησκευμάτων ή άλλων υπουργείων που θα συνεισφέρουν στη συλλογή και επεξεργασία πάσης φύσεως δεδομένων, αναγκαίων για την εκπλήρωση των στόχων ή υποχρεώσεων που αναλαμβάνονται στο πλαίσιο των προαναφερόμενων σχεδιασμών ή δράσεων ή προγραμμάτων. 
β) Η αμοιβή των μελών, αν προβλέπεται στην απόφαση συγκρότησης των εν λόγω ομάδων εργασίας και των συλλογικών οργάνων, καθορίζεται με κοινή απόφαση του αρμόδιου για τον προϋπολογισμό Υπουργού και του Υπουργού Παιδείας και Θρησκευμάτων. 
γ) Η διάρκεια, τα παραδοτέα και κάθε άλλη λεπτομέρεια που αφορούν στη συγκρότηση, οργάνωση και λειτουργία κάθε ομάδας ή συλλογικού οργάνου ρυθμίζονται με την απόφαση συγκρότησής τους. 
Άρθρο 51
Ίδρυση «Κέντρου Αρχαίου Ελληνικού
 και Κινεζικού Πολιτισμού»
1. Α.Ε.Ι. της ημεδαπής δύνανται να ιδρύουν από κοινού με άλλα Α.Ε.Ι., εκπαιδευτικά ιδρύματα της αλλοδαπής, ερευνητικούς φορείς και ινστιτούτα της ημεδαπής ή αλλοδαπής, αστική μη κερδοσκοπική εταιρεία με την επωνυμία «Κέντρο Αρχαίου Ελληνικού και Κινεζικού Πολιτισμού», με σκοπό τη μελέτη και έρευνα του αρχαίου ελληνικού και αρχαίου κινεζικού πολιτισμού και την προαγωγή δράσεων επιστημονικού, εκπαιδευτικού ή ερευνητικού ενδιαφέροντος σε τοπικό, εθνικό, ευρωπαϊκό ή διεθνές επίπεδο μέσω της ανάπτυξης συνεργασιών. 
2. Ο σκοπός της εταιρείας της παρ. 1 δεν αντίκειται ή υποκαθιστά την αποστολή των Α.Ε.Ι., όπως αυτή ορίζεται στο άρθρο 4 του ν. 4485/2017 (Α΄114), καθώς και τον σκοπό των Ε.Λ.Κ.Ε. των Α.Ε.Ι., σύμφωνα με το άρθρο 50 
του ν. 4485/2017 και των εταιρειών αξιοποίησης και διαχείρισης της περιουσίας των Α.Ε.Ι..
3. Με απόφαση της συγκλήτου του Α.Ε.Ι. αποφασίζεται η σύσταση αστικής μη κερδοσκοπικής εταιρείας, σύμφωνα με την παρ. 1, καθορίζεται ο ακριβής σκοπός της εταιρείας, εγκρίνεται το καταστατικό της και ορίζονται οι εκπρόσωποι του Α.Ε.Ι. στα όργανα διοίκησης αυτής.
Αρθρο 52
Διάταξη για την εύρυθμη λειτουργία
της Ακαδημίας Αθηνών ενόσω κρατεί 
η πανδημία του κορωνοϊού COVID - 19
Εφόσον εξακολουθεί να υφίσταται κίνδυνος εμφάνισης και διασποράς του κορωνοϊού COVID - 19, η έλλειψη του οποίου βεβαιώνεται με απόφαση του Υπουργού Υγείας, και σε κάθε περίπτωση όχι πέραν των έξι (6) μηνών από την έναρξη ισχύος του παρόντος, με απόφαση του Υπουργού Παιδείας και Θρησκευμάτων ορίζονται ζητήματα διαδικασίας που κρίνονται απαραίτητα για τη σύγκληση της Ολομέλειας, της Συγκλήτου ή των Τάξεων της Ακαδημίας Αθηνών, τη συζήτηση, τον τρόπο ψηφοφορίας, καθώς και τη διεξαγωγή εκλογικών διαδικασιών από τα όργανα της Ακαδημίας, στην έκταση που δεν είναι εφικτή η τήρηση των σχετικών διατάξεων του ν. 4398/1929 (Α΄ 308) και του Εσωτερικού Κανονισμού αυτής. Η εν λόγω υπουργική απόφαση εκδίδεται μετά από εισήγηση της Συγκλήτου της Ακαδημίας Αθηνών. Οι διατάξεις για την ύπαρξη απαρτίας και πλειοψηφίας που ορίζονται στον Οργανισμό της Ακαδημίας παραμένουν εν ισχύ.
ΚΕΦΑΛΑΙΟ Γ΄
Άρθρο 53
Απασχόληση συνταξιούχων στη δημόσια 
ναυτική εκπαίδευση - Τροποποίηση της περ. α΄
της παρ. 1 του άρθρου 20 του ν. 4387/2016
Το τελευταίο εδάφιο της περ. α΄ της παρ. 1 του άρθρου 20 του ν. 4387/2016 (Α΄ 85) τροποποιείται και η περ. α΄ διαμορφώνεται ως εξής:
«α. Στους εξ ιδίου δικαιώματος συνταξιούχους του e-Ε.Φ.Κ.Α., οι οποίοι έχουν ήδη αναλάβει ή αναλαμβάνουν από της δημοσιεύσεως του νόμου εργασία ή αποκτούν ιδιότητα ή δραστηριότητα υποχρεωτικώς υπακτέα στην ασφάλιση του e-Ε.Φ.Κ.Α., οι ακαθάριστες συντάξεις κύριες και επικουρικές καταβάλλονται μειωμένες κατά ποσοστό 30% για όσο χρονικό διάστημα απασχολούνται ή διατηρούν την ιδιότητα ή τη δραστηριότητα. Ειδικότερα για συνταξιούχους, οι οποίοι έχουν ήδη αναλάβει ή αναλαμβάνουν από της δημοσιεύσεως του νόμου εργασία ή αποκτούν ιδιότητα ή δραστηριότητα σε φορείς της Γενικής Κυβέρνησης υποχρεωτικώς υπακτέα στην ασφάλιση του e-Ε.Φ.Κ.Α., αναστέλλεται πλήρως η καταβολή των κύριων και επικουρικών συντάξεων εφόσον δεν έχουν συμπληρώσει το 61ο έτος της ηλικίας τους έως και τις 28.2.2021 και το 62ο έτος από την 1η.3.2022 και εφεξής. Οι συνταξιούχοι, οι οποίοι είχαν αναλάβει πριν την έναρξη ισχύος του παρόντος νόμου εργασία ή είχαν αποκτήσει ιδιότητα ή δραστηριότητα υποχρεωτικώς υπακτέα στην ασφάλιση, η οποία συνεχίζεται και για τους οποίους προβλέπονταν εξαίρεση από το άρθρο 20 
του ν. 4387/2016, καθώς και από τις προϊσχύουσες αυτού διατάξεις, υπάγονται στις διατάξεις του παρόντος άρθρου από την 1η.3.2022. Οι συνταξιούχοι του e-Ε.Φ.Κ.Α. πρώην Ναυτικού Απομαχικού Ταμείου (Ν.Α.Τ.) που παρέχουν εκπαιδευτικό έργο με σύμβαση εργασίας ιδιωτικού δικαίου ορισμένου χρόνου και ωριαία αντιμισθία στη δημόσια ναυτική εκπαίδευση, από την 1η.1.2017 και έως τις 31.8.2022, υπάγονται στο παρόν άρθρο από 1ης.9.2022».
ΜΕΡΟΣ Ε΄
ΜΕΤΑΒΑΤΙΚΕΣ ΚΑΙ ΤΕΛΙΚΕΣ ΔΙΑΤΑΞΕΙΣ
Άρθρο 54
Μεταβατικές διατάξεις Μέρους Α΄
1. Για την εισαγωγή στην τριτοβάθμια εκπαίδευση, κατά το ακαδημαϊκό έτος 2021-2022, υποβάλλεται μόνο το μηχανογραφικό δελτίο της παρ. 1 του άρθρου 4Γ του ν. 4186/2013 (Α΄ 193) (μηχανογραφικό δελτίο πρώτης φάσης), όπως το άρθρο αυτό προστίθεται με το άρθρο 3 
του παρόντος. Το μηχανογραφικό δελτίο του προηγούμενου εδαφίου υποβάλλεται χωρίς τον περιορισμό των επιλογών που προβλέπεται στα εδάφια δεύτερο και τρίτο της παρ. 1 του άρθρου 4Γ και την παρ. 5 του άρθρου 13 του ν. 4186/2013, όπως αντικαθίσταται με το άρθρο 5 του παρόντος.
2. Η διαδικασία υποβολής του μηχανογραφικού δελτίου πρώτης φάσης κατά το σχολικό έτος 2020-2021, σύμφωνα με την παρ. 1, εκκινεί χωρίς να αναμένεται η έκδοση των αποτελεσμάτων των ικανοτήτων.
3. Κατά την πρώτη εφαρμογή του παρόντος, οι αποφάσεις της παρ. 4 και της περ. στ΄ της παρ. 9 του άρθρου 4Β του ν. 4186/2013, όπως το άρθρο αυτό προστίθεται με το άρθρο 2 του παρόντος σχετικά με τον καθορισμό της ελάχιστης και μέγιστης τιμής του συντελεστή της Ε.Β.Ε. των σχολών, τμημάτων ή εισαγωγικών κατευθύνσεων και της ελάχιστης και μέγιστης τιμής του συντελεστή της Ε.Β.Ε. των ειδικών μαθημάτων ή πρακτικών δοκιμασιών εκδίδονται έως τις 28 Φεβρουαρίου 2021 και αφορούν και τις προϋποθέσεις εισαγωγής στην τριτοβάθμια εκπαίδευση του σχολικού έτους 2020-2021.
4. Κατά την πρώτη εφαρμογή του παρόντος οι αποφάσεις της παρ. 5 και της περ. στ΄ της παρ. 9 του άρθρου 4Β του ν. 4186/2013, όπως το άρθρο αυτό προστίθεται με το άρθρο 2 του παρόντος σχετικά με τον καθορισμό του συντελεστή της Ε.Β.Ε. ανά σχολή, τμήμα ή εισαγωγική κατεύθυνση και του συντελεστή της Ε.Β.Ε. των ειδικών μαθημάτων και πρακτικών δοκιμασιών ανά σχολή, τμήμα ή εισαγωγική κατεύθυνση, εκδίδονται έως τις 
31 Μαρτίου 2021 και αφορούν και τις προϋποθέσεις εισαγωγής στην τριτοβάθμια εκπαίδευση του σχολικού έτους 2020-2021. Στις περιπτώσεις που προβλέπεται κοινοποίηση των αποφάσεων του προηγούμενου εδαφίου στον Υπουργό Παιδείας και Θρησκευμάτων, η κοινοποίηση γίνεται ομοίως έως τις 31 Μαρτίου 2021. 
5. Για την εισαγωγή στην τριτοβάθμια εκπαίδευση με τη διαδικασία της περ. α΄ της παρ. 1 του άρθρου 13Γ του ν. 4186/2013 κατά το ακαδημαϊκό έτος 2021-2022 των υποψηφίων των πανελλαδικών εξετάσεων των ΓΕ.Λ. των σχολικών ετών 2019-2020 και 2018-2019 εφαρμόζεται η ανωτέρω περίπτωση, όπως ίσχυε έως την έναρξη ισχύος του παρόντος νόμου. Το 6% των θέσεων που αποδίδονται κατά το ακαδημαϊκό έτος 2021-2022 στους υποψηφίους των ΓΕ.Λ. του σχολικού έτους 2019-2020, κατανέμεται με απόφαση του Υπουργού Παιδείας και Θρησκευμάτων μεταξύ των υποψηφίων του ανωτέρω σχολικού έτους, οι οποίοι συμμετείχαν στις πανελλαδικές εξετάσεις: α) με τους όρους και τις προϋποθέσεις, που ίσχυαν το σχολικό έτος 2019-2020 ή β) με τους όρους, τις προϋποθέσεις, την εξεταστέα ύλη και τις διαδικασίες που ίσχυαν το σχολικό έτος 2018-2019 σε ποσοστά ανάλογα με τον αριθμό των υποψηφίων των περ. α΄ και β΄ που υποβάλλουν μηχανογραφικό δελτίο κατά το σχολικό έτος 2020-2021. Τα ανωτέρω ποσοστά αποδίδονται στα κατά περίπτωση συναρμόδια Υπουργεία, προκειμένου να ορισθεί ο αριθμός εισακτέων της κατηγορίας αυτής για τις σχολές και τα τμήματα αρμοδιότητάς τους, με κοινή απόφαση του Υπουργού Παιδείας και Θρησκευμάτων και των κατά περίπτωση συναρμόδιων Υπουργών, με την επιφύλαξη τυχόν 
ειδικότερων διατάξεων. 
Για την εισαγωγή στην τριτοβάθμια εκπαίδευση με τη διαδικασία της περ. α΄ της παρ. 1 του άρθρου 13Γ του ν. 4186/2013 κατά το ακαδημαϊκό έτος 2022-2023 των υποψηφίων των ΓΕ.Λ. του σχολικού έτους 2019-2020 εφαρμόζεται η ανωτέρω περίπτωση, όπως ίσχυε έως την έναρξη ισχύος του παρόντος νόμου. Το 4% των θέσεων που αποδίδονται κατά το ακαδημαϊκό έτος 2022-2023 στους υποψηφίους των ΓΕ.Λ. του σχολικού έτους 2019-2020 κατανέμεται με απόφαση του Υπουργού Παιδείας και Θρησκευμάτων μεταξύ των υποψηφίων του ανωτέρω σχολικού έτους οι οποίοι συμμετείχαν στις πανελλαδικές εξετάσεις, σύμφωνα με τις περ. α΄ και β΄ της παρούσας, σε ποσοστά ανάλογα με τον αριθμό των υποψηφίων των ανωτέρω περιπτώσεων που υποβάλλουν μηχανογραφικό δελτίο κατά το σχολικό έτος 2021-2022. Τα ανωτέρω ποσοστά αποδίδονται στα κατά περίπτωση συναρμόδια Υπουργεία, προκειμένου να ορισθεί ο αριθμός εισακτέων της κατηγορίας αυτής για τις σχολές και τα τμήματα αρμοδιότητάς τους, με κοινή απόφαση του Υπουργού Παιδείας και Θρησκευμάτων και των κατά περίπτωση αρμόδιων Υπουργών, με την επιφύλαξη τυχόν ειδικότερων διατάξεων. 
Κατά την υποβολή του μηχανογραφικού δελτίου της παρ. 1 του άρθρου 4Γ το σχολικό έτος 2021-2022 από τους υποψηφίους των ΓΕ.Λ. του σχολικού έτους 2019-2020, ο αριθμός των επιλογών σχολών, τμημάτων ή εισαγωγικών κατευθύνσεων δεν μπορεί να υπερβαίνει το 10% του συνόλου των σχολών, τμημάτων ή εισαγωγικών κατευθύνσεων του επιστημονικού πεδίου ή των επιστημονικών πεδίων, στα οποία είχαν πρόσβαση κατά την υποβολή μηχανογραφικού δελτίου το σχολικό έτος 2019-2020. Το ποσοστό του προηγούμενου εδαφίου καθορίζεται με απόφαση του Υπουργού Παιδείας και Θρησκευμάτων. 
6. Για το σχολικό έτος 2020-2021 η απόφαση της 
παρ. 7 του άρθρου 13Δ του ν. 4186/2013, όπως η παράγραφος αυτή προστίθεται με το άρθρο 11 του παρόντος, δύναται να εκδοθεί ύστερα από εισήγηση της Διεύθυνσης Εφαρμογής Επαγγελματικής Κατάρτισης της Γενικής Διεύθυνσης Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας του Υπουργείου Παιδείας και Θρησκευμάτων, εάν δεν είναι δυνατή η υποβολή εισήγησης από το Κεντρικό Συμβούλιο Επαγγελματικής Εκπαίδευσης και Κατάρτισης (Κ.Σ.Ε.Ε.Κ.) έως τις 31 Μαΐου 2021.
Άρθρο 55
Μεταβατικές διατάξεις Κεφαλαίων Α΄ και Β΄ 
Μέρους Β΄
1. Έως την έκδοση του οργανισμού του Α.Ε.Ι., το επίπεδο λειτουργίας, η δομή και η διάρθρωση της Μονάδας Ασφάλειας και Προστασίας του Α.Ε.Ι. καθορίζονται με απόφαση της συγκλήτου του Α.Ε.Ι., η οποία δημοσιεύεται στην Εφημερίδα της Κυβερνήσεως εντός αποκλειστικής προθεσμίας τριών (3) μηνών από την έναρξη ισχύος του παρόντος. 
 2. Η παράλειψη έκδοσης από Α.Ε.Ι. της απόφασης έγκρισης του κανονισμού ελεγχόμενης πρόσβασης και μη εφαρμογής και λειτουργίας του συστήματος ελεγχόμενης πρόσβασης εντός των προθεσμιών που τίθενται στην παρ. 4 του άρθρου 16, λαμβάνεται υπόψη για την έκδοση της απόφασης κατανομής της τακτικής δημόσιας επιχορήγησης της περ. ε΄ της παρ. 2 του άρθρου 16 του ν. 4653/2020 (Α΄ 12) σε αυτό. 
3. Η Επιτροπή Ασφάλειας και Προστασίας συγκροτείται εντός είκοσι (20) ημερών από την έναρξη ισχύος του παρόντος, λειτουργεί και συνεδριάζει νομίμως ελλείψει του μέλους της περ. γ΄ της παρ. 3 του άρθρου 15 έως και την ημερομηνία ορισμού του προϊσταμένου της Μονάδας Ασφάλειας και Προστασίας του Α.Ε.Ι., οπότε υποχρεωτικά η επιτροπή ανασυγκροτείται. 
Άρθρο 56
Μεταβατικές διατάξεις Κεφαλαίου Γ΄ Μέρους Β΄
1. Πειθαρχική διαδικασία που έχει αρχίσει πριν από την έναρξη ισχύος του παρόντος συνεχίζεται και ολοκληρώνεται σύμφωνα με τον νόμο που ίσχυε κατά τον χρόνο τέλεσης του πειθαρχικού παραπτώματος. 
2. Ο παρών νόμος, κατά το μέρος που θεμελιώνει για πρώτη φορά ή επαυξάνει την πειθαρχική ευθύνη ή προβλέπει την επιβολή βαρύτερης ποινής σε σχέση με προγενέστερο ευμενέστερο νόμο, εφαρμόζεται σε όσες πράξεις τελούνται από την έναρξη ισχύος του παρόντος και εφεξής. Ο παρών νόμος, κατά το μέρος που καταργεί ή ελαττώνει την πειθαρχική ευθύνη, καθώς και την ποινή που επιβάλλεται για κάθε παράπτωμα, υπερισχύει έναντι προγενέστερων δυσμενέστερων διατάξεων. 
3. Οι οργανισμοί και οι εσωτερικοί κανονισμοί των Α.Ε.Ι. διατηρούνται σε ισχύ κατά το μέρος που δεν προσκρούουν στον παρόντα. Τα Α.Ε.Ι. προσαρμόζουν τους εσωτερικούς κανονισμούς τους εντός διαστήματος έξι (6) μηνών από την έναρξη ισχύος του παρόντος. Η παράλειψη προσαρμογής ή έκδοσης του εσωτερικού κανονισμού και του οργανισμού του Α.Ε.Ι. δεν επιδρά στην εφαρμογή των ρυθμίσεων του παρόντος.
Άρθρο 57
Καταργούμενες διατάξεις
Από την έναρξη ισχύος του παρόντος καταργούνται:
α) τα άρθρα 120 έως και 122 του ν. 5343/1932 (Α΄ 86) περί πειθαρχικών θεμάτων των φοιτητών,
β) οι παρ. 3 και 4 και οι περ. α΄ και β΄ της παρ. 11 του άρθρου 33, καθώς και η περ. δ΄ της παρ. 9 του άρθρου 80 του ν. 4009/2011 (Α΄ 195), περί της διάρκειας και λοιπών θεμάτων φοίτησης στα Α.Ε.Ι.,
γ) η παρ. 17 του άρθρου 34 του ν. 4115/2013 (Α΄ 24), περί της εξέτασης φοιτητών κατά την εξεταστική περίοδο του Φεβρουαρίου και Ιουνίου 2013,
δ) η παρ. 4 του άρθρου 4 και η παρ. 2 του άρθρου 13Γ του ν. 4186/2013 (Α΄ 193), περί θεμάτων της διαδικασίας εισαγωγής στην τριτοβάθμια εκπαίδευση των αποφοίτων Γενικού Λυκείου, 
ε) το δεύτερο εδάφιο της παρ. 3 του άρθρου 56 του 
ν. 4415/2016 (A΄ 159, διόρθ. σφάλμ. Α΄ 165), περί επανεγγραφής φοιτητών,
στ) το άρθρο 7, η παρ. 2 του άρθρου 23, η παρ. 3 του άρθρου 24, η παρ. 3 του άρθρου 25 και η παρ. 3 του άρθρου 26 του π.δ. 160/2008 (Α΄ 220), περί πειθαρχικών θεμάτων των φοιτητών.
Άρθρο 58
Έναρξη ισχύος
1. Με την επιφύλαξη των παρ. 2 έως 4, η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
2. Η εισαγωγή στην τριτοβάθμια εκπαίδευση με τη διαδικασία της περ. α΄ της παρ. 1 του άρθρου 13Γ του 
ν. 4186/2013 (Α΄ 193), όπως η περίπτωση αυτή τροποποιείται με την παρ. 1 του άρθρου 8 του παρόντος, ισχύει για τους υποψηφίους, οι οποίοι συμμετείχαν στις πανελλαδικές εξετάσεις από το σχολικό έτος 2020-2021 και εφεξής.
3. Ειδικά η παρ. 6 του άρθρου 13Δ του ν. 4186/2013, η οποία προστίθεται με την παρ. 3 του άρθρου 11 του παρόντος, ισχύει για την εισαγωγή στην τριτοβάθμια εκπαίδευση από το ακαδημαϊκό έτος 2022-2023 και εφεξής. Οι αποφάσεις που προβλέπονται στην ίδια παράγραφο και αφορούν στην εισαγωγή στην τριτοβάθμια εκπαίδευση κατά το ανωτέρω ακαδημαϊκό έτος εκδίδονται έως τις 31 Μαΐου 2021. 
4. Ειδικά τo άρθρο 34 ισχύει για τους φοιτητές που εισάγονται στα Α.Ε.Ι. από το ακαδημαϊκό έτος 2021-2022 και ύστερα. Για τους φοιτητές που είναι εγγεγραμμένοι σε προγράμματα σπουδών πρώτου κύκλου των Α.Ε.Ι. κατά την έναρξη ισχύος του παρόντος και δεν έχουν υπερβεί την ελάχιστη χρονική διάρκεια φοίτησης, σύμφωνα με το πρόγραμμα σπουδών, ο υπολογισμός της ανώτατης διάρκειας φοίτησης εκκινεί από την έναρξη του ακαδημαϊκού έτους 2021-2022 και καθορίζεται σύμφωνα με την παρ. 1 του άρθρου 34. Οι φοιτητές που είναι εγγεγραμμένοι σε προγράμματα σπουδών πρώτου κύκλου των Α.Ε.Ι., κατά την έναρξη ισχύος του παρόντος, και έχουν υπερβεί την ελάχιστη χρονική διάρκεια φοίτησης του προγράμματος σπουδών, διαθέτουν για την ολοκλήρωση των σπουδών τους χρόνο ίσο προς την ελάχιστη χρονική διάρκεια φοίτησης, ο οποίος εκκινεί από την έναρξη του ακαδημαϊκού έτους 2021-2022 χωρίς την προβλεπόμενη στην παρ. 1 του άρθρου 34 προσαύξηση ακαδημαϊκού χρόνου.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 17 Φεβρουαρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																				


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 17 Φεβρουαρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ
