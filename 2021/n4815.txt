NOMOΣ ΥΠ’ ΑΡΙΘΜ. 4815	
Kύρωση της Συμφωνίας για την τροποποίηση της Συνθήκης για τη θέσπιση του Ευρωπαϊκού Μηχανισμού  Σταθερότητας μεταξύ του Βασιλείου του Βελγίου, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Ιρλανδίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάλου Δουκάτου του Λουξεμβούργου, της Δημοκρατίας της Μάλτας, του Βασιλείου των Κάτω Χωρών, της Δημοκρατίας της Αυστρίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας και της Δημοκρατίας της Φινλανδίας
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
Άρθρο πρώτο: Κύρωση της Συμφωνίας για την τροποποίηση της Συνθήκης για τη θέσπιση του Ευρωπαϊκού Μηχανισμού Σταθερότητας
Συμφωνία για την τροποποίηση της Συνθήκης για τη θέσπιση του Ευρωπαϊκού Μηχανισμού Σταθερότητας - 
Προοίμιο
Άρθρο 1: Τροποποιήσεις της Συνθήκης για τη θέσπιση του Ευρωπαϊκού Μηχανισμού Σταθερότητας
Άρθρο 2: Κατάθεση
Άρθρο 3: Ενοποίηση
Άρθρο 4: Κύρωση, έγκριση ή αποδοχή
Άρθρο 5: Έναρξη ισχύος και προσχώρηση
Άρθρο δεύτερο: Έναρξη ισχύος
Άρθρο πρώτο
Κύρωση της Συμφωνίας για την τροποποίηση  
της Συνθήκης για τη θέσπιση του Ευρωπαϊκού 
Μηχανισμού Σταθερότητας
Κυρώνεται και έχει την ισχύ, που ορίζει η παρ. 1 του άρθρου 28 του Συντάγματος, η Συμφωνία για την τροποποίηση της Συνθήκης της 2ας Φεβρουαρίου 2012 (ν. 4063/2012, Α΄ 71) για τη θέσπιση του Ευρωπαϊκού Μηχανισμού Σταθερότητας μεταξύ του Βασιλείου του Βελγίου, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Δημοκρατίας της Ιρλανδίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάλου Δουκάτου του Λουξεμβούργου, της Δημοκρατίας της Μάλτας, του Βασιλείου των Κάτω Χωρών, της Δημοκρατίας της Αυστρίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας και της Δημοκρατίας της Φινλανδίας. Το ελληνικό πρωτότυπο κείμενο της Συμφωνίας, η οποία υπεγράφη στις Βρυξέλλες στις 27 Ιανουαρίου 2021 και στις 8 Φεβρουαρίου 2021, έχει ως εξής:
«ΣΥΜΦΩΝΙΑ
ΓΙΑ ΤΗΝ ΤΡΟΠΟΠΟΙΗΣΗ ΤΗΣ ΣΥΝΘΗΚΗΣ
ΓΙΑ ΤΗ ΘΕΣΠΙΣΗ ΤΟΥ ΕΥΡΩΠΑΪΚΟΥ ΜΗΧΑΝΙΣΜΟΥ ΣΤΑΘΕΡΟΤΗΤΑΣ ΜΕΤΑΞΥ ΤΟΥ ΒΑΣΙΛΕΙΟΥ ΤΟΥ  ΒΕΛΓΙΟΥ, ΤΗΣ ΟΜΟΣΠΟΝΔΙΑΚΗΣ ΔΗΜΟΚΡΑΤΙΑΣ ΤΗΣ ΓΕΡΜΑΝΙΑΣ, ΤΗΣ ΔΗΜΟΚΡΑΤΙΑΣ ΤΗΣ ΕΣΘΟΝΙΑΣ, ΤΗΣ ΙΡΛΑΝΔΙΑΣ,ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ, ΤΟΥ ΒΑΣΙΛΕΙΟΥ ΤΗΣ ΙΣΠΑΝΙΑΣ, ΤΗΣ ΓΑΛΛΙΚΗΣ ΔΗΜΟΚΡΑΤΙΑΣ, ΤΗΣ ΙΤΑΛΙΚΗΣ ΔΗΜΟΚΡΑΤΙΑΣ, ΤΗΣ ΚΥΠΡΙΑΚΗΣ ΔΗΜΟΚΡΑΤΙΑΣ, ΤΗΣ ΔΗΜΟΚΡΑΤΙΑΣ ΤΗΣ ΛΕΤΟΝΙΑΣ, ΤΗΣ ΔΗΜΟΚΡΑΤΙΑΣ ΤΗΣ ΛΙΘΟΥΑΝΙΑΣ, ΤΟΥ ΜΕΓΑΛΟΥ ΔΟΥΚΑΤΟΥ ΤΟΥ ΛΟΥΞΕΜΒΟΥΡΓΟΥ, ΤΗΣ ΔΗΜΟΚΡΑΤΙΑΣ ΤΗΣ ΜΑΛΤΑΣ, ΤΟΥ ΒΑΣΙΛΕΙΟΥ ΤΩΝ ΚΑΤΩ ΧΩΡΩΝ, ΤΗΣ ΔΗΜΟΚΡΑΤΙΑΣ ΤΗΣ ΑΥΣΤΡΙΑΣ, ΤΗΣ ΠΟΡΤΟΓΑΛΙΚΗΣ ΔΗΜΟΚΡΑΤΙΑΣ, ΤΗΣ ΔΗΜΟΚΡΑΤΙΑΣ ΤΗΣ ΣΛΟΒΕΝΙΑΣ, ΤΗΣ ΣΛΟΒΑΚΙΚΗΣ ΔΗΜΟΚΡΑΤΙΑΣ ΚΑΙ ΤΗΣ ΔΗΜΟΚΡΑΤΙΑΣ ΤΗΣ ΦΙΝΛΑΝΔΙΑΣ
ΠΡΟΟΙΜΙΟ
ΤΑ ΣΥΜΒΑΛΛΟΜΕΝΑ ΜΕΡΗ, το Βασίλειο του Βελγίου, 
η Ομοσπονδιακή Δημοκρατία της Γερμανίας, η Δημοκρατία της Εσθονίας, η Ιρλανδία, η Ελληνική Δημοκρατία, το Βασίλειο της Ισπανίας, η Γαλλική Δημοκρατία, η Ιταλική Δημοκρατία, η Κυπριακή Δημοκρατία, η Δημοκρατία της Λετονίας, η Δημοκρατία της Λιθουανίας, το Μεγάλο Δουκάτο του Λουξεμβούργου, η Δημοκρατία της Μάλτας, το Βασίλειο των Κάτω Χωρών, η Δημοκρατία της Αυστρίας, η Πορτογαλική Δημοκρατία, η Δημοκρατία της Σλοβενίας, η Σλοβακική Δημοκρατία και η Δημοκρατία της Φινλανδίας (τα «κράτη μέλη της ζώνης του ευρώ» ή τα «υπογράφοντα μέρη»)·
ΑΝΑΓΝΩΡΙΖΟΝΤΑΣ την συμφωνία κινητοποίησης της χρηματοδότησης και παροχής χρηματοδοτικής στήριξης στο πλαίσιο του μηχανισμού ασφαλείας για τους σκοπούς της χρήσης του Ενιαίου Ταμείου Εξυγίανσης («ΕΤΕξ»), το οποίο ανήκει στο Ενιαίο Συμβούλιο Εξυγίανσης («ΕΣΕ») που έχει συσταθεί σύμφωνα με τον κανονισμό (ΕΕ) αριθμ. 806/2014 του Ευρωπαϊκού Κοινοβουλίου και του Συμβουλίου, της 15ης Ιουλίου 2014, περί θεσπίσεως ενιαίων κανόνων και ενιαίας διαδικασίας για την εξυγίανση πιστωτικών ιδρυμάτων και ορισμένων επιχειρήσεων επενδύσεων στο πλαίσιο ενός Ενιαίου Μηχανισμού Εξυγίανσης και ενός Ενιαίου Ταμείου Εξυγίανσης και τροποποιήσεως του κανονισμού (ΕΕ) αριθ. 1093/20101·
ΑΝΑΓΝΩΡΙΖΟΝΤΑΣ την καίρια συμβολή του Ευρωπαϊκού Μηχανισμού Σταθερότητας (ΕΜΣ) στη διαχείριση κρίσεων, με την παροχή έγκαιρης και αποτελεσματικής στήριξης σταθερότητας στα κράτη μέλη της ζώνης του ευρώ·
ΕΧΟΝΤΑΣ ΣΥΜΦΩΝΗΣΕΙ μια συνολική δέσμη μέτρων για περαιτέρω ενίσχυση της Οικονομικής και Νομισματικής Ένωσης?
ΕΠΙΔΙΩΚΟΝΤΑΣ την περαιτέρω ανάπτυξη του ΕΜΣ προκειμένου να ενισχυθεί η ευελιξία και οι ικανότητες επίλυσης κρίσεων της ζώνης του ευρώ και η ανθεκτικότητά της, τηρώντας παράλληλα πλήρως το δίκαιο της Ευρωπαϊκής Ένωσης·
ΥΠΕΝΘΥΜΙΖΟΝΤΑΣ ότι κατά τη σύνοδο κορυφής της ζώνης του ευρώ στις 29 Ιουνίου 2018 που πραγματοποιήθηκε σε ανοικτή σύνθεση, οι αρχηγοί κρατών και κυβερνήσεων των κρατών μελών με νόμισμα το ευρώ δήλωσαν ότι ο ΕΜΣ θα παράσχει τον κοινό μηχανισμό ασφαλείας στο ΕΤΕξ και θα ενισχυθεί με βάση τα στοιχεία που καθορίζονται στην επιστολή του προέδρου της Ευρωομάδας της 25ης Ιουνίου 2018·
ΥΠΕΝΘΥΜΙΖΟΝΤΑΣ ΕΠΙΣΗΣ ότι κατά τη σύνοδο κορυφής της ζώνης του ευρώ στις 14 Δεκεμβρίου 2018 που πραγματοποιήθηκε σε ανοικτή σύνθεση, οι αρχηγοί κρατών και κυβερνήσεων των κρατών μελών με νόμισμα το ευρώ ενέκριναν τους όρους αναφοράς του εν λόγω κοινού μηχανισμού ασφαλείας και τους όρους σχετικά με τη μεταρρύθμιση του ΕΜΣ, και ότι, κατά τη σύνοδο κορυφής της ζώνης του ευρώ της 21ης Ιουνίου 2019 που πραγματοποιήθηκε σε ανοικτή σύνθεση, οι αρχηγοί κρατών και κυβερνήσεων των κρατών μελών με νόμισμα το ευρώ έλαβαν υπόψη τους την ευρεία συμφωνία που επετεύχθη για την αναθεώρηση της Συνθήκης για τη θέσπιση του Ευρωπαϊκού Μηχανισμού Σταθερότητας,
ΣΥΜΦΩΝΗΣΑΝ ΤΑ ΑΚΟΛΟΥΘΑ:
ΑΡΘΡΟ 1
Τροποποιήσεις της Συνθήκης για τη θέσπιση 
του Ευρωπαϊκού Μηχανισμού Σταθερότητας
Η Συνθήκη για τη θέσπιση του Ευρωπαϊκού Μηχανισμού Σταθερότητας τροποποιείται ως εξής:
Α. Το προοίμιο τροποποιείται ως εξής:
1) Η αιτιολογική σκέψη (4) αντικαθίσταται από το ακόλουθο κείμενο:
«(4) Η αυστηρή τήρηση του νομικού πλαισίου της Ευρωπαϊκής Ένωσης, του ολοκληρωμένου πλαισίου δημοσιονομικής και μακροοικονομικής εποπτείας, ιδιαίτερα του Συμφώνου Σταθερότητας και Ανάπτυξης, του πλαισίου μακροοικονομικών ανισορροπιών και των κανόνων οικονομικής διακυβέρνησης της Ευρωπαϊκής Ένωσης θα πρέπει να εξακολουθήσει να αποτελεί την πρώτη γραμμή άμυνας έναντι καταστάσεων κρίσης εμπιστοσύνης που επηρεάζουν τη σταθερότητα της ζώνης του ευρώ.».
2) Παρεμβάλλονται οι ακόλουθες αιτιολογικές σκέψεις:
«(5α) Κατά τη σύνοδο κορυφής της ζώνης του ευρώ στις 29 Ιουνίου 2018 που πραγματοποιήθηκε σε ανοικτή σύνθεση, οι αρχηγοί κρατών και κυβερνήσεων των κρατών μελών με νόμισμα το ευρώ δήλωσαν ότι ο ΕΜΣ θα παράσχει τον κοινό μηχανισμό ασφαλείας στο Ενιαίο Ταμείο Εξυγίανσης («ΕΤΕξ») και θα ενισχυθεί με βάση τα στοιχεία που καθορίζονται στην επιστολή του προέδρου της Ευρωομάδας της 25ης Ιουνίου 2018. Κατά τη σύνοδο κορυφής της ζώνης του ευρώ στις 14 Δεκεμβρίου 2018 που πραγματοποιήθηκε σε ανοικτή σύνθεση, οι αρχηγοί κρατών και κυβερνήσεων των κρατών μελών με νόμισμα το ευρώ ενέκριναν τους όρους αναφοράς του εν λόγω κοινού μηχανισμού ασφαλείας που θα παράσχει ο ΕΜΣ, καθώς και τους όρους σχετικά με τη μεταρρύθμιση του ΕΜΣ. Οι όροι σχετικά με τη μεταρρύθμιση του ΕΜΣ προβλέπουν ότι, το αργότερο έως το τέλος της μεταβατικής περιόδου, θα θεσπιστεί ο κοινός μηχανισμός ασφαλείας για το ΕΤΕξ. Οι όροι σχετικά με τη μεταρρύθμιση του ΕΜΣ προβλέπουν επίσης ότι η αποτελεσματικότητα των μέσων προληπτικής χρηματοπιστωτικής συνδρομής θα βελτιωθεί για τα μέλη του ΕΜΣ με υγιή βασικά οικονομικά μεγέθη, τα οποία θα μπορούσαν να επηρεαστούν από δυσμενείς εξελίξεις πέραν του ελέγχου τους. Σύμφωνα με την κοινή θέση σχετικά με τη μελλοντική συνεργασία μεταξύ της Ευρωπαϊκής Επιτροπής και του ΕΜΣ, όπως επισυνάπτεται στους όρους σχετικά με τη μεταρρύθμιση του ΕΜΣ όσον αφορά την αξιολόγηση της επιλεξιμότητας στο πλαίσιο της προληπτικής πιστωτικής γραμμής, ανάλογα με το ακριβές πεδίο εφαρμογής των κριτηρίων επιλεξιμότητας, η Ευρωπαϊκή Επιτροπή και ο ΕΜΣ θα αναλάβουν τους αντίστοιχους ρόλους τους σύμφωνα με τη νομοθεσία της Ευρωπαϊκής Ένωσης, την παρούσα συνθήκη και τις κατευθυντήριες γραμμές του ΕΜΣ. Οι όροι σχετικά με τη μεταρρύθμιση του ΕΜΣ προβλέπουν επίσης ότι θα εφαρμοστεί πρόσθετο περιθώριο επιτοκίου όταν ένα μέλος του ΕΜΣ που έχει λάβει προληπτική χρηματοπιστωτική συνδρομή δεν συμμορφώνεται με τους όρους που τη συνοδεύουν μετά την άντληση κεφαλαίων, εκτός εάν η εν λόγω μη συμμόρφωση οφείλεται σε συμβάντα που εκφεύγουν του ελέγχου της κυβέρνησης. Στους όρους σχετικά με τη μεταρρύθμιση του ΕΜΣ επισημαίνεται επιπλέον ότι η ύπαρξη όρων εξακολουθεί να αποτελεί βασική αρχή της παρούσας συνθήκης και όλων των μέσων του ΕΜΣ, αλλά οι ακριβείς όροι πρέπει να προσαρμοστούν σε κάθε μέσο.
(5β) Η κοινή θέση για τη μελλοντική συνεργασία μεταξύ του ΕΜΣ και της Ευρωπαϊκής Επιτροπής καθορίζει τη συμφωνία σχετικά με τις νέες μορφές συνεργασίας εντός και εκτός του πλαισίου των προγραμμάτων χρηματοπιστωτικής συνδρομής. Η Ευρωπαϊκή Επιτροπή και ο ΕΜΣ έχουν κοινούς στόχους και θα ασκήσουν ειδικά καθήκοντα σχετικά με τη διαχείριση κρίσεων στη ζώνη του ευρώ βάσει της νομοθεσίας της Ευρωπαϊκής Ένωσης και της παρούσας συνθήκης. Ως εκ τούτου, τα δύο όργανα θα συνεργαστούν στενά για τη λήψη μέτρων διαχείρισης κρίσεων του ΕΜΣ, με αποτελεσματική διακυβέρνηση για την επίτευξη της χρηματοπιστωτικής σταθερότητας μέσω της συμπληρωματικής τους εμπειρογνωμοσύνης. Η Ευρωπαϊκή Επιτροπή διασφαλίζει τη συνοχή με τη νομοθεσία της Ευρωπαϊκής Ένωσης, ιδίως με το πλαίσιο συντονισμού της οικονομικής πολιτικής. Ο ΕΜΣ πραγματοποιεί την ανάλυση και την αξιολόγησή του από την πλευρά του δανειστή. Η κοινή θέση για τη μελλοντική συνεργασία θα ενσωματωθεί πλήρως σε ένα μνημόνιο συνεργασίας, όπως ορίζεται στο άρθρο 13 παρ. 8, κατά την έναρξη ισχύος των τροποποιήσεων της παρούσας συνθήκης.».
3) Στην αιτιολογική σκέψη (7) προστίθεται η ακόλουθη περίοδος:
«Τα μέλη του ΕΜΣ αναγνωρίζουν τον διάλογο που βρίσκεται σε εξέλιξη μεταξύ του διευθύνοντος συμβούλου και του Ευρωπαϊκού Κοινοβουλίου.».
4) Στην αιτιολογική σκέψη (8), η τρίτη περίοδος αντικαθίσταται από το ακόλουθο κείμενο:
«Τα κράτη μέλη της ζώνης του ευρώ που ζητούν χρηματοπιστωτική συνδρομή από τον ΕΜΣ αναμένεται να απευθύνουν, εφόσον κρίνεται σκόπιμο, ανάλογο αίτημα και στο ΔΝΤ.».
5) Παρεμβάλλεται η ακόλουθη αιτιολογική σκέψη: 
«(9α) Τα κράτη μέλη της Ευρωπαϊκής Ένωσης το νόμισμα των οποίων δεν είναι το ευρώ, τα οποία έχουν συνάψει στενή συνεργασία με την Ευρωπαϊκή Κεντρική Τράπεζα («ΕΚΤ») σύμφωνα με τον κανονισμό (ΕΕ) αριθ. 1024/2013 του Συμβουλίου, της 15ης Οκτωβρίου 2013 για την ανάθεση ειδικών καθηκόντων στην Ευρωπαϊκή Κεντρική Τράπεζα σχετικά με τις πολιτικές που αφορούν την προληπτική εποπτεία των πιστωτικών ιδρυμάτων αναμένεται να παράσχουν παράλληλες πιστωτικές γραμμές για το ΕΤΕξ μαζί με τον ΕΜΣ. Τα εν λόγω κράτη μέλη συμμετέχουν στον κοινό μηχανισμό ασφαλείας με ισοδύναμους όρους («Συμμετέχοντα κράτη μέλη»). Οι εκπρόσωποι των συμμετεχόντων κρατών μελών θα πρέπει να κληθούν να παραστούν ως παρατηρητές στις συνεδριάσεις του συμβουλίου διοικητών και του συμβουλίου διευθυντών στις οποίες θα συζητηθούν θέματα σχετικά με τον κοινό μηχανισμό ασφαλείας και θα πρέπει να έχουν την ίδια πρόσβαση στις πληροφορίες. Θα πρέπει να θεσπιστούν οι κατάλληλες ρυθμίσεις για την ανταλλαγή πληροφοριών και τον έγκαιρο συντονισμό μεταξύ του ΕΜΣ και των συμμετεχόντων κρατών μελών. Θα πρέπει να καταστεί δυνατό να προσκληθούν εκπρόσωποι του Ενιαίου Συμβουλίου Εξυγίανσης («ΕΣΕ») ως παρατηρητές σε ad hoc βάση για να συμμετέχουν στις συνεδριάσεις του συμβουλίου διοικητών και του συμβουλίου διευθυντών, στις οποίες θα συζητηθεί η χρηματοδοτική στήριξη στο πλαίσιο του μηχανισμού ασφαλείας.».
6) Η αιτιολογική σκέψη (10) αντικαθίσταται από το ακόλουθο κείμενο:
«(10) Στις 20 Ιουνίου 2011, οι εκπρόσωποι των κυβερνήσεων των κρατών μελών της Ευρωπαϊκής Ένωσης εξουσιοδότησαν τα συμβαλλόμενα μέρη της παρούσας συνθήκης να ζητήσουν από την Ευρωπαϊκή Επιτροπή και την ΕΚΤ να διεκπεραιώσουν τα καθήκοντα που προβλέπει η παρούσα συνθήκη. Αναγνωρίζεται ότι τα καθήκοντα που ανατίθενται στο πλαίσιο της παρούσας συνθήκης στην Ευρωπαϊκή Επιτροπή και στην ΕΚΤ δεν παρέχουν ιδία εξουσία λήψεως αποφάσεων και ότι οι ενέργειες των εν λόγω δύο οργάνων στο πλαίσιο της παρούσας συνθήκης δεσμεύουν μόνον τον ΕΜΣ.».
7) Στην αιτιολογική σκέψη (11) προστίθεται:
«Μετά την εισαγωγή των εν λόγω ΡΣΔ από την 1η Ιανουαρίου 2013, τα μέλη του ΕΜΣ δεσμεύονται να εισαγάγουν ΡΣΔ που προβλέπουν μια ψηφοφορία («ΡΣΔ μιας ψηφοφορίας») έως το 2022. Οι λεπτομερείς νομικές ρυθμίσεις θα συμφωνηθούν στο πλαίσιο της Οικονομικής και Δημοσιονομικής Επιτροπής, λαμβάνοντας υπόψη τις εθνικές συνταγματικές απαιτήσεις, ώστε όλες οι ΡΣΔ μιας ψηφοφορίας να εφαρμοστούν από όλα τα νέα μέλη του ΕΜΣ στα νέα κρατικά χρεόγραφα της ζώνης του ευρώ κατά τρόπο που να διασφαλίζει ότι ο νομικός τους αντίκτυπος θα είναι ταυτόσημος.».
8) Παρεμβάλλονται οι ακόλουθες αιτιολογικές σκέψεις:
«(11α) Κατόπιν αιτήματος μέλους του ΕΜΣ και κατά περίπτωση, ο ΕΜΣ μπορεί να διευκολύνει τον διάλογο μεταξύ του εν λόγω μέλους του ΕΜΣ και των ιδιωτών επενδυτών του σε εθελοντική, άτυπη, μη δεσμευτική, προσωρινή και εμπιστευτική βάση.
(11β) Ο ΕΜΣ θα πρέπει να παράσχει στήριξη σταθερότητας μόνο σε μέλη του ΕΜΣ των οποίων το χρέος θεωρείται βιώσιμο και των οποίων η ικανότητα αποπληρωμής προς τον ΕΜΣ έχει επιβεβαιωθεί. Η αξιολόγηση της βιωσιμότητας του χρέους και της ικανότητας αποπληρωμής θα πραγματοποιείται κατά τρόπο διαφανή και προβλέψιμο, επιτρέποντας παράλληλα επαρκές περιθώριο διακριτικής ευχέρειας. Οι εν λόγω αξιολογήσεις θα διεξάγονται από την Ευρωπαϊκή Επιτροπή σε συνεργασία με την ΕΚΤ, τον ΕΜΣ και κατά περίπτωση και όπου αυτό είναι δυνατό με το ΔΝΤ, σύμφωνα με την παρούσα συνθήκη, το δίκαιο της Ευρωπαϊκής Ένωσης και το μνημόνιο συνεργασίας που έχει συναφθεί σύμφωνα με το άρθρο 13 παρ. 8. Όταν η συνεργασία δεν καταλήγει σε κοινή άποψη, η Ευρωπαϊκή Επιτροπή θα προβαίνει σε συνολική αξιολόγηση της βιωσιμότητας του δημόσιου χρέους, ενώ ο ΕΜΣ θα αξιολογεί την ικανότητα του ενδιαφερόμενου μέλους του ΕΜΣ να αποπληρώσει τον ΕΜΣ.».
9) Η αιτιολογική σκέψη (12) αντικαθίσταται από το ακόλουθο κείμενο:
«(12) Σε εξαιρετικές περιπτώσεις, λαμβάνεται υπόψη η προσήκουσα και αναλογική μορφή συμμετοχής του ιδιωτικού τομέα, σύμφωνα με την πρακτική του ΔΝΤ, όταν παρέχεται στήριξη σταθερότητας συνοδευόμενη από όρους υπό μορφή προγράμματος μακροοικονομικής προσαρμογής.».
10) Στην αιτιολογική σκέψη (13) προστίθεται η ακόλουθη περίοδος:
«Τα δάνεια στο πλαίσιο του μηχανισμού ασφαλείας προς το ΕΣΕ από τον ΕΜΣ πρέπει να απολαύουν καθεστώτος προνομιούχου πιστωτή με τρόπο παρόμοιο με αυτόν που αφορά τα υπόλοιπα δάνεια του ΕΜΣ.».
11) Η αιτιολογική σκέψη (14) αντικαθίσταται από το ακόλουθο κείμενο:
«(14) Τα κράτη μέλη της ζώνης του ευρώ θα υποστηρίξουν ισοδύναμο καθεστώς πιστωτή του ΕΜΣ και των άλλων κρατών που δανείζουν σε διμερή βάση, σε συντονισμό με τον ΕΜΣ, μεταξύ άλλων σε σχέση με δάνεια που παρέχονται στο πλαίσιο του μηχανισμού ασφαλείας προς το ΕΣΕ.».
12) Παρεμβάλλονται οι ακόλουθες αιτιολογικές σκέψεις:
«(15α) Το άρθρο 2 παράγραφος 3 της Συνθήκης για τη λειτουργία της Ευρωπαϊκής Ένωσης («ΣΛΕΕ») ορίζει ότι τα κράτη μέλη της Ευρωπαϊκής Ένωσης συντονίζουν τις οικονομικές τους πολιτικές βάσει ρυθμίσεων που καθορίζει η ΣΛΕΕ. Σύμφωνα με το άρθρο 5 παράγραφος 1 και 121 της ΣΛΕΕ τα κράτη μέλη της Ευρωπαϊκής Ένωσης συντονίζουν τις οικονομικές τους πολιτικές στα πλαίσια του Συμβουλίου της Ευρωπαϊκής Ένωσης. Κατά συνέπεια, ο ΕΜΣ δεν θα πρέπει να εξυπηρετεί τον σκοπό του συντονισμού των οικονομικών πολιτικών μεταξύ των μελών του ΕΜΣ, για τον οποίο το δίκαιο της Ευρωπαϊκής Ένωσης προβλέπει τις αναγκαίες ρυθμίσεις. Ο ΕΜΣ σέβεται τις αρμοδιότητες που ανατίθενται με βάση το δίκαιο της Ευρωπαϊκής Ένωσης στα θεσμικά και άλλα όργανα της Ένωσης.
(15β) Τα μέλη του ΕΜΣ αναγνωρίζουν ότι η ταχεία και αποτελεσματική λήψη αποφάσεων στο πλαίσιο του μηχανισμού ασφαλείας και ο συντονισμός με τα συμμετέχοντα κράτη μέλη, τα οποία συμμετέχουν μαζί με τον ΕΜΣ στη χρηματοδοτική στήριξη στο πλαίσιο του μηχανισμού ασφαλείας για το ΕΤΕξ, είναι καθοριστικής σημασίας για τη διασφάλιση της αποτελεσματικότητας του κοινού μηχανισμού ασφαλείας και των εξυγιάνσεων που χρηματοδοτούνται στο πλαίσιό του, όπως προκύπτει από τους όρους αναφοράς του κοινού μηχανισμού ασφαλείας που εγκρίθηκαν από τους αρχηγούς κρατών και κυβερνήσεων των κρατών μελών με νόμισμα το ευρώ στη σύνοδο κορυφής της ζώνης του ευρώ στις 14 Δεκεμβρίου 2018 που πραγματοποιήθηκε σε ανοικτή σύνθεση. Οι όροι αναφοράς προβλέπουν κριτήρια για τις εκταμιεύσεις στο πλαίσιο του μηχανισμού ασφαλείας, συμπεριλαμβανομένων μεταξύ άλλων των αρχών έσχατης λύσης και δημοσιονομικής ουδετερότητας μεσοπρόθεσμα, της πλήρους συμμόρφωσης με τον κανονισμό (ΕΕ) αριθ. 806/2014 του Ευρωπαϊκού Κοινοβουλίου και του Συμβουλίου, της 15ης Ιουλίου 2014, περί θεσπίσεως ενιαίων κανόνων και διαδικασίας για την εξυγίανση πιστωτικών ιδρυμάτων και ορισμένων επιχειρήσεων επενδύσεων στο πλαίσιο ενός Ενιαίου Μηχανισμού Εξυγίανσης και ενός Ενιαίου Ταμείου Εξυγίανσης και τροποποιήσεως του κανονισμού (ΕΕ) αριθ. 1093/2010* («SRMR») και με την οδηγία 2014/59/ΕΕ του Ευρωπαϊκού Κοινοβουλίου και του Συμβουλίου, της 15ης Μαΐου 2014, για τη θέσπιση πλαισίου για την ανάκαμψη και την εξυγίανση πιστωτικών ιδρυμάτων και επιχειρήσεων επενδύσεων και για την τροποποίηση της οδηγίας 82/891/ΕΟΚ του Συμβουλίου, και των οδηγιών 2001/24/ΕΚ, 2002/47/ΕΚ, 2004/25/ΕΚ, 2005/56/ΕΚ, 2007/36/ΕΚ, 2011/35/ΕΕ, 2012/30/ΕΕ και 2013/36/ΕΕ, καθώς και των κανονισμών του Ευρωπαϊκού Κοινοβουλίου και του Συμβουλίου (ΕΕ) αριθ. 1093/2010 και (ΕΕ) αριθ. 648/2012** («BRRD»), και για την ύπαρξη ενός μόνιμου νομικού πλαισίου. Οι όροι αναφοράς προβλέπουν απόφαση του ΕΜΣ σχετικά με τη χρήση του μηχανισμού ασφαλείας, κατά κανόνα, εντός 12 ωρών από την υποβολή του αιτήματος από το ΕΣΕ, προθεσμία η οποία μπορεί να επεκταθεί από τον διευθύνοντα σύμβουλο σε 24 ώρες σε εξαιρετικές περιπτώσεις, ειδικά σε περίπτωση εξαιρετικά περίπλοκης διαδικασίας εξυγίανσης, τηρώντας παράλληλα τις εθνικές συνταγματικές απαιτήσεις.».
13) Η αιτιολογική σκέψη (16) αντικαθίσταται με το ακόλουθο κείμενο:
«(16) Η ανεξαρτησία του διευθύνοντος συμβούλου και του προσωπικού του ΕΜΣ αναγνωρίζεται από την παρούσα συνθήκη. Θα πρέπει να ασκείται κατά τρόπο τέτοιον ώστε, κατά περίπτωση και όπως προβλέπεται από την παρούσα συνθήκη, να διατηρείται η συνοχή με το δίκαιο της Ευρωπαϊκής Ένωσης, η εφαρμογή του οποίου εποπτεύεται από την Ευρωπαϊκή Επιτροπή.».
14) Η αιτιολογική σκέψη (17) αντικαθίσταται με το ακόλουθο κείμενο:
«(17) Οι διαφορές που αφορούν την ερμηνεία και την εφαρμογή της παρούσας συνθήκης, οι οποίες προκύπτουν μεταξύ των συμβαλλόμενων μερών ή μεταξύ των συμβαλλόμενων μερών και του ΕΜΣ, θα πρέπει να υπόκεινται στη δικαιοδοσία του Δικαστηρίου της Ευρωπαϊκής Ένωσης, σύμφωνα με το άρθρο 273 της ΣΛΕΕ. 
(18) Ο ΕΜΣ θα θεσπίσει κατάλληλα συστήματα προειδοποίησης με σκοπό να εξασφαλίσει ότι λαμβάνει εγκαίρως τις αποπληρωμές στο πλαίσιο του μηχανισμού στήριξης σταθερότητας ή του μηχανισμού ασφαλείας. Η μετά το πρόγραμμα εποπτεία θα ασκείται από την Ευρωπαϊκή Επιτροπή σε συνεργασία με την ΕΚΤ και από το Συμβούλιο της Ευρωπαϊκής Ένωσης στο πλαίσιο που καθορίζεται σύμφωνα με τα άρθρα 121 και 136 της ΣΛΕΕ,».
Β. Τα άρθρα τροποποιούνται ως εξής:
15) Το άρθρο 3 αντικαθίσταται από το ακόλουθο κείμενο:
«ΑΡΘΡΟ 3
Σκοποί
1. Ο σκοπός του ΕΜΣ είναι η κινητοποίηση της χρηματοδότησης και η παροχή στήριξης σταθερότητας, υπό αυστηρούς όρους, κατάλληλους για το επιλεγμένο μέσο χρηματοπιστωτικής συνδρομής, προς όφελος των μελών του ΕΜΣ που αντιμετωπίζουν ή απειλούνται από σοβαρά προβλήματα χρηματοδότησης, εφόσον είναι απαραίτητη για τη διαφύλαξη της χρηματοπιστωτικής σταθερότητας της ζώνης του ευρώ συνολικά και των κρατών μελών της. Κατά περίπτωση και προκειμένου να προετοιμαστεί εσωτερικά και να είναι σε θέση να εκτελέσει τα καθήκοντα που του ανατίθενται βάσει της παρούσας συνθήκης με ορθό και έγκαιρο τρόπο, ο ΕΜΣ μπορεί να παρακολουθεί και να αξιολογεί τη μακροοικονομική και χρηματοοικονομική κατάσταση των μελών του, συμπεριλαμβανομένης της βιωσιμότητας του δημόσιου χρέους τους, και να προβαίνει σε ανάλυση των σχετικών πληροφοριών και δεδομένων. Για τον σκοπό αυτό, ο διευθύνων σύμβουλος συνεργάζεται με την Ευρωπαϊκή Επιτροπή και την ΕΚΤ για να διασφαλίσει την πλήρη συνοχή με το πλαίσιο συντονισμού των οικονομικών πολιτικών που προβλέπεται στη ΣΛΕΕ.
2. Ο ΕΜΣ μπορεί να παράσχει τον μηχανισμό ασφαλείας στο ΕΣΕ για το ΕΤΕξ για τη στήριξη της εφαρμογής των μέσων εξυγίανσης και της άσκησης των εξουσιών εξυγίανσης του ΕΣΕ, όπως κατοχυρώνονται στο δίκαιο της Ευρωπαϊκής Ένωσης.
3. Προς τους σκοπούς αυτούς, ο ΕΜΣ έχει το δικαίωμα να αντλεί κεφάλαια με την έκδοση χρηματοπιστωτικών τίτλων ή με τη σύναψη χρηματοοικονομικών ή λοιπών συμφωνιών ή ρυθμίσεων με μέλη του ΕΜΣ, χρηματοπιστωτικά ιδρύματα ή άλλα τρίτα μέρη.
4. Με την επιφύλαξη της παραγράφου 1, οι όροι που ισχύουν είναι κατάλληλοι για το επιλεγμένο μέσο χρηματοπιστωτικής συνδρομής, όπως ορίζεται στην παρούσα συνθήκη.».
16) Στο άρθρο 4 παράγραφος 4, η πρώτη περίοδος αντικαθίσταται από το ακόλουθο κείμενο:
«Κατά παρέκκλιση από την παράγραφο 3 του παρόντος άρθρου, ενεργοποιείται διαδικασία έκτακτης ψηφοφορίας εφόσον η Ευρωπαϊκή Επιτροπή και η ΕΚΤ συμπεραίνουν ότι η μη επείγουσα έκδοση μιας απόφασης για τη χορήγηση ή την υλοποίηση χρηματοπιστωτικής συνδρομής, όπως καθορίζεται στα άρθρα 13 έως 18, θα απειλούσε την οικονομική και χρηματοπιστωτική βιωσιμότητα της ζώνης του ευρώ.».
17) Το άρθρο 5 τροποποιείται ως εξής:
α) στην παράγραφο 4, προστίθεται η ακόλουθη περίοδος:
«Εκπρόσωποι των συμμετεχόντων κρατών μελών τα οποία συμμετέχουν μαζί με τον ΕΜΣ στη χρηματοδοτική στήριξη στο πλαίσιο του μηχανισμού ασφαλείας για το ΕΤΕξ καλούνται επίσης να συμμετέχουν, ως παρατηρητές, στις συνεδριάσεις του συμβουλίου διοικητών όπου θα συζητηθούν θέματα σχετικά με τον κοινό μηχανισμό ασφαλείας.»·
β) η παράγραφος 6 τροποποιείται ως εξής:
i) το στοιχείο α) αντικαθίσταται από το ακόλουθο κείμενο:
«α) την ακύρωση του αποθεματικού ταμείου έκτακτης ανάγκης και τη μεταφορά του περιεχομένου του στο αποθεματικό ταμείο ή/και στο καταβεβλημένο κεφάλαιο, σύμφωνα με το άρθρο 4 παράγραφος 4, την ακύρωση της αναστολής της εφαρμογής του άρθρου 18α παράγραφος 6 πρώτο εδάφιο, την τροποποίηση της πλειοψηφίας που απαιτείται για την έκδοση απόφασης σχετικά με τα δάνεια και τις αντίστοιχες εκταμιεύσεις στο πλαίσιο του μηχανισμού ασφαλείας σύμφωνα με τη διαδικασία έκτακτης ψηφοφορίας και τον καθορισμό των συνθηκών υπό τις οποίες θα πραγματοποιηθεί μελλοντικά μια επανεξέταση, σύμφωνα με το άρθρο 18α παράγραφος 6 τρίτο εδάφιο·»·
ii) το στοιχείο στ) αντικαθίσταται από το ακόλουθο κείμενο:
«στ) την παροχή στήριξης σταθερότητας από τον ΕΜΣ, συμπεριλαμβανομένων των όρων οικονομικής πολιτικής όπως αναφέρεται στο μνημόνιο κατανόησης που αναφέρεται στο άρθρο 13 παράγραφος 3 ή όπως αναφέρεται στο άρθρο 14 παράγραφος 2, και τον καθορισμό της επιλογής των μέσων καθώς, και των όρων και των προϋ­ποθέσεων χρηματοδότησης, σύμφωνα με τα άρθρα 12 έως 18·»·
iii) προστίθεται το ακόλουθο σημείο:
«στα) την αλλαγή στα κριτήρια επιλεξιμότητας για την προληπτική χρηματοπιστωτική συνδρομή που καθορίζονται στο Παράρτημα ΙΙΙ σύμφωνα με το άρθρο 14 παράγραφος 1·»·
iv) το στοιχείο ζ) αντικαθίσταται από το ακόλουθο κείμενο:
«ζ) την ανάθεση i) στον διευθύνοντα σύμβουλο και ii) στην Ευρωπαϊκή Επιτροπή σε συνεργασία με την ΕΚΤ, να διαπραγματεύονται από κοινού τους όρους οικονομικής πολιτικής που συνοδεύουν την χρηματοπιστωτική συνδρομή, σύμφωνα με το άρθρο 13 παράγραφος 3·»·
v) προστίθεται το ακόλουθο σημείο:
«ζα) τη χορήγηση ενός μηχανισμού ασφαλείας, σύμφωνα με το άρθρο 18α παράγραφος 1 πρώτο εδάφιο, την τροποποίηση των κριτηρίων έγκρισης δανείων και εκταμιεύσεων στο πλαίσιο του μηχανισμού ασφαλείας που ορίζεται στο παράρτημα IV σύμφωνα με το άρθρο 18α παράγραφος 1 δεύτερο εδάφιο, τον καθορισμό οποιουδήποτε από τα στοιχεία που ορίζονται στο άρθρο 18α παράγραφος 1 τρίτο εδάφιο, και τη λήψη απόφασης σχετικά με τη διακοπή ή τη συνέχιση του εν λόγω μηχανισμού ασφαλείας σύμφωνα με το άρθρο 18α παράγραφος 1 και παράγραφος 8·»·
vi) το στοιχείο η) αντικαθίσταται από το ακόλουθο κείμενο:
«η) την αλλαγή στην τιμολογιακή πολιτική και στην τιμολογιακή κατευθυντήρια γραμμή για την χρηματοπιστωτική συνδρομή ή στον μηχανισμό ασφαλείας για το ΕΤΕξ, σύμφωνα με το άρθρο 20·»?
(vii) το σημείο ι) αντικαθίσταται ως εξής:
ι) τον καθορισμό των ρυθμίσεων για τη μεταβίβαση της στήριξης της ΕΔΧΣ στον ΕΜΣ, περιλαμβανομένης της δημιουργίας μιας πρόσθετης δόσης εγκεκριμένου κεφαλαίου, σύμφωνα με το άρθρο 40?».
18) Το άρθρο 6 τροποποιείται ως εξής:
α) στην παράγραφο 3, προστίθεται η ακόλουθη περίοδος:
«Εκπρόσωποι των συμμετεχόντων κρατών μελών τα οποία συμμετέχουν μαζί με τον ΕΜΣ στη χρηματοδοτική στήριξη στο πλαίσιο του μηχανισμού ασφαλείας για το ΕΤΕξ καλούνται επίσης να συμμετέχουν, ως παρατηρητές, στις συνεδριάσεις του συμβουλίου διευθυντών όπου θα συζητηθούν θέματα σχετικά με τον κοινό μηχανισμό ασφαλείας.»·
β) η παράγραφος 4 αντικαθίσταται από το ακόλουθο κείμενο:
«4. Το συμβούλιο διευθυντών δύναται να καλέσει άλλα πρόσωπα να συμμετάσχουν ως παρατηρητές σε συνεδριάσεις σε ad hoc βάση, συμπεριλαμβανομένων εκπροσώπων ιδρυμάτων ή οργανισμών.».
19) Στο άρθρο 7 παράγραφος 4, προστίθεται η ακόλουθη περίοδος:
«Ο διευθύνων σύμβουλος και το προσωπικό του ΕΜΣ είναι υπεύθυνοι μόνο έναντι του ΕΜΣ και ασκούν τα καθήκοντά τους με πλήρη ανεξαρτησία.».
20) Το άρθρο 12 τροποποιείται ως εξής:
α) παρεμβάλλεται η ακόλουθη παράγραφος:
«1α. Ο ΕΜΣ μπορεί να παράσχει τον μηχανισμό ασφαλείας για το ΕΤΕ, με την επιφύλαξη του δικαίου της Ευρωπαϊκής Ένωσης και των αρμοδιοτήτων των θεσμικών και άλλων οργάνων της Ευρωπαϊκής Ένωσης. Τα δάνεια που παρέχονται στο πλαίσιο του μηχανισμού ασφαλείας χορηγούνται μόνο ως έσχατη λύση και εφόσον είναι δημοσιονομικά ουδέτερα μεσοπρόθεσμα.»·
β) στην παράγραφο 3, προστίθεται η ακόλουθη περίοδος:
«H συνολική ψηφοφορία ενιαίου σκέλους ισχύει για όλους τους νέους κρατικούς τίτλους της ζώνης του ευρώ, με προθεσμία λήξης άνω του ενός έτους, που εκδίδονται από την 1η Ιανουαρίου 2022 και έπειτα.»·
γ) προστίθεται η ακόλουθη παράγραφος:
«4. Κατά την άσκηση των καθηκόντων που της ανατίθενται σύμφωνα με την παρούσα συνθήκη, η Ευρωπαϊκή Επιτροπή θα μεριμνήσει ώστε οι πράξεις χρηματοπιστωτικής συνδρομής που προβλέπονται από τον ΕΜΣ στο πλαίσιο της παρούσας συνθήκης να συνάδουν, κατά περίπτωση, με το δίκαιο της Ευρωπαϊκής Ένωσης, ιδίως με τα μέτρα συντονισμού της οικονομικής πολιτικής που προβλέπονται στη ΣΛΕΕ.».
21) Το άρθρο 13 τροποποιείται ως εξής:
α) η παράγραφος 1 τροποποιείται ως εξής:
i) η εισαγωγική φράση αντικαθίσταται από το ακόλουθο κείμενο:
«1. Μέλος του ΕΜΣ μπορεί να ζητήσει στήριξη σταθερότητας με αίτηση προς τον πρόεδρο του συμβουλίου διοικητών. Η εν λόγω αίτηση πρέπει να αναφέρει το ή τα μέσα χρηματοπιστωτικής συνδρομής που πρέπει να εξεταστούν. Με την παραλαβή της εν λόγω αίτησης, ο πρόεδρος του συμβουλίου διοικητών αναθέτει i) στον διευθύνοντα σύμβουλο και ii) στην Ευρωπαϊκή Επιτροπή σε συνεργασία με την ΕΚΤ να εκπληρώνουν από κοινού τα ακόλουθα καθήκοντα:»·
ii) το στοιχείο β) αντικαθίσταται από το ακόλουθο κείμενο:
«β) να εκτιμήσει εάν το δημόσιο χρέος είναι βιώσιμο και εάν η στήριξη σταθερότητας μπορεί να εξοφληθεί. Η εν λόγω εκτίμηση διεξάγεται κατά τρόπο διαφανή και προβλέψιμο, ενώ παράλληλα παρέχεται επαρκές περιθώριο διακριτικής ευχέρειας. Εφόσον κρίνεται χρήσιμο και εφικτό, η εν λόγω εκτίμηση αναμένεται να διενεργείται από κοινού με το ΔΝΤ·»·
β) η παράγραφος 2 αντικαθίσταται από το ακόλουθο κείμενο:
«2. Βάσει της αίτησης του μέλους του ΕΜΣ και των εκτιμήσεων που αναφέρονται στην παράγραφο 1 του παρόντος άρθρου, μιας πρότασης του διευθύνοντα συμβούλου που βασίζεται στις εν λόγω εκτιμήσεις και, κατά περίπτωση, των κατά το άρθρο 14 παράγραφος 1 και 2 εκτιμήσεων, το συμβούλιο διοικητών δύναται να αποφασίσει να χορηγήσει, καταρχήν, στήριξη σταθερότητας στο ενδιαφερόμενο μέλος του ΕΜΣ με τη μορφή διευκόλυνσης χρηματοπιστωτικής συνδρομής.»·
γ) στην παράγραφο 3, το πρώτο εδάφιο αντικαθίσταται από το ακόλουθο κείμενο:
«3. Εάν εκδοθεί απόφαση σύμφωνα με την παράγραφο 2 εκτός εάν πρόκειται για προληπτικό πιστωτικό όριο υπό όρους, το συμβούλιο διοικητών αναθέτει (i) στον διευθύνοντα σύμβουλο και (ii) στην Ευρωπαϊκή Επιτροπή σε συνεργασία με την ΕΚΤ, και, κατά περίπτωση, επίσης από κοινού με το ΔΝΤ, το καθήκον να διαπραγματευτούν, με το ενδιαφερόμενο μέλος του ΕΜΣ, μνημόνιο κατανόησης («ΜΚ») όπου θα περιγράφονται αναλυτικά οι όροι που συνοδεύουν τη διευκόλυνση χρηματοπιστωτικής συνδρομής. Το περιεχόμενο του ΜΚ αποτυπώνει τη σοβαρότητα των αδυναμιών που πρέπει να αντιμετωπιστούν και το μέσο χρηματοπιστωτικής συνδρομής που έχει επιλεγεί. Ο διευθύνων σύμβουλος καταρτίζει πρόταση σύμβασης διευκόλυνσης χρηματοπιστωτικής συνδρομής, η οποία περιλαμβάνει τους χρηματοπιστωτικούς όρους και προϋποθέσεις, καθώς και την επιλογή των μέσων, και η οποία υποβάλλεται προς έγκριση στο συμβούλιο διοικητών.»·
δ) η παράγραφος 4 αντικαθίσταται από το ακόλουθο κείμενο:
«4. Το ΜΚ υπογράφεται εξ ονόματος του ΕΜΣ, από την Ευρωπαϊκή Επιτροπή και τον διευθύνοντα σύμβουλο, υπό τον όρο της προηγούμενης τήρησης των προϋποθέσεων που καθορίζονται στην παράγραφο 3 και της προηγούμενης έγκρισης από το συμβούλιο διοικητών.»·
ε) η παράγραφος 7 αντικαθίσταται από το ακόλουθο κείμενο:
«7. i) Ο διευθύνων σύμβουλος και ii) η Ευρωπαϊκή Επιτροπή σε συνεργασία με την ΕΚΤ από κοινού και, εφόσον είναι εφικτό, επίσης από κοινού με το ΔΝΤ, επιφορτίζονται με την παρακολούθηση της συμμόρφωσης προς τους όρους που συνοδεύουν τη διευκόλυνση χρηματοπιστωτικής συνδρομής.»·
στ) προστίθεται η εξής παράγραφος:
«8. Με την επιφύλαξη προηγούμενης έγκρισης του συμβουλίου των διευθυντών με αμοιβαία συμφωνία, ο ΕΜΣ μπορεί να συνάψει μνημόνιο συνεργασίας με την Ευρωπαϊκή Επιτροπή, στο οποίο θα αναφέρεται λεπτομερώς η συνεργασία μεταξύ του διευθύνοντος συμβούλου και της Ευρωπαϊκής Επιτροπής κατά την εκτέλεση των καθηκόντων που τους έχουν ανατεθεί σύμφωνα με τις παραγράφους 1, 3 και 7 του παρόντος άρθρου, και αναφέρονται στο άρθρο 3 παράγραφος 1.».
22) Το άρθρο 14 αντικαθίσταται από το ακόλουθο κείμενο:
«ΑΡΘΡΟ 14
Προληπτική χρηματοπιστωτική συνδρομή 
του ΕΜΣ
1. Τα μέσα προληπτικής χρηματοπιστωτικής συνδρομής του ΕΜΣ παρέχουν υποστήριξη στα μέλη του ΕΜΣ με υγιή θεμελιώδη οικονομικά μεγέθη, τα οποία θα μπορούσαν να επηρεαστούν από δυσμενείς εξελίξεις πέραν του ελέγχου τους. Το συμβούλιο διοικητών μπορεί να αποφασίσει τη χορήγηση προληπτικής χρηματοπιστωτικής συνδρομής σε ένα μέλος του ΕΜΣ, το δημόσιο χρέος του οποίου είναι βιώσιμο, με τη μορφή προληπτικού πιστωτικού ορίου υπό όρους ή με τη μορφή πιστωτικού ορίου με ενισχυμένους όρους σύμφωνα με το άρθρο 12 παράγραφος 1, με την επιφύλαξη της τήρησης των κριτηρίων επιλεξιμότητας που πρέπει να ισχύουν για κάθε τύπο συνδρομής που προβλέπεται στο παράρτημα ΙΙΙ.
Το συμβούλιο διοικητών μπορεί να αποφασίσει την αλλαγή στα κριτήρια επιλεξιμότητας για την προληπτική χρηματοπιστωτική συνδρομή του ΕΜΣ και να τροποποιήσει ανάλογα το παράρτημα ΙΙΙ. Η εν λόγω τροποποίηση αρχίζει να ισχύει αφού τα μέλη του ΕΜΣ έχουν κοινοποιήσει στον θεματοφύλακα την ολοκλήρωση των εφαρμοστέων εθνικών διαδικασιών τους.
2. Η αιρεσιμότητα που συνδέεται με το προληπτικό πιστωτικό όριο υπό όρους συνίσταται στη συνεχή τήρηση των κριτηρίων επιλεξιμότητας που προβλέπονται στο παράρτημα ΙΙΙ, έναντι των οποίων δεσμεύεται το ενδιαφερόμενο μέλος του ΕΜΣ στο υπογεγραμμένο αίτημά του σύμφωνα με το άρθρο 13 παράγραφος 1, στο οποίο επισημαίνει τις κύριες προθέσεις πολιτικής του («Επιστολή προθέσεων»). Μετά την παραλαβή της εν λόγω επιστολής προθέσεων, ο πρόεδρος του συμβουλίου διοικητών αναθέτει στην Ευρωπαϊκή Επιτροπή να αξιολογήσει κατά πόσον οι προθέσεις πολιτικής που περιλαμβάνονται στην επιστολή προθέσεων συνάδουν πλήρως με τα μέτρα συντονισμού των οικονομικών πολιτικών που προβλέπονται στη ΣΛΕΕ, ιδίως με πράξεις του δικαίου της Ευρωπαϊκής Ένωσης, συμπεριλαμβανομένης οποιασδήποτε γνώμης, προειδοποίησης, σύστασης ή απόφασης απευθυνόμενης στο ενδιαφερόμενο μέλος του ΕΜΣ. Κατά παρέκκλιση από το άρθρο 13 παράγραφος 3 και 4, δεν προβλέπεται διαπραγμάτευση ΜΚ.
3. Η αιρεσιμότητα που συνδέεται με το πιστωτικό όριο με ενισχυμένους όρους παρουσιάζεται αναλυτικά στο ΜΚ, σύμφωνα με το άρθρο 13 παράγραφος 3, και συνάδει με τα κριτήρια επιλεξιμότητας που προβλέπονται στο παράρτημα ΙΙΙ.
4. Οι χρηματοοικονομικοί όροι και προϋποθέσεις της προληπτικής χρηματοπιστωτικής συνδρομής του ΕΜΣ προσδιορίζονται σε συμφωνία διευκόλυνσης προληπτικής χρηματοπιστωτικής συνδρομής, που πρέπει να υπογραφεί από τον διευθύνοντα σύμβουλο.
5. Το συμβούλιο διευθυντών εγκρίνει τις λεπτομερείς κατευθυντήριες γραμμές σχετικά με τις λεπτομέρειες εφαρμογής της προληπτικής χρηματοπιστωτικής συνδρομής του ΕΜΣ.
6. Το συμβούλιο διευθυντών εξετάζει τακτικά, τουλάχιστον ανά εξάμηνο ή μετά την πρώτη άντληση κεφαλαίων από το μέλος του ΕΜΣ (μέσω δανείου ή αγορών στην πρωτογενή αγορά), μια έκθεση σύμφωνα με το άρθρο 13 παράγραφος 7. Για ένα προληπτικό πιστωτικό όριο υπό όρους, η έκθεση εξακριβώνει τη συνεχή τήρηση των κριτηρίων επιλεξιμότητας που αναφέρονται στην παράγραφο 2 του παρόντος άρθρου, ενώ για ένα πιστωτικό όριο με ενισχυμένους όρους η έκθεση ελέγχει τη συμμόρφωση με τους όρους πολιτικής που περιγράφονται λεπτομερώς στο ΜΚ. Όταν η έκθεση καταλήγει στο συμπέρασμα ότι το μέλος του ΕΜΣ εξακολουθεί να τηρεί τα κριτήρια επιλεξιμότητας για το προληπτικό πιστωτικό όριο υπό όρους ή να συμμορφώνεται με τους όρους που συνοδεύουν το πιστωτικό όριο με ενισχυμένους όρους, το πιστωτικό όριο διατηρείται, εκτός εάν ο διευθύνων σύμβουλος ή οποιοσδήποτε διευθυντής ζητήσει από το συμβούλιο διευθυντών να αποφασίσει με αμοιβαία συμφωνία εάν θα πρέπει να διατηρηθεί το πιστωτικό όριο.
7. Εάν η έκθεση σύμφωνα με την παράγραφο 6 του παρόντος άρθρου καταλήγει στο συμπέρασμα ότι το μέλος του ΕΜΣ δεν τηρεί πλέον τα κριτήρια επιλεξιμότητας για το προληπτικό πιστωτικό όριο υπό όρους ή δεν συμμορφώνεται με τους όρους που συνοδεύουν το πιστωτικό όριο με ενισχυμένους όρους, η πρόσβαση στο πιστωτικό όριο διακόπτεται, εκτός εάν το συμβούλιο διευθυντών αποφασίσει με αμοιβαία συμφωνία τη διατήρηση του πιστωτικού ορίου. Εάν το μέλος του ΕΜΣ έχει αντλήσει προηγουμένως κεφάλαια, εφαρμόζεται πρόσθετο περιθώριο επιτοκίου σύμφωνα με την κατευθυντήρια γραμμή τιμολόγησης η οποία εγκρίνεται από το συμβούλιο διοικητών σύμφωνα με το άρθρο 20 παράγραφος 2, εκτός εάν το συμβούλιο διευθυντών εκτιμήσει με βάση την έκθεση ότι η μη συμμόρφωση οφείλεται σε συμβάντα που εκφεύγουν του ελέγχου του μέλους του ΕΜΣ. Εάν δεν διατηρηθεί το πιστωτικό όριο, μπορεί να ζητηθεί και να χορηγηθεί μια άλλη μορφή χρηματοπιστωτικής συνδρομής σύμφωνα με τους ισχύοντες κανόνες της παρούσας συνθήκης.».
23) Στο άρθρο 15, η παράγραφος 5 αντικαθίσταται από το ακόλουθο κείμενο:
«5. Κατά περίπτωση, το συμβούλιο διευθυντών αποφασίζει με αμοιβαία συμφωνία, βάσει πρότασης του διευθύνοντος συμβούλου και αφού λάβει έκθεση από τον διευθύνοντα σύμβουλο και την Ευρωπαϊκή Επιτροπή σύμφωνα με το άρθρο 13 παράγραφος 7, την εκταμίευση των δόσεων της χρηματοπιστωτικής συνδρομής που έπονται της πρώτης δόσης.».
24) Στο άρθρο 16, η παράγραφος 5 αντικαθίσταται από το ακόλουθο κείμενο:
«5. Το συμβούλιο διευθυντών αποφασίζει με αμοιβαία συμφωνία, βάσει πρότασης του διευθύνοντος συμβούλου και αφού λάβει έκθεση από τον διευθύνοντα σύμβουλο και την Ευρωπαϊκή Επιτροπή σύμφωνα με το άρθρο 13 παράγραφος 7, την εκταμίευση των δόσεων της χρηματοπιστωτικής συνδρομής που έπονται της πρώτης δόσης.».
25) Στο άρθρο 17, η παράγραφος 5 αντικαθίσταται από το ακόλουθο κείμενο:
«5. Το συμβούλιο διευθυντών αποφασίζει με αμοιβαία συμφωνία, βάσει πρότασης του διευθύνοντος συμβούλου και αφού λάβει έκθεση από τον διευθύνοντα σύμβουλο και την Ευρωπαϊκή Επιτροπή σύμφωνα με το άρθρο 13 παράγραφος 7, την εκταμίευση χρηματοπιστωτικής συνδρομής προς δικαιούχο κράτος μέλος μέσω πράξεων στην πρωτογενή αγορά.».
26) Παρεμβάλλεται το ακόλουθο άρθρο:
«ΑΡΘΡΟ 18α
Μηχανισμός ασφαλείας
1. Μετά από αίτημα του ΕΣΕ για τη δημιουργία μηχανισμού ασφαλείας και πρόταση του διευθύνοντος συμβούλου, το συμβούλιο διοικητών μπορεί να αποφασίσει να χορηγήσει στο ΕΣΕ έναν μηχανισμό ασφαλείας που καλύπτει όλες τις πιθανές χρήσεις του ΕΤΕ όπως κατοχυρώνονται στο δίκαιο της Ευρωπαϊκής Ένωσης, υπό την προϋπόθεση επαρκών διασφαλίσεων.
Τα κριτήρια για την έγκριση δανείων και εκταμιεύσεων στο πλαίσιο του μηχανισμού ασφαλείας προβλέπονται στο παράρτημα IV. Το συμβούλιο διοικητών μπορεί να αποφασίσει να τροποποιήσει τα κριτήρια έγκρισης δανείων και εκταμιεύσεων, τροποποιώντας ανάλογα το παράρτημα IV. Η εν λόγω τροποποίηση αρχίζει να ισχύει αφού τα μέλη του ΕΜΣ έχουν κοινοποιήσει στον θεματοφύλακα την ολοκλήρωση των εφαρμοστέων εθνικών διαδικασιών τους.
Το συμβούλιο διοικητών καθορίζει τους βασικούς χρηματοοικονομικούς όρους και προϋποθέσεις του μηχανισμού ασφαλείας, το ονομαστικό ανώτατο όριο και τυχόν προσαρμογές του, τις διατάξεις σχετικά με τη διαδικασία επαλήθευσης της συμμόρφωσης με την προϋπόθεση της ύπαρξης ενός μόνιμου νομικού πλαισίου για την εξυγίανση των τραπεζών και σχετικά με τις συνέπειες για τον μηχανισμό ασφαλείας και τη χρήση του, καθώς και τις συνθήκες υπό τις οποίες το συμβούλιο διοικητών μπορεί να αποφασίσει τον τερματισμό του μηχανισμού ασφαλείας και τις συνθήκες και τις προθεσμίες υπό τις οποίες το συμβούλιο διοικητών μπορεί να αποφασίσει τη συνέχιση του μηχανισμού ασφαλείας σύμφωνα με την παράγραφο 8.
2. Ο μηχανισμός ασφαλείας λαμβάνει τη μορφή ανακυκλούμενου πιστωτικού ορίου βάσει του οποίου μπορούν να χορηγηθούν δάνεια.
3. Οι λεπτομερείς χρηματοδοτικοί όροι και προϋποθέσεις του μηχανισμού ασφαλείας προσδιορίζονται σε μια συμφωνία μηχανισμού ασφαλείας με το ΕΣΕ, η οποία πρέπει να εγκριθεί από το συμβούλιο διευθυντών με αμοιβαία συμφωνία και να υπογραφεί από τον διευθύνοντα σύμβουλο.
4. Το συμβούλιο διευθυντών εγκρίνει και επανεξετάζει τακτικά τις λεπτομερείς κατευθυντήριες γραμμές σχετικά με τις λεπτομέρειες εφαρμογής του μηχανισμού ασφαλείας, συμπεριλαμβανομένων των διαδικασιών που εξασφαλίζουν την ταχεία λήψη αποφάσεων σύμφωνα με την παράγραφο 5.
5. Μετά από αίτημα από το ΕΣΕ για τη χορήγηση δανείου, στο οποίο περιλαμβάνονται όλες οι σχετικές πληροφορίες ενώ τηρούνται παράλληλα οι απαιτήσεις εμπιστευτικότητας του δικαίου της Ευρωπαϊκής Ένωσης, πρόταση του διευθύνοντος συμβούλου και την αξιολόγηση της ικανότητας αποπληρωμής του ΕΣΕ και, κατά περίπτωση, τις εκτιμήσεις της Ευρωπαϊκής Επιτροπής και της ΕΚΤ σύμφωνα με την παράγραφο 6, το συμβούλιο διευθυντών αποφασίζει με αμοιβαία συμφωνία, βάσει των κριτηρίων που προβλέπονται στο παράρτημα IV, για τα δάνεια και τις αντίστοιχες εκταμιεύσεις στο πλαίσιο του μηχανισμού ασφαλείας. Το συμβούλιο διευθυντών μπορεί να αποφασίσει με αμοιβαία συμφωνία να αναθέσει στον διευθύνοντα σύμβουλο το καθήκον που προβλέπεται στην παρούσα παράγραφο για συγκεκριμένο χρονικό διάστημα και ποσό, σύμφωνα με τους κανόνες που καθορίζονται στις κατευθυντήριες γραμμές που εγκρίθηκαν από το συμβούλιο διευθυντών.
6. Κατά παρέκκλιση από το άρθρο 4 παράγραφος 3, ενεργοποιείται διαδικασία έκτακτης ψηφοφορίας εφόσον η Ευρωπαϊκή Επιτροπή και η ΕΚΤ καταλήξουν σε ξεχωριστές εκτιμήσεις ότι η μη επείγουσα έκδοση μιας απόφασης από το συμβούλιο διευθυντών σχετικά με τα δάνεια και τις αντίστοιχες εκταμιεύσεις στο πλαίσιο του μηχανισμού ασφαλείας σύμφωνα με την πρώτη περίοδο της παραγράφου 5 του παρόντος άρθρου θα απειλούσε την οικονομική και χρηματοπιστωτική βιωσιμότητα της ζώνης του ευρώ. Η λήψη της εν λόγω απόφασης με αμοιβαία συμφωνία στο πλαίσιο αυτής της διαδικασίας έκτακτης ψηφοφορίας απαιτεί ειδική πλειοψηφία 85 % των εκπεφρασμένων ψήφων. Η παράγραφος αυτή δεν ισχύει εάν, και για όσο διάστημα, συνεχίζονται οι διαδικασίες όσον αφορά την ύπαρξη ενός μόνιμου νομικού πλαισίου για την εξυγίανση των τραπεζών σύμφωνα με την παράγραφος 8 του παρόντος άρθρου και τις συναφείς διατάξεις που εγκρίνονται από το συμβούλιο διοικητών.
Όταν χρησιμοποιείται η διαδικασία έκτακτης ανάγκης που αναφέρεται στο πρώτο εδάφιο, πραγματοποιείται μεταφορά σε αποθεματικό ταμείο έκτακτης ανάγκης προκειμένου να δημιουργηθεί ένα ειδικό απόθεμα ασφαλείας για την κάλυψη των κινδύνων που απορρέουν από τα δάνεια και τις αντίστοιχες εκταμιεύσεις που εγκρίνονται στο πλαίσιο της εν λόγω διαδικασίας έκτακτης ανάγκης. Το συμβούλιο διευθυντών μπορεί να αποφασίσει με αμοιβαία συμφωνία την ακύρωση του αποθεματικού ταμείου έκτακτης ανάγκης και να μεταφέρει το περιεχόμενό του στο αποθεματικό ταμείο ή/και στο κεφάλαιο άμεσης εξόφλησης.
Μετά από δύο περιπτώσεις της χρήσης αυτής της διαδικασίας έκτακτης ψηφοφορίας, η εφαρμογή του πρώτου εδαφίου αναστέλλεται έως ότου το συμβούλιο διοικητών αποφασίσει να ακυρώσει την εν λόγω αναστολή. Το συμβούλιο διοικητών, όταν αποφασίζει να ακυρώσει την εν λόγω αναστολή, επανεξετάζει την πλειοψηφία που απαιτείται για την έκδοση απόφασης βάσει της εν λόγω διαδικασίας και καθορίζει τις περιστάσεις υπό τις οποίες πρόκειται να πραγματοποιηθεί επανεξέταση στο μέλλον, και μπορεί να αποφασίσει να τροποποιήσει αναλόγως την παρούσα παράγραφο, χωρίς να μειωθεί το όριο των απαιτούμενων ψήφων. Η εν λόγω τροποποίηση αρχίζει να ισχύει αφού τα μέλη του ΕΜΣ έχουν κοινοποιήσει στον θεματοφύλακα την ολοκλήρωση των εφαρμοστέων εθνικών διαδικασιών τους.
7. Ο ΕΜΣ θεσπίζει κατάλληλο σύστημα προειδοποίησης για να εξασφαλίσει την έγκαιρη λήψη των αποπληρωμών που οφείλονται στο πλαίσιο του μηχανισμού ασφαλείας.
8. Ο μηχανισμός ασφαλείας και η χρήση του βάσει του παρόντος άρθρου εξαρτώνται από τη συμμόρφωση με την προϋπόθεση της ύπαρξης ενός μόνιμου νομικού πλαισίου για την εξυγίανση των τραπεζών. Όταν δεν τηρείται η προϋπόθεση της ύπαρξης ενός μόνιμου νομικού πλαισίου για την εξυγίανση των τραπεζών, πραγματοποιείται ενδελεχής επανεξέταση και απαιτείται απόφαση του συμβουλίου διοικητών για τη συνέχιση του μηχανισμού ασφαλείας. Περαιτέρω διατάξεις σχετικά με τη διαδικασία για τον έλεγχο της συμμόρφωσης με την προϋπόθεση της ύπαρξης ενός μόνιμου νομικού πλαισίου για την εξυγίανση των τραπεζών και σχετικά με τις συνέπειες του μηχανισμού ασφαλείας και της χρήσης του καθορίζονται από το συμβούλιο διοικητών σύμφωνα με την παράγραφο 1.
9. Για τον σκοπό της παραγράφου 8 του παρόντος άρθρου, η ύπαρξη ενός μόνιμου νομικού πλαισίου για την εξυγίανση των τραπεζών συνίσταται στα εξής:
α) στον μόνιμο χαρακτήρα, όπως ορίζεται στο άρθρο 9 παράγραφος 1 της διακυβερνητικής συμφωνίας της 21ης Μαΐου 2014 για τη μεταφορά και την αμοιβαιοποίηση των εισφορών στο Ενιαίο Ταμείο Εξυγίανσης (ΕΤΕ), των κανόνων που ορίζονται στο άρθρο 9 παράγραφος 1 της ανωτέρω συμφωνίας· και
β) στον μόνιμο χαρακτήρα των αρχών και των κανόνων που αφορούν το εργαλείο διάσωσης και το πλαίσιο για την ελάχιστη απαίτηση για τα ίδια κεφάλαια και τις επιλέξιμες υποχρεώσεις που ορίζονται στην οδηγία για τη θέσπιση πλαισίου για την ανάκαμψη και την εξυγίανση πιστωτικών ιδρυμάτων και επιχειρήσεων επενδύσεων (οδηγία «BRRD»), στον κανονισμό για τον ενιαίο μηχανισμό εξυγίανσης και το ενιαίο ταμείο εξυγίανσης (κανονισμός «SRMR») και στον κανονισμό (ΕΕ) αριθμ. 575/2013 του Ευρωπαϊκού Κοινοβουλίου και του Συμβουλίου, της 26ης Ιουνίου 2013, σχετικά με τις απαιτήσεις προληπτικής εποπτείας για πιστωτικά ιδρύματα και επιχειρήσεις επενδύσεων και την τροποποίηση του κανονισμού (ΕΕ) αριθ. 648/2012, στο μέτρο που οι εν λόγω αρχές και κανόνες αφορούν τη διατήρηση των χρηματοδοτικών μέσων του ΕΤΕ.
10. Κατά την εφαρμογή του παρόντος άρθρου, ο ΕΜΣ συνεργάζεται στενά με τα συμμετέχοντα κράτη μέλη που συμμετέχουν μαζί με τον ΕΜΣ στη χρηματοδοτική στήριξη στο πλαίσιο του μηχανισμού ασφαλείας για το ΕΤΕ.».
27) Στο άρθρο 19, ο τίτλος αντικαθίσταται από το ακόλουθο κείμενο:
«Επανεξέταση και τροποποιήσεις του καταλόγου των μέσων χρηματοπιστωτικής συνδρομής». 
28) Στο άρθρο 20, οι παράγραφοι 1 και 2 αντικαθίστανται από το ακόλουθο κείμενο:
«1. Κατά τη χορήγηση στήριξης σταθερότητας ή χρηματοδοτικής στήριξης στο πλαίσιο του μηχανισμού ασφαλείας για το ΕΤΕ, ο ΕΜΣ επιδιώκει την πλήρη κάλυψη του χρηματοδοτικού και του λειτουργικού κόστους του και προσθέτει ένα εύλογο περιθώριο επιτοκίου.
2. Για όλα τα μέσα χρηματοπιστωτικής συνδρομής και τη χρηματοδοτική στήριξη στο πλαίσιο του μηχανισμού ασφαλείας για το ΕΤΕ, η τιμολόγηση παρουσιάζεται αναλυτικά σε κατευθυντήρια γραμμή τιμολόγησης, η οποία εγκρίνεται από το συμβούλιο διοικητών.».
29)  Στο άρθρο 21, η παράγραφος 1 αντικαθίσταται από το ακόλουθο κείμενο:
«1. Ο ΕΜΣ εξουσιοδοτείται να δανείζεται στις κεφαλαιαγορές από τράπεζες, χρηματοδοτικούς οργανισμούς ή άλλα πρόσωπα ή ιδρύματα για την εκπλήρωση των σκοπών του.».
30) Στο άρθρο 30, η παράγραφος 5 αντικαθίσταται από το ακόλουθο κείμενο:
«5. Το συμβούλιο διοικητών μεριμνά ώστε στην ετήσια έκθεση να έχουν πρόσβαση τα εθνικά κοινοβούλια και τα ανώτατα ελεγκτικά όργανα των μελών του ΕΜΣ, το Ευρωπαϊκό Ελεγκτικό Συνέδριο και το Ευρωπαϊκό Κοινοβούλιο.».
31) Στο άρθρο 37, προστίθεται η ακόλουθη παράγραφος:
«4. Οποιαδήποτε διαφορά μεταξύ των μελών του ΕΜΣ σχετικά με τη συμμόρφωση με την προϋπόθεση της ύπαρξης ενός μόνιμου νομικού πλαισίου για την εξυγίανση των τραπεζών που ορίζεται στο άρθρο 18α μπορεί να υποβληθεί απευθείας στο Δικαστήριο της Ευρωπαϊκής Ένωσης σύμφωνα με τη διαδικασία που καθορίζεται από το συμβούλιο διοικητών δυνάμει του άρθρου 18α παράγραφοι 1 και 8. Η απόφαση του Δικαστηρίου των Ευρωπαϊκών Κοινοτήτων είναι δεσμευτική για τα μέρη της διαδικασίας· ο ΕΜΣ ενεργεί σύμφωνα με την εν λόγω απόφαση.».
32) Στο άρθρο 38, το μοναδικό εδάφιο αντικαθίσταται με το ακόλουθο κείμενο:
«Για την προώθηση των σκοπών του, ο ΕΜΣ έχει το δικαίωμα να συνεργάζεται, στο πλαίσιο της παρούσας συνθήκης, με το ΔΝΤ, με οποιοδήποτε κράτος το οποίο παρέχει χρηματοπιστωτική συνδρομή σε ένα μέλος του ΕΜΣ σε ad hoc βάση, με οποιοδήποτε κράτος μέλος της Ευρωπαϊκής Ένωσης και με οποιονδήποτε διεθνή οργανισμό ή οντότητα με αρμοδιότητες σε συγγενή πεδία.».
33) Στο άρθρο 40 προστίθεται το εξής:
«4. Με την επιφύλαξη των άρθρων 8 έως 11 και 39, το συμβούλιο των διοικητών μπορεί, διευκολύνοντας την κατά την παράγραφο 2 του παρόντος άρθρου μεταφορά, να δημιουργήσει πρόσθετη δόση εγκεκριμένου κεφαλαίου, που θα αναληφθεί από μερικούς ή όλους τους μετόχους της Ευρωπαϊκής Διευκόλυνσης Χρηματοπιστωτικής Σταθερότητας (ΕΔΧΣ) αναλόγως της κλείδας κατανομής του παραρτήματος 2 της συμφωνίας-πλαίσιο της ανωτέρω διευκόλυνσης, που υπεγράφη στις 10 Ιουνίου 2010 (ως τροποποιήθηκε). Η πρόσθετη δόση αποτελείται από καταβλητέο κεφάλαιο, δεν θα έχει δικαίωμα ψήφου (ακόμα και αν το κεφάλαιο καταβληθεί), και θα υπόκειται σε μέγιστο ποσό αντίστοιχο προς το συνολικό μη καταβληθέν ποσό των δανειακών διευκολύνσεων της ΕΔΧΣ που μεταβιβάστηκαν, πολλαπλασιαζόμενο επί ποσοστό έως 165%. Το συμβούλιο των διοικητών αποφασίζει τον τρόπο και τις περιστάσεις πρόσκλησης προς καταβολή κεφαλαίου και πληρωμών στα πλαίσια της πρόσθετης δόσης.
Η κατά την παράγραφο 2 μεταφορά δεν αυξάνει τις συνολικές υποχρεώσεις της ΕΔΧΣ και του ΕΜΣ, σε σύγκριση με ένα σενάριο κατά το οποίο δεν γίνεται μεταφορά. Η πρόσθετη δόση υποστηρίζει την μεταφορά των δανείων ΕΔΧΣ και θα μειώνεται ανάλογα με την αποπληρωμή των δανείων αυτών.
Η απόφαση του συμβουλίου των διοικητών κατά το πρώτο εδάφιο τίθεται σε ισχύ αφού τα μέλη του ΕΜΣ ανακοινώσουν στον Θεματοφύλακα την ολοκλήρωση των εφαρμοστέων εθνικών τους διαδικασιών.».
34) Στο άρθρο 45, τα σημεία 1 και 2 αντικαθίστανται από το ακόλουθο κείμενο:
«1) Παράρτημα Ι: Κλείδα κατανομής του ΕΜΣ·
2) Παράρτημα ΙΙ: Εγγραφές στο εγκεκριμένο μετοχικό κεφάλαιο·
3) Παράρτημα IΙΙ: Κριτήρια επιλεξιμότητας για προληπτική χρηματοπιστωτική συνδρομή του ΕΜΣ και
4) Παράρτημα ΙV: Κριτήρια για την έγκριση δανείων και εκταμιεύσεων στο πλαίσιο του μηχανισμού ασφαλείας.».
35) Ως παράρτημα III προστίθεται το ακόλουθο κείμενο:
«ΠΑΡΑΡΤΗΜΑ III
Κριτήρια επιλεξιμότητας για προληπτική 
χρηματοπιστωτική συνδρομή του ΕΜΣ
1. Τα κριτήρια που ακολουθούν αντιστοιχούν στα κριτήρια επιλεξιμότητας για την προληπτική χρηματοπιστωτική συνδρομή του ΕΜΣ και έχουν καθοριστεί λαμβάνοντας υπόψη τα εξής:
α) τη δήλωση της συνόδου κορυφής της ζώνης του ευρώ της 14ης Δεκεμβρίου 2018, η οποία ενέκρινε τους όρους σχετικά με τη μεταρρύθμιση του ΕΜΣ, διευκρινίζοντας ότι θα αποσαφηνιστούν τα εκ των προτέρων κριτήρια επιλεξιμότητας που αποτιμούν τις υγιείς οικονομικές και χρηματοοικονομικές επιδόσεις, και ότι το μέσο πιστωτικού ορίου με ενισχυμένους όρους («ΠΟΕΟ») θα εξακολουθήσει να είναι διαθέσιμο όπως προβλέπεται στις τρέχουσες κατευθυντήριες γραμμές του ΕΜΣ· και
β) την κοινή θέση για τη μελλοντική συνεργασία μεταξύ της Ευρωπαϊκής Επιτροπής και του ΕΜΣ, όπως επισυνάπτεται στους όρους για τη μεταρρύθμιση του ΕΜΣ, καθώς και για τους ρόλους και τις αρμοδιότητες των θεσμικών οργάνων όπως προβλέπονται στο νομικό πλαίσιο της Ευρωπαϊκής Ένωσης.
Επιπλέον, δεδομένου ότι η διαδικασία για τη χορήγηση προληπτικής χρηματοπιστωτικής συνδρομής του ΕΜΣ ορίζεται στα άρθρα 13 και 14 της παρούσας συνθήκης και ότι, σύμφωνα με το άρθρο 14 παράγραφος 1 της παρούσας συνθήκης, το συμβούλιο διοικητών μπορεί να αποφασίσει να χορηγήσει προληπτική χρηματοπιστωτική συνδρομή σε ένα μέλος του ΕΜΣ του οποίου το χρέος είναι βιώσιμο, και ότι το συμβούλιο διευθυντών εγκρίνει τις λεπτομερείς κατευθυντήριες γραμμές σχετικά με τις λεπτομέρειες εφαρμογής της προληπτικής χρηματοπιστωτικής συνδρομής του ΕΜΣ σύμφωνα με το άρθρο 14 παράγραφος 5 της παρούσας συνθήκης.
2. Κριτήρια επιλεξιμότητας για τη χορήγηση προληπτικού πιστωτικού ορίου υπό όρους («ΠΠΟΟ»):
Η πρόσβαση σε ΠΠΟΟ βασίζεται σε κριτήρια επιλεξιμότητας και περιορίζεται στα μέλη του ΕΜΣ όταν η οικονομική και χρηματοπιστωτική κατάσταση είναι θεμελιωδώς ισχυρή και των οποίων το δημόσιο χρέος είναι βιώσιμο. Κατά κανόνα, τα μέλη του ΕΜΣ πρέπει να ανταποκρίνονται σε ποσοτικούς δείκτες αναφοράς και να συμμορφώνονται με ποιοτικούς όρους που σχετίζονται με την εποπτεία της ΕΕ. Πραγματοποιείται εκτίμηση σχετικά με το εάν ένα μέλος του ΕΜΣ ως δυνητικός δικαιούχος είναι επιλέξιμο για ΠΠΟΟ με βάση τα ακόλουθα κριτήρια:
α) την τήρηση των ποσοτικών δημοσιονομικών δεικτών αναφοράς. Το μέλος του ΕΜΣ δεν πρέπει να τελεί υπό διαδικασία υπερβολικού ελλείμματος και πρέπει να πληροί τα ακόλουθα τρία κριτήρια κατά τα δύο έτη που προηγούνται της αίτησης για τη χορήγηση προληπτικής χρηματοπιστωτικής συνδρομής:
i) έλλειμμα γενικής κυβέρνησης που δεν υπερβαίνει το 3 % του ΑΕΠ·
ii) διαρθρωτικό δημοσιονομικό ισοζύγιο Γενικής Κυβέρνησης ίσο ή μεγαλύτερο από το ελάχιστο όριο αναφοράς ανά χώρα·
iii) τιμή αναφοράς για το χρέος που συνίσταται σε λόγο χρέους της Γενικής Κυβέρνησης προς το ΑΕΠ κάτω του 60 % ή σε μείωση της διαφοράς σε σχέση με το 60 % κατά τα τελευταία δύο έτη, με μέσο όρο ένα εικοστό ανά έτος·
β) την απουσία υπερβολικών ανισορροπιών. Το μέλος του ΕΜΣ δεν πρέπει να αντιμετωπίζει υπερβάλλουσες ανισορροπίες υπό την εποπτεία της ΕΕ·
γ) ιστορικό πρόσβασης σε διεθνείς κεφαλαιαγορές, κατά περίπτωση, υπό λογικούς όρους·
δ) βιώσιμη εξωτερική θέση· και
ε) απουσία σοβαρών ευπαθειών του χρηματοπιστωτικού τομέα που θα έθεταν σε κίνδυνο τη χρηματοπιστωτική σταθερότητα του μέλους του ΕΜΣ.
3. Κριτήρια επιλεξιμότητας για τη χορήγηση ΠΟΕΟ
Η πρόσβαση σε ΠΟΕΟ είναι ανοικτή για τα μέλη του ΕΜΣ που δεν είναι επιλέξιμα για ΠΠΟΟ λόγω μη συμμόρφωσης με ορισμένα κριτήρια επιλεξιμότητας αλλά των οποίων η γενική οικονομική και χρηματοπιστωτική κατάσταση παραμένει ισχυρή και των οποίων το δημόσιο χρέος είναι βιώσιμο.».
36) Ως παράρτημα IV προστίθεται το ακόλουθο κείμενο:
«ΠΑΡΑΡΤΗΜΑ IV
Κριτήρια για την έγκριση δανείων 
και εκταμιεύσεων  στο πλαίσιο του 
μηχανισμού ασφαλείας
1. Τα κριτήρια που ακολουθούν αντιστοιχούν στα κριτήρια για την έγκριση δανείων και εκταμιεύσεων στο πλαίσιο του μηχανισμού ασφαλείας και έχουν καθοριστεί λαμβάνοντας υπόψη τα εξής:
α) Τους όρους αναφοράς του κοινού μηχανισμού ασφαλείας για το ΕΤΕξ που εγκρίθηκαν στη σύνοδο κορυφής της ζώνης του ευρώ στις 14 Δεκεμβρίου 2018·
β) Την αιτιολογική σκέψη 15β της παρούσας συνθήκης που υπενθυμίζει ότι οι όροι αναφοράς του κοινού μηχανισμού ασφαλείας για το ΕΤΕξ που εγκρίθηκαν στη σύνοδο κορυφής της ζώνης του ευρώ στις 14 Δεκεμβρίου 2018 προβλέπουν κριτήρια για τις εκταμιεύσεις στο πλαίσιο του μηχανισμού ασφαλείας, συμπεριλαμβανομένων μεταξύ άλλων των αρχών έσχατης λύσης και δημοσιονομικής ουδετερότητας μεσοπρόθεσμα, της πλήρους συμμόρφωσης με τον κανονισμό SRMR και την οδηγία BRRD, και της ύπαρξης ενός μόνιμου νομικού πλαισίου·
γ) Το άρθρο 12 παράγραφος 1α) της παρούσας συνθήκης στο οποίο αναφέρεται ότι τα δάνεια που παρέχονται στο πλαίσιο του μηχανισμού ασφαλείας χορηγούνται μόνο ως έσχατη λύση και εφόσον είναι δημοσιονομικά ουδέτερα μεσοπρόθεσμα·
δ) Το άρθρο 18α παράγραφος 8 της παρούσας συνθήκης το οποίο αναφέρει ότι ο μηχανισμός ασφαλείας και η χρήση του εξαρτώνται από τη συμμόρφωση με την προϋπόθεση της ύπαρξης ενός μόνιμου νομικού πλαισίου για την εξυγίανση των τραπεζών και ότι περαιτέρω διατάξεις σχετικά με τη διαδικασία ελέγχου της συμμόρφωσης με την εν λόγω προϋπόθεση και σχετικά με τις συνέπειες του μηχανισμού ασφαλείας και της χρήσης του καθορίζονται από το συμβούλιο διοικητών σύμφωνα με το άρθρο 18α παράγραφος 1 της παρούσας συνθήκης·
ε) Το άρθρο 18α παράγραφος 5 της παρούσας συνθήκης στο οποίο αναφέρεται ότι το συμβούλιο διευθυντών αποφασίζει με αμοιβαία συμφωνία, βάσει των κριτηρίων που προβλέπονται στο παρόν παράρτημα, σχετικά με τα δάνεια και τις αντίστοιχες εκταμιεύσεις στο πλαίσιο του μηχανισμού ασφαλείας,
και εκτιμώντας ότι η διαδικασία χορήγησης και εφαρμογής του μηχανισμού ασφαλείας συνάδει προς το άρθρο 18α της παρούσας συνθήκης και ότι το συμβούλιο διευθυντών εγκρίνει λεπτομερείς κατευθυντήριες γραμμές σχετικά με τις λεπτομέρειες εφαρμογής του μηχανισμού ασφαλείας σύμφωνα με το άρθρο 18α παράγραφος 4 της παρούσας συνθήκης.
2. Κριτήρια για την έγκριση δανείων και εκταμιεύσεων στο πλαίσιο του μηχανισμού ασφαλείας:
α) Η προσφυγή στον μηχανισμό ασφαλείας αποτελεί την έσχατη λύση. Ως εκ τούτου:
i) τα χρηματοδοτικά μέσα του ΕΤΕ που μπορούν να χρησιμοποιηθούν σύμφωνα με το άρθρο 76 του κανονισμού SRMR τα οποία δεν έχουν ήδη δεσμευθεί για ενέργειες εξυγίανσης έχουν εξαντληθεί, συμπεριλαμβανομένης της κατάστασης όπου υπάρχουν διαθέσιμα χρηματοδοτικά μέσα στο ΕΤΕ, αλλά αυτά δεν επαρκούν για την εκάστοτε περίπτωση εξυγίανσης·
ii) οι εκ των υστέρων εισφορές δεν επαρκούν ή δεν είναι άμεσα διαθέσιμες· και
iii) το ΕΣΕ δεν είναι σε θέση να δανειστεί υπό όρους και προϋποθέσεις που μπορεί να αποδεχτεί το ΕΣΕ σύμφωνα με τα άρθρα 73 και 74 του κανονισμού SRMR·
β) Τηρείται η αρχή της δημοσιονομικής ουδετερότητας μεσοπρόθεσμα. Η ικανότητα αποπληρωμής του ΕΣΕ επαρκεί για την πλήρη εξόφληση των χορηγούμενων δανείων στο πλαίσιο του μηχανισμού ασφαλείας μεσοπρόθεσμα·
γ) Τα απαιτούμενα κεφάλαια είναι διαθέσιμα στον ΕΜΣ. Στην περίπτωση εκταμιεύσεων μετρητών, ο ΕΜΣ έχει εξασφαλίσει τη χρηματοδότηση με όρους οι οποίοι είναι αποδεκτοί για τον ΕΜΣ ή, σε περίπτωση εκταμιεύσεων πλην μετρητών, τα γραμμάτια δημιουργούνται και τελούν νόμιμα υπό θεματοφυλακή του ισχύοντος αποθετηρίου τίτλων·
δ) Όλα τα μέρη της IGA (διακυβερνητικής συμφωνίας), στις επικράτειες των οποίων διενεργείται η σχετική δράση εξυγίανσης, έχουν συμμορφωθεί με τις υποχρεώσεις τους για τη μεταβίβαση των εισφορών που λαμβάνουν από τα ιδρύματα που έχουν εξουσιοδοτηθεί στην επικράτειά τους στο ΕΤΕξ·
ε) Δεν βρίσκονται υπό εξέλιξη γεγονότα αθέτησης υποχρεώσεων σε σχέση με ληφθέντα δάνεια του ΕΣΕ από τον ΕΜΣ ή από άλλο πιστωτικό φορέα, ή το ΕΣΕ έχει παρουσιάσει διορθωτικό σχέδιο σε σχέση με οποιοδήποτε σχετικό υπό εξέλιξη γεγονός αθέτησης υποχρεώσεων το οποίο κρίνεται ικανοποιητικό από το συμβούλιο διευθυντών·
στ)  Πληρούται η προϋπόθεση της ύπαρξης ενός μόνιμου νομικού πλαισίου για την εξυγίανση των τραπεζών όπως ορίζεται στο άρθρο 18α παράγραφος 9 της παρούσας συνθήκης, όπως καθορίζεται από το συμβούλιο διοικητών σύμφωνα με το άρθρο 18α παράγραφος 1 και 8 της παρούσας συνθήκης· και
ζ) Ο ειδικός μηχανισμός εξυγίανσης συμμορφώνεται πλήρως με το δίκαιο της Ευρωπαϊκής Ένωσης και έχει τεθεί σε ισχύ σύμφωνα με το δίκαιο της Ευρωπαϊκής Ένωσης.».
ΑΡΘΡΟ 2
Κατάθεση
Η τροποποιητική συμφωνία κατατίθεται στη Γενική Γραμματεία του Συμβουλίου της Ευρωπαϊκής Ένωσης («ο θεματοφύλακας»), η οποία διαβιβάζει επικυρωμένα αντίγραφα σε όλα τα υπογράφοντα μέρη.
ΑΡΘΡΟ 3
Ενοποίηση
Ο θεματοφύλακας καταρτίζει ενοποιημένη έκδοση της Συνθήκης για τη θέσπιση του Ευρωπαϊκού Μηχανισμού Σταθερότητας και την κοινοποιεί σε όλα τα υπογράφοντα μέρη.
ΑΡΘΡΟ 4
Κύρωση, έγκριση ή αποδοχή
1. Η τροποποιητική συμφωνία υπόκειται σε κύρωση, έγκριση ή αποδοχή από τα υπογράφοντα μέρη. Τα έγγραφα κύρωσης, έγκρισης ή αποδοχής κατατίθενται στον θεματοφύλακα.
2. Ο θεματοφύλακας κοινοποιεί στα λοιπά υπογράφοντα μέρη κάθε κατάθεση και τη σχετική ημερομηνία.
ΑΡΘΡΟ 5
Έναρξη ισχύος και προσχώρηση
1. Η παρούσα τροποποιητική συμφωνία αρχίζει να ισχύει κατά την ημερομηνία κατάθεσης των εγγράφων κύρωσης, έγκρισης ή αποδοχής από όλα τα υπογράφοντα μέρη.
2. Πριν από την έναρξη ισχύος της, η παρούσα τροποποιητική συμφωνία παραμένει ανοικτή σε προσχώρηση από τα κράτη μέλη της Ευρωπαϊκής Ένωσης που προσχωρούν στη Συνθήκη για τη θέσπιση του Ευρωπαϊκού Μηχανισμού Σταθερότητας σύμφωνα με τα άρθρα 2 και 44.
Τα άρθρα 2 και 44 της Συνθήκης για τη θέσπιση του Ευρωπαϊκού Μηχανισμού Σταθερότητας ισχύουν επίσης για την προσχώρηση στην παρούσα τροποποιητική συμφωνία.
Το προσχωρούν κράτος μέλος υποχρεούται να υποβάλει την αίτηση προσχώρησης στην παρούσα τροποποιητική συμφωνία ταυτόχρονα με την αίτηση προσχώρησης στη Συνθήκη για τη θέσπιση του Ευρωπαϊκού Μηχανισμού Σταθερότητας. Η έγκριση της αίτησης από το συμβούλιο διοικητών σύμφωνα με το άρθρο 44 της Συνθήκης για τη θέσπιση του Ευρωπαϊκού Μηχανισμού Σταθερότητας αρχίζει να ισχύει ταυτόχρονα με την κατάθεση των εγγράφων προσχώρησης στη Συνθήκη για τη θέσπιση του Ευρωπαϊκού Μηχανισμού Σταθερότητας και στην παρούσα τροποποιητική συνθήκη.
Έγινε σε ένα μόνο πρωτότυπο, του οποίου τα κείμενα στην αγγλική, γαλλική, γερμανική, ελληνική, εσθονική, ιρλανδική, ισπανική, ιταλική, λετονική, λιθουανική, μαλτέζικη, ολλανδική, πορτογαλική, σλοβακική, σλοβενική, σουηδική και φινλανδική γλώσσα είναι εξίσου αυθεντικά.».
Άρθρο δεύτερο
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων της παρ. 1 του άρθρου 5 αυτής.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 7 Ιουλίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ 
Οι Υπουργοί
	Αναπληρωτής Υπουργός
Οικονομικών	Οικονομικών
ΧΡΗΣΤΟΣ ΣΤΑΪΚΟΥΡΑΣ 	ΘΕΟΔΩΡΟΣ ΣΚΥΛΑΚΑΚΗΣ
Ανάπτυξης και	
Επενδύσεων	Εξωτερικών
ΣΠΥΡΙΔΩΝ - ΑΔΩΝΙΣ 	ΝΙΚΟΛΑΟΣ - ΓΕΩΡΓΙΟΣ
ΓΕΩΡΓΙΑΔΗΣ	ΔΕΝΔΙΑΣ
Αναπληρωτής Υπουργός
Εξωτερικών
ΜΙΛΤΙΑΔΗΣ ΒΑΡΒΙΤΣΙΩΤΗΣ
Θεωρήθηκε και τέθηκε η Μεγάλη Σφραγίδα του Κράτους.
Αθήνα, 7 Ιουλίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

