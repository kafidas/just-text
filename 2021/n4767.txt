NOMOΣ ΥΠ’ ΑΡΙΘΜ. 4767	
Καθορισμός του εύρους της αιγιαλίτιδας ζώνης στη θαλάσσια περιοχή του Ιονίου και των Ιο­νίων Νήσων μέχρι το Ακρωτήριο Ταίναρο της Πελοποννήσου.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
Άρθρο 1: Πεδίο εφαρμογής
Άρθρο 2: Εύρος αιγιαλίτιδας ζώνης
Άρθρο 3: Εσωτερική νομοθεσία
Άρθρο 4: Αλιεία από αλιευτικά σκάφη της Ευρωπαϊκής Ένωσης 
Άρθρο 5: Έναρξη ισχύος
Άρθρο 1 
Πεδίο εφαρμογής
1. O παρών νόμος εφαρμόζεται σε όλη τη θαλάσσια περιοχή από το βορειότερο σημείο της Περιφέρειας Ιονίων Νήσων μέχρι το Ακρωτήριο Ταίναρο της Πελοποννήσου. 
Η ανωτέρω περιοχή περιλαμβάνει τις ηπειρωτικές ακτές της Ελληνικής Επικράτειας, καθώς και τα νησιά και τους βράχους της κατά το άρθρο 121 της Σύμβασης των Ηνωμένων Εθνών της 10ης Δεκεμβρίου 1982 για το Δίκαιο της Θάλασσας (ν. 2321/1995, Α΄ 136).
2. Η Ελληνική Δημοκρατία επιφυλάσσεται για την άσκηση και στις λοιπές περιοχές της Επικράτειάς της των αντίστοιχων δικαιωμάτων της, όπως αυτά απορρέουν από τη Σύμβαση των Ηνωμένων Εθνών της 10ης Δεκεμβρίου 1982 για το Δίκαιο της Θάλασσας (ν. 2321/1995), η οποία αποτυπώνει διεθνές εθιμικό δίκαιο.
Άρθρο 2
Εύρος αιγιαλίτιδας ζώνης
1. Το εύρος της αιγιαλίτιδας ζώνης μετά του υπερκείμενου εναερίου χώρου στην περιοχή που ορίζεται στην παρ. 1 του άρθρου 1 καθορίζεται στα δώδεκα (12) ναυτικά μίλια και υπολογίζεται από τις γραμμές βάσης των ακτών, συμπεριλαμβανομένων των γραμμών κλεισίματος κόλπων και των ευθειών γραμμών βάσης. 
2. Ως γραμμή βάσης για τη μέτρηση του εύρους της αιγιαλίτιδας ζώνης, κατά την παρ. 1, χρησιμοποιείται η φυσική ακτογραμμή, με την επιφύλαξη του π.δ. 107/2020  (Α΄ 258), όπως εκάστοτε ισχύει.
Άρθρο 3
Εσωτερική νομοθεσία
Όπου στην εσωτερική νομοθεσία γίνεται αναφορά σε αιγιαλίτιδα ζώνη ή/και στο εύρος της αιγιαλίτιδας ζώνης, νοείται, ως προς την περιοχή της παρ. 1 του άρθρου 1, αιγιαλίτιδα ζώνη πλάτους δώδεκα (12) ναυτικών μιλίων.
Άρθρο 4
Αλιεία από αλιευτικά σκάφη 
της Ευρωπαϊκής Ένωσης
Στη θαλάσσια περιοχή του άρθρου 1 και στα ύδατα της αιγιαλίτιδας ζώνης μεταξύ έξι (6) και δώδεκα (12) ναυτικών μιλίων μπορεί, κατά παρέκκλιση του άρθρου 32 του ν.δ. 420/1970, όπως αυτό αντικαταστάθηκε με το άρθρο 59 του ν. 2538/1997 (Α΄ 242), να επιτραπεί, σε προσωρινή βάση και μέχρι την υιοθέτηση τροποποίησης του Παραρτήματος I του Κανονισμού (ΕΕ) 1380/2013 η οποία να αφορά στα ως άνω ύδατα, με αποφάσεις του Υπουργού Αγροτικής Ανάπτυξης και Τροφίμων, η αλιεία στα αλιευτικά σκάφη της Ευρωπαϊκής Ένωσης, όπως αυτά ορίζονται στο σημείο 5 του άρθρου 4 του Κανονισμού (ΕΕ) 1380/2013.
Άρθρο 5
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 21 Ιανουαρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ 
Οι Υπουργοί
		Αναπληρωτής Υπουργός
Οικονομικών	Ανάπτυξης και Επενδύσεων	Ανάπτυξης και Επενδύσεων
ΧΡΗΣΤΟΣ ΣΤΑΪΚΟΥΡΑΣ	ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ	ΝΙΚΟΛΑΟΣ ΠΑΠΑΘΑΝΑΣΗΣ
	Αναπληρωτής Υπουργός 
Εξωτερικών 	Εξωτερικών	Προστασίας του Πολίτη
ΝΙΚΟΛΑΟΣ - ΓΕΩΡΓΙΟΣ ΔΕΝΔΙΑΣ	ΜΙΛΤΙΑΔΗΣ ΒΑΡΒΙΤΣΙΩΤΗΣ	ΜΙΧΑΗΛ ΧΡΥΣΟΧΟΪΔΗΣ
Εθνικής Άμυνας	Περιβάλλοντος και Ενέργειας	Πολιτισμού και Αθλητισμού
ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ	ΚΩΝΣΤΑΝΤΙΝΟΣ ΣΚΡΕΚΑΣ	ΣΤΥΛΙΑΝΗ ΜΕΝΔΩΝΗ
Δικαιοσύνης	Εσωτερικών	Μετανάστευσης και Ασύλου
ΚΩΝΣΤΑΝΤΙΝΟΣ ΤΣΙΑΡΑΣ	ΜΑΥΡΟΥΔΗΣ ΒΟΡΙΔΗΣ	ΠΑΝΑΓΙΩΤΗΣ ΜΗΤΑΡΑΚΗΣ
	Ναυτιλίας	Αγροτικής Ανάπτυξης
Υποδομών και Μεταφορών	και Νησιωτικής Πολιτικής	και Τροφίμων
ΚΩΝΣΤΑΝΤΙΝΟΣ ΚΑΡΑΜΑΝΛΗΣ	ΙΩΑΝΝΗΣ ΠΛΑΚΙΩΤΑΚΗΣ	ΣΠΥΡΙΔΩΝ - ΠΑΝΑΓΙΩΤΗΣ ΛΙΒΑΝΟΣ
Τουρισμού	Επικρατείας
ΘΕΟΧΑΡΗΣ ΘΕΟΧΑΡΗΣ	ΚΥΡΙΑΚΟΣ ΠΙΕΡΡΑΚΑΚΗΣ



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 21 Ιανουαρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ
