ΝΟΜΟΣ ΥΠ’ ΑΡΙΘΜ. 4780	
Εθνική Αρχή Προσβασιμότητας, Εθνική Επιτροπή για τα Δικαιώματα του Ανθρώπου και Εθνική Επιτροπή Βιοηθικής και Τεχνοηθικής.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’ Εθνική Αρχή Προσβασιμότητας
Άρθρο 1 Σύσταση και αποστολή
Άρθρο 2 Αρμοδιότητες
Άρθρο 3 Σύνθεση
Άρθρο 4 Πρόσκληση επιστημόνων, μαθητών και φοιτητών και σύναψη συμβάσεων
Άρθρο 5 Λειτουργία
Άρθρο 6 Εκθέσεις
Άρθρο 7 Παροχή συνδρομής από δημόσιους και ιδιωτικούς φορείς
Άρθρο 8 Προσωπικό
Άρθρο 9 Εξουσιοδοτικές και μεταβατικές διατάξεις Μέρους Α’
ΜΕΡΟΣ Β’ Εθνική Επιτροπή για τα Δικαιώματα του Ανθρώπου
Άρθρο 10 Σύσταση και νομικό καθεστώς
Άρθρο 11 Αποστολή
Άρθρο 12 Αρμοδιότητες
Άρθρο 13 Σύνθεση
Άρθρο 14 Διορισμός και νομικό καθεστώς των μελών
Άρθρο 15 Συγκρότηση
Άρθρο 16 Λειτουργικοί σύνδεσμοι
Άρθρο 17 Οικονομική αυτοτέλεια
Άρθρο 18 Λειτουργία
Άρθρο 19 Αρμοδιότητες Προεδρείου και Προέδρου
Άρθρο 20 Τμήματα
Άρθρο 21 Παροχή συνδρομής από δημόσιους και ιδιωτικούς φορείς
Άρθρο 22 Εκθέσεις
Άρθρο 23 Οργανωτική δομή
Άρθρο 24 Διευθυντής
Άρθρο 25 Ειδικό Επιστημονικό Προσωπικό
Άρθρο 26 Συντονιστής
Άρθρο 27 Μονάδα Διοικητικής και Οικονομικής Οργάνωσης
Άρθρο 28 Εξουσιοδοτικές διατάξεις Μέρους Β’
Άρθρο 29 Μεταβατικές και καταργούμενες διατάξεις Μέρους Β’
ΜΕΡΟΣ Γ’ Εθνική Επιτροπή Βιοηθικής και Τεχνοηθικής
Άρθρο 30 Σύσταση και αποστολή
Άρθρο 31 Αρμοδιότητες
Άρθρο 32 Σύνθεση, συγκρότηση και νομικό καθεστώς των μελών
Άρθρο 33 Λειτουργία
Άρθρο 34 Εκθέσεις
Άρθρο 35 Πρόσκληση επιστημόνων και σύναψη συμβάσεων
Άρθρο 36 Παροχή συνδρομής από δημόσιους και ιδιωτικούς φορείς
Άρθρο 37 Προσωπικό
Άρθρο 38 Εξουσιοδοτικές διατάξεις Μέρους Γ’
Άρθρο 39 Μεταβατικές και καταργούμενες διατάξεις Μέρους Γ’
ΜΕΡΟΣ Δ’ Έναρξη ισχύος
Άρθρο 40 Έναρξη ισχύος
ΜΕΡΟΣ Α’
ΕΘΝΙΚΗ ΑΡΧΗ ΠΡΟΣΒΑΣΙΜΟΤΗΤΑΣ
Άρθρο 1
Σύσταση και αποστολή
Συστήνεται Εθνική Αρχή Προσβασιμότητας (Αρχή), η οποία υπάγεται στον Πρωθυπουργό, υποστηρίζεται, ως προς τη στελέχωση και την υποδομή της, από την Προεδρία της Κυβέρνησης και εντάσσεται στον προϋπολογισμό της, ως διακριτός ειδικός φορέας. Η Αρχή αποτελεί συμβουλευτικό όργανο της Πολιτείας προς τον σκοπό της πρόσβασης των ατόμων με αναπηρία σε όλους τους τομείς της ανθρώπινης δραστηριότητας και έχει ως αποστολή τη διαρκή παρακολούθηση των θεμάτων που σχετίζονται με το δικαίωμα πρόσβασης των ατόμων με αναπηρία και τη διαμόρφωση προτάσεων για τη χάραξη δημόσιων πολιτικών σε θέματα του αντικειμένου της.
Άρθρο 2
Αρμοδιότητες
Η Αρχή έχει τις εξής, ιδίως, αρμοδιότητες:
α) Παρακολουθεί την εφαρμογή του διεθνούς, ενωσιακού και εθνικού πλαισίου για την προσβασιμότητα,
β) διατυπώνει προτάσεις συνολικής πολιτικής, ρυθμιστικών παρεμβάσεων και συγκεκριμένων ενεργειών για την προσβασιμότητα, γνωμοδοτεί για σχετικά ζητήματα, και διαβουλεύεται προς τούτο με φορείς της δημόσιας διοίκησης, της Κοινωνίας των Πολιτών και του αναπηρικού κινήματος,
γ) εισηγείται την ανάπτυξη και επικαιροποίηση προδιαγραφών προσβασιµότητας σε όλους τους τομείς, όπως στο φυσικό, δομημένο και ψηφιακό περιβάλλον, καθώς και στις επικοινωνίες, τις μεταφορές, τα προϊόντα και τις υπηρεσίες και γνωμοδοτεί σχετικά με τις κατευθυντήριες οδηγίες εφαρμογής τους,
δ) συνεργάζεται με τον Συντονιστικό Μηχανισμό στην Κυβέρνηση του άρθρου 69 του ν. 4488/2017 (Α’ 137), τον ενημερώνει για τις προτάσεις της περ. (β) και υποβάλλει προτάσεις σχετικά με την υλοποίηση και αναθεώρηση του Εθνικού Σχεδίου Δράσης για τα Δικαιώματα των Ατόμων με Αναπηρία,
ε) συμμετέχει στις νομοπαρασκευαστικές επιτροπές για την επεξεργασία σχεδίων νόμων που άπτονται των αρμοδιοτήτων της ή διατυπώνει γνώμη για σχετικές διατάξεις προ της κατάθεσής τους ως προς τη συμβατότητά τους με τη Σύμβαση των Ηνωμένων Εθνών για τα Δικαιώματα των Ατόμων με Αναπηρίες και το Προαιρετικό Πρωτόκολλο αυτής (ν. 4074/2012, Α’ 88), λαμβάνοντας υπόψη την οικεία ανάλυση συνεπειών ρύθμισης,
στ) ενημερώνεται από τις Περιφερειακές Επιτροπές Προσβασιμότητας και την Κεντρική Επιτροπή Προσβασιμότητας των άρθρων 18 και 19 του ν. 4495/2017 (Α’ 167) και κάθε Επιτροπή Προσβασιμότητας και θεμάτων ατόμων με αναπηρία που συγκροτείται στον δημόσιο και ευρύτερο δημόσιο τομέα και τους Οργανισμούς Τοπικής Αυτοδιοίκησης για ζητήματα προσβασιμότητας και εφαρμογής του ν. 4074/2012,
ζ) συστήνει ομάδες εργασίας από εξειδικευμένο προσωπικό του δημόσιου και ιδιωτικού τομέα, παρόχους υπηρεσιών υγείας, αποθεραπείας και αποκατάστασης, ορίζει τον τρόπο οργάνωσης και λειτουργίας τους και εποπτεύει το έργο τους,
η) συντάσσει και υποβάλλει, σύμφωνα με το άρθρο 6, την ετήσια έκθεση και ενδιάμεσες εκθέσεις,
θ) εκπροσωπεί τη Χώρα σε διεθνείς οργανισμούς και όργανα της Ευρωπαϊκής Ένωσης για θέματα αρμοδιότητάς της, κατόπιν ειδικής εξουσιοδότησης από τον Συντονιστικό Μηχανισμό του άρθρου 69 του ν. 4488/2017,
ι) αναπτύσσει πρωτοβουλίες για την ενημέρωση της κοινής γνώμης σε θέματα που αφορούν στην πρόσβαση των ατόμων με αναπηρία σε όλους τους τομείς της ανθρώπινης δραστηριότητας, σε συνεργασία με τα κατά περίπτωση αρμόδια υπουργεία και
ια) παρέχει τεχνική βοήθεια και εκπαίδευση και διοργανώνει συνέδρια και σεμινάρια, αυτοτελώς ή σε συνεργασία με συναρμόδιους φορείς και οργανώσεις.
Άρθρο 3
Σύνθεση
1. Η Αρχή αποτελείται από δώδεκα (12) μέλη, ως εξής:
α) έξι (6) επιστήμονες εγνωσμένου κύρους σε τομείς που έχουν σχέση με την αποστολή και τις αρμοδιότητες της Αρχής ή πολίτες των οποίων η δραστηριότητα συνδέεται με την πρόσβαση των ατόμων με αναπηρία στην εκπαίδευση, τον πολιτισμό, τις τέχνες, τον αθλητισμό, την εργασία, την επιχειρηματικότητα και την ενημέρωση, που επιλέγονται από τον Πρωθυπουργό, εκ των οποίων τρεις (3) είναι άτομα με αναπηρία, ένας (1) ορίζεται ως Πρόεδρος και ένας (1) ως Α’ Αντιπρόεδρος,
β) έναν (1) επιστήμονα εγνωσμένου κύρους σε τομείς που έχουν σχέση με την αποστολή και τις αρμοδιότητες της Αρχής, που επιλέγεται από την Εθνική Συνομοσπονδία Ατόμων με Αναπηρία (Ε.Σ.Α.μεΑ.), ως Β’ Αντιπρόεδρος,
γ) έναν (1) εκπρόσωπο της Ε.Σ.Α.μεΑ.,
δ) έναν (1) εκπρόσωπο της Ένωσης Περιφερειών Ελλάδος,
ε) έναν (1) εκπρόσωπο της Κεντρικής Ένωσης Δήμων Ελλάδος,
στ) τον Πρόεδρο της Εθνικής Επιτροπής για τα Δικαιώματα του Ανθρώπου, και
ζ) τον Συνήγορο του Πολίτη ή βοηθό Συνήγορο που ορίζεται από τον ίδιο.
Οι επιστήμονες της περ. (α) πρέπει να είναι κατ’ ελάχιστον τέσσερις (4).
2. Στην Αρχή μετέχουν, χωρίς δικαίωμα ψήφου:
α) Ο Γενικός Γραμματέας Πρωτοβάθμιας, Δευτεροβάθμιας Εκπαίδευσης και Ειδικής Αγωγής του Υπουργείου Παιδείας και Θρησκευμάτων,
β) ο Γενικός Γραμματέας Κοινωνικής Αλληλεγγύης και Καταπολέμησης της Φτώχειας του Υπουργείου Εργασίας και Κοινωνικών Υποθέσεων,
γ) ο Γενικός Γραμματέας Χωρικού Σχεδιασμού και Αστικού Περιβάλλοντος του Υπουργείου Περιβάλλοντος και Ενέργειας,
δ) ο Γενικός Γραμματέας Δικαιοσύνης και Ανθρωπίνων Δικαιωμάτων του Υπουργείου Δικαιοσύνης,
ε) ο Γενικός Γραμματέας Ψηφιακής Διακυβέρνησης και Απλούστευσης Διαδικασιών του Υπουργείου Ψηφιακής Διακυβέρνησης,
στ) ο Γενικός Γραμματέας Μεταφορών του Υπουργείου Υποδομών και Μεταφορών, και
ζ) ένας (1) εκπρόσωπος του Συντονιστικού Μηχανισμού του άρθρου 69 του ν. 4488/2017 (Α’ 137), που υποδεικνύεται από τον αρμόδιο Υπουργό.
3. Τα μέλη της Αρχής διορίζονται με απόφαση του Πρωθυπουργού, που δημοσιεύεται στην Εφημερίδα της Κυβερνήσεως. Η θητεία των μελών της Αρχής είναι τετραετής και μπορεί να ανανεωθεί μόνο μία (1) φορά, εξαιρουμένων των μελών που ορίζονται ως εκ της ιδιότητάς τους. Αν δεν ορίζονται μέλη από τους οικείους φορείς, η Αρχή εξακολουθεί να έχει νόμιμη συγκρότηση με τα υπόλοιπα μέλη. Ειδικώς ο Πρόεδρος της Αρχής διορίζεται κατόπιν γνώμης της Βουλής, σύμφωνα με τα ειδικότερα οριζόμενα στον Κανονισμό της.
4. Η Αρχή μπορεί να συνεχίσει να λειτουργεί εάν κάποια από τα μέλη της εκλείψουν ή αποχωρήσουν για οποιονδήποτε λόγο, εφόσον τα λοιπά μέλη επαρκούν για τον σχηματισμό απαρτίας.
5. Τα μέλη της Αρχής εκπίπτουν αυτοδικαίως από τη θέση τους, αν εκδοθεί σε βάρος τους αμετάκλητη δικαστική απόφαση για αδίκημα που συνεπάγεται κώλυμα διορισμού σε θέση δημοσίου υπαλλήλου ή έκπτωση δημοσίου υπαλλήλου, σύμφωνα με το Κεφάλαιο Α’ του Μέρους Α’ και το Κεφάλαιο Γ’ του Μέρους ΣΤ’ του Υπαλληλικού Κώδικα (ν. 3528/2007, Α’ 26). Σε περίπτωση έκπτωσης ή παραίτησης, το νέο μέλος διορίζεται για το υπόλοιπο της θητείας του προκατόχου του.
6. Τα μέλη της Αρχής δεν ευθύνονται, δεν διώκονται και δεν εξετάζονται για γνώμη που διατύπωσαν ή ψήφο που έδωσαν κατά την άσκηση των καθηκόντων τους. Δίωξη επιτρέπεται μόνο για συκοφαντική δυσφήμηση, εξύβριση ή παραβίαση του απορρήτου που συνιστά ποινικό αδίκημα.
Άρθρο 4
Πρόσκληση επιστημόνων, μαθητών και φοιτητών και σύναψη συμβάσεων
1. Η Αρχή μπορεί να προσκαλεί επιστήμονες εγνωσμένου κύρους από την Ελλάδα ή την αλλοδαπή για την εξέταση εξειδικευμένων θεμάτων που είναι σχετικά με το αντικείμενό της, ορίζοντας το θέμα για το οποίο καλούνται να εκθέσουν τις απόψεις τους.
2. Η Αρχή μπορεί να προσκαλεί στις τακτικές συνεδριάσεις της έως δύο (2) μαθητές ή φοιτητές με αναπηρία, κατόπιν υποβολής αίτησης ενδιαφέροντος από τους ίδιους ή πρότασης της σχολικής ή ακαδημαϊκής κοινότητας, σύμφωνα με τα οριζόμενα στην παρ. 3 του άρθρου 9.
3. Η Αρχή μπορεί να συνάπτει στο όνομά της συμβάσεις με ανώτατα εκπαιδευτικά ιδρύματα, ερευνητικά πανεπιστημιακά ινστιτούτα, ερευνητικά ιδρύματα, ειδικούς επιστήμονες ή τεχνικούς με ειδικές γνώσεις και εμπειρία ή επιστημονικές ομάδες εργασίας, για την εκτέλεση έργων ή την εκπόνηση μελετών, που υποβάλλονται στην Αρχή και μπορούν να δημοσιοποιούνται με απόφασή της.
Άρθρο 5
Λειτουργία
1. Η Αρχή συνεδριάζει τακτικά κατ’ ελάχιστο κάθε δύο (2) μήνες, ύστερα από πρόσκληση του Προέδρου και εκτάκτως ύστερα από πρόσκληση του Προέδρου ή αίτημα δύο τρίτων (2/3) τουλάχιστον των μελών της. Τα μέλη προσκαλούνται από τον Πρόεδρο με οποιονδήποτε πρόσφορο τρόπο και η πρόσκληση περιλαμβάνει τα θέματα της ημερήσιας διάταξης. Η Αρχή δύναται να συνεδριάζει και μέσω τηλεδιάσκεψης.
2. Η Αρχή βρίσκεται σε απαρτία εφόσον: α) Παρίσταται η απόλυτη πλειοψηφία των μελών της και β) μεταξύ των παρόντων μελών περιλαμβάνεται ο Πρόεδρος ή Αντιπρόεδρος. Όταν ο Πρόεδρος κωλύεται, ελλείπει ή απουσιάζει, αναπληρώνεται κατά σειρά από τον Α’ Αντιπρόεδρο και τον Β’ Αντιπρόεδρο. Τα πρόσωπα της παρ. 2 του άρθρου 3 δεν προσμετρώνται για τον σχηματισμό απαρτίας.
3. Οι αποφάσεις της Αρχής λαμβάνονται με πλειοψηφία των παρόντων μελών. Σε περίπτωση ισοψηφίας υπερισχύει η ψήφος του Προέδρου.
4. Στην Αρχή δύνανται να συμμετέχουν, χωρίς δικαίωμα ψήφου, εφόσον καλούνται από αυτήν, εμπειρογνώμονες και υπηρεσιακοί παράγοντες.
5. Η Αρχή καλεί κατά την κρίση της σε ακρόαση πρόσωπα και φορείς, που μπορούν να διευκολύνουν το έργο της με την παρουσίαση προσωπικών εμπειριών ή τη διατύπωση απόψεων σχετικών με την προστασία των δικαιωμάτων των ατόμων με αναπηρία.
6. Συνοπτικό πρακτικό των συνεδριάσεων της Αρχής αναρτάται στον ιστότοπό της.
7. Την Αρχή εκπροσωπεί στις σχέσεις της με τρίτους ο Πρόεδρός της.
Άρθρο 6
Εκθέσεις
Η Αρχή υποβάλλει, έως το τέλος Φεβρουαρίου εκάστου έτους, έκθεση στον Πρωθυπουργό, στον Πρόεδρο της Βουλής, καθώς και στους αρχηγούς των κομμάτων που εκπροσωπούνται στη Βουλή και στο Ευρωπαϊκό Κοινοβούλιο. Η έκθεση του προηγούμενου εδαφίου συζητείται στην Ειδική Μόνιμη Επιτροπή Ισότητας, Νεολαίας και Δικαιωμάτων του Ανθρώπου της Βουλής των Ελλήνων, σύμφωνα με τα ειδικότερα οριζόμενα στον Κανονισμό της. Η Αρχή μπορεί να υποβάλλει εκθέσεις και κατά τη διάρκεια του έτους.
Άρθρο 7
Παροχή συνδρομής από δημόσιους
και ιδιωτικούς φορείς
Οι δημόσιες υπηρεσίες οφείλουν να διευκολύνουν το έργο της Αρχής. Για την εκπλήρωση της αποστολής της, η Αρχή μπορεί να ζητεί από τις δημόσιες υπηρεσίες και άλλους φορείς του δημόσιου και ιδιωτικού τομέα, καθώς και από ιδιώτες, κάθε πληροφορία ή έγγραφο ή οποιοδήποτε σχετικό στοιχείο.
Άρθρο 8
Προσωπικό
1. Συστήνονται τρεις (3) θέσεις επιστημονικού προσωπικού, κατά την έννοια της παρ. 2 του άρθρου 25 του ν. 1943/1991 (Α’ 50), που καλύπτονται κατ’ εφαρμογή των άρθρων 31 έως 35 του ν. 4765/2021 (Α’ 6) με σύμβαση εργασίας ιδιωτικού δικαίου διάρκειας τεσσάρων (4) ετών, η οποία μπορεί να ανανεώνεται για ίσο χρονικό διάστημα κάθε φορά μετά από αξιολόγηση, που διενεργείται από Επιτροπή στην οποία συμμετέχουν τρία (3) μέλη της Αρχής που ορίζονται από τον Πρόεδρό της και δύο (2) θέσεις διοικητικού προσωπικού, μονίμων ή με σχέση εργασίας Ιδιωτικού Δικαίου Αορίστου Χρόνου. Το επιστημονικό προσωπικό: α) επικουρεί την Αρχή, προετοιμάζοντας εισηγήσεις για θέματα που του ανατίθενται και παρακολουθώντας τις νομοθετικές, επιστημονικές και τεχνολογικές εξελίξεις σε εθνικό, ευρωπαϊκό και διεθνές επίπεδο, β) ενημερώνει για τις εργασίες των διεθνών οργανισμών και οργανώσεων που δραστηριοποιούνται στο πεδίο των δικαιωμάτων των ατόμων με αναπηρία και γ) τηρεί αρχείο κειμένων και επιστημονικών μελετών.
2. Η πλήρωση των θέσεων της παρ. 1 μπορεί να γίνει και με απόσπαση μονίμων ή με σχέση εργασίας Ιδιωτικού Δικαίου Αορίστου Χρόνου υπαλλήλων που υπηρετούν σε φορείς του δημοσίου τομέα, όπως αυτός ορίζεται στην περ. (α) της παρ. 1 του άρθρου 14 του ν. 4270/2014 (Α’ 143).
3. Η Αρχή παρέχει τη δυνατότητα πρακτικής άσκησης σε προπτυχιακούς και μεταπτυχιακούς φοιτητές και σπουδαστές, καθώς και σε νέους επιστήμονες.
Άρθρο 9
Εξουσιοδοτικές και μεταβατικές διατάξεις Μέρους Α’
1. Με απόφαση του Πρωθυπουργού, η οποία δημοσιεύεται στην Εφημερίδα της Κυβερνήσεως, θεσπίζεται ο Κανονισμός Λειτουργίας της Αρχής.
2. Με απόφαση του Υπουργού Οικονομικών, μετά από γνώμη της Αρχής, δύναται να προβλέπεται αποζημίωση για τον Πρόεδρο, τους Αντιπροέδρους και τα μέλη της Αρχής των περ. (α) και (β) της παρ. 1 του άρθρου 3, κατά παρέκκλιση των ισχυουσών διατάξεων περί αμοιβής ή αποζημίωσης λόγω συμμετοχής σε συμβούλια και επιτροπές του δημόσιου τομέα.
3. Με απόφαση του Υπουργού Παιδείας και Θρησκευμάτων, ρυθμίζονται η διαδικασία πρόσκλησης των προσώπων της παρ. 2 του άρθρου 4 στις συνεδριάσεις της Αρχής, ο τρόπος υποβολής αίτησης ενδιαφέροντος από τα πρόσωπα αυτά και πρότασης της σχολικής ή ακαδημαϊκής κοινότητας, η διαδικασία ακρόασης, καθώς και κάθε άλλη αναγκαία λεπτομέρεια για την εφαρμογή της ίδιας παραγράφου.
4. Με απόφαση του Υπουργού Οικονομικών καθορίζονται οι αποδοχές του επιστημονικού προσωπικού της Αρχής, κατά παρέκκλιση των ισχυουσών διατάξεων περί αποδοχών ειδικού επιστημονικού προσωπικού.
5. α) Με διάταγμα, που εκδίδεται ύστερα από πρόταση των Υπουργών Εσωτερικών και Οικονομικών ρυθμίζονται η κατά κατηγορία και ειδικότητα κατανομή των θέσεων, θέματα οργάνωσης και τεχνικής υποστήριξης της Αρχής, η διαδικασία πλήρωσης των θέσεων, καθώς και κάθε θέμα που αφορά στην υπηρεσιακή κατάσταση του προσωπικού της παρ. 1 του άρθρου 8.
β) Ως τη δημοσίευση του διατάγματος της περ. (α), η Αρχή επιτρέπεται να απασχολεί στις θέσεις ειδικού επιστημονικού και διοικητικού προσωπικού, δημοσίους ή με σχέση εργασίας Ιδιωτικού Δικαίου Αορίστου Χρόνου υπαλλήλους που υπηρετούν σε φορείς δημοσίου τομέα, όπως αυτός ορίζεται στην περ. (α) της παρ. 1 του άρθρου 14 του ν. 4270/2014, με απόσπαση, που διενεργείται, κατά παρέκκλιση κάθε γενικής ή ειδικής διάταξης, με κοινή απόφαση του Πρωθυπουργού και του αρμοδίου οργάνου του υπουργείου προέλευσης του αποσπώμενου υπαλλήλου.
6. Με κοινή απόφαση των Υπουργών Οικονομικών, Παιδείας και Θρησκευμάτων και Εσωτερικών, ρυθμίζονται το ύψος και η διαδικασία καταβολής αποζημίωσης για την πρακτική άσκηση της παρ. 3 του άρθρου 8, καθώς και όλα τα αναγκαία ειδικότερα ζητήματα για την εφαρμογή της ίδιας παραγράφου.
ΜΕΡΟΣ Β’
ΕΘΝΙΚΗ ΕΠΙΤΡΟΠΗ 
ΓΙΑ ΤΑ ΔΙΚΑΙΩΜΑΤΑ ΤΟΥ ΑΝΘΡΩΠΟΥ
Άρθρο 10
Σύσταση και νομικό καθεστώς
1. Συστήνεται «Εθνική Επιτροπή για τα Δικαιώματα του Ανθρώπου (ΕΕΔΑ)», στον Πρωθυπουργό. Στις διεθνείς σχέσεις ο τίτλος της αποδίδεται ως «Greek National Commission for Human Rights (GNCHR)».
2. Η ΕΕΔΑ αποτελεί τον εθνικό θεσμό για τα δικαιώματα του ανθρώπου και είναι το ανεξάρτητο συμβουλευτικό όργανο της Πολιτείας στα ζητήματα προστασίας και προώθησης των δικαιωμάτων του ανθρώπου.
3. Η ΕΕΔΑ έχει νομική προσωπικότητα και απολαύει λειτουργικής ανεξαρτησίας και διοικητικής αυτοτέλειας.
4. Η έδρα της ΕΕΔΑ είναι στην Αθήνα.
Άρθρο 11
Αποστολή
Η ΕΕΔΑ έχει ως αποστολή:
α) Τη διαρκή παρακολούθηση των θεμάτων προστασίας των δικαιωμάτων του ανθρώπου, τη δημόσια ενημέρωση και την προώθηση της σχετικής έρευνας,
β) την ανταλλαγή εμπειριών σε υπερεθνικό και διεθνές επίπεδο με ανάλογα όργανα άλλων κρατών, της Ευρωπαϊκής Ένωσης και διεθνείς οργανισμούς, όπως το Συμβούλιο της Ευρώπης, ο Οργανισμός για την Ασφάλεια και τη Συνεργασία στην Ευρώπη (ΟΑΣΕ) και ο Οργανισμός Ηνωμένων Εθνών (ΟΗΕ) και
γ) τη διαμόρφωση προτάσεων πολιτικής σε θέματα του αντικειμένου της.
Άρθρο 12
Αρμοδιότητες
Η ΕΕΔΑ έχει τις εξής, ιδίως, αρμοδιότητες:
α) Εξετάζει ζητήματα σχετικά με την προστασία των δικαιωμάτων του ανθρώπου που της θέτει η Κυβέρνηση ή η Διάσκεψη των Προέδρων της Βουλής ή της προτείνουν τα μέλη της ή η Κοινωνία των Πολιτών,
β) υποβάλλει συστάσεις και προτάσεις, εκπονεί μελέτες και γνωμοδοτεί για τη λήψη νομοθετικών, διοικητικών ή άλλων μέτρων που συμβάλλουν στη βελτίωση της προστασίας των δικαιωμάτων του ανθρώπου,
γ) εξετάζει την προσαρμογή της εθνικής έννομης τάξης προς το διεθνές και ενωσιακό δίκαιο για την προστασία των δικαιωμάτων του ανθρώπου και εκφέρει σχετική γνώμη προς τα αρμόδια όργανα της Πολιτείας,
δ) παρακολουθεί και διατυπώνει γνώμη προς την Πολιτεία για τη μόνιμη και σταθερή ανάλυση των συνεπειών των μέτρων πολιτικής στα δικαιώματα του ανθρώπου,
ε) παρακολουθεί και διατυπώνει γνώμη προς την Πολιτεία για την τήρηση αξιόπιστου και αποτελεσματικού συστήματος καταγραφής περιστατικών διακρίσεων, ρατσισμού και μισαλλοδοξίας,
στ) αναλαμβάνει πρωτοβουλίες για την καλλιέργεια του σεβασμού των δικαιωμάτων του ανθρώπου στο πλαίσιο του εκπαιδευτικού συστήματος,
ζ) εκφέρει γνώμη για εκθέσεις που πρόκειται να υποβάλει η Χώρα στην Ευρωπαϊκή Ένωση και σε διεθνείς οργανισμούς για συναφή προς το αντικείμενό της θέματα, συντάσσει και υποβάλλει τις δικές της ανεξάρτητες εκθέσεις,
η) επικοινωνεί και συνεργάζεται με τις ανεξάρτητες αρχές, καθώς και με τα αρμόδια όργανα της Ευρωπαϊκής Ένωσης, διεθνείς οργανισμούς, παρεμφερή όργανα άλλων χωρών, καθώς και εθνικές ή διεθνείς Μη Κυβερνητικές Οργανώσεις,
θ) γνωστοποιεί δημόσια τις θέσεις της, με κάθε πρόσφορο τρόπο,
ι) αναπτύσσει πρωτοβουλίες για την ευαισθητοποίηση της κοινής γνώμης και των Μέσων Μαζικής Ενημέρωσης σε θέματα σεβασμού των δικαιωμάτων του ανθρώπου και
ια) οργανώνει Κέντρο Τεκμηρίωσης για τα δικαιώματα του ανθρώπου.
Άρθρο 13
Σύνθεση
1.Η ΕΕΔΑ αποτελείται από τα εξής μέλη:
α) Ένα (1) πρόσωπο που ορίζεται από τη Γενική Συνομοσπονδία Εργατών Ελλάδος (ΓΣΕΕ),
β) ένα (1) πρόσωπο που ορίζεται από την Ανώτατη Διοίκηση Ενώσεων Δημοσίων Υπαλλήλων (ΑΔΕΔΥ),
γ) ένα (1) πρόσωπο που ορίζεται από την Εθνική Συνομοσπονδία Ατόμων με Αναπηρία (Ε.Σ.Α.μεΑ.),
δ) ένα (1) πρόσωπο που ορίζεται από την Πανελλαδική Συνομοσπονδία Ελλήνων Ρομά «ΕΛΛΑΝ-ΠΑΣΣΕ»,
ε) ένα (1) πρόσωπο που ορίζεται από τη Διεθνή Αμνηστία,
στ) ένα (1) πρόσωπο που ορίζεται από την Ελληνική Ένωση για τα Δικαιώματα του Ανθρώπου,
ζ) ένα (1) πρόσωπο που ορίζεται από το Ίδρυμα Μαραγκοπούλου για τα Δικαιώματα του Ανθρώπου,
η) ένα (1) πρόσωπο που ορίζεται από το Ελληνικό Συμβούλιο για τους Πρόσφυγες,
θ) ένα (1) πρόσωπο που ορίζεται από τον Σύνδεσμο για τα Δικαιώματα της Γυναίκας,
ι) ένα (1) πρόσωπο που ορίζεται από κοινού από το «Σωματείο Υποστήριξης Διεμφυλικών (Σ.Υ.Δ.)», από το «Φεστιβάλ Υπερηφάνειας Αθήνας - Athens Pride (Άθενς Πράιντ)», από την «Ομοφυλοφιλική και Λεσβιακή Κοινότητα Ελλάδας» (ΟΛΚΕ), από την «COLOUR YOUTH - Κοινότητα LGBTQ Νέων Αθήνας (COLOUR YOUTH)» και από τις «Οικογένειες Ουράνιο Τόξο»,
ια) ένα (1) πρόσωπο που ορίζεται από κοινού από τη WWF και την Greenpeace,
ιβ) τον Συνήγορο του Πολίτη ή τον Αναπληρωτή του,
ιγ) ένα (1) μέλος της Αρχής Προστασίας Δεδομένων Προσωπικού Χαρακτήρα, που προτείνεται από τον Πρόεδρό της,
ιδ) ένα (1) μέλος της Αρχής Διασφάλισης του Απορρήτου των Επικοινωνιών, που προτείνεται από τον Πρόεδρό της,
ιε) ένα (1) μέλος του Εθνικού Συμβουλίου Ραδιοτηλεόρασης, που προτείνεται από τον Πρόεδρό του,
ιστ) ένα (1) μέλος της Εθνικής Επιτροπής Βιοηθικής και Τεχνοηθικής που προτείνεται από τον Πρόεδρό της,
ιζ) δύο (2) καθηγητές Α.Ε.Ι. της ημεδαπής ή της αλλοδαπής,
ιη) ένα (1) μέλος που ορίζεται από την Ολομέλεια των Προέδρων των Δικηγορικών Συλλόγων της Χώρας, και
ιθ) έως τέσσερα (4) πρόσωπα που ορίζονται από ερευνητικά ιδρύματα ή οργανώσεις ανθρωπίνων δικαιωμάτων, τα οποία επιλέγονται από την Ολομέλεια της ΕΕΔΑ, με κριτήριο, για δύο (2) τουλάχιστον από τους ανωτέρω φορείς, την κατά το δυνατό οριζόντια κάλυψη των ανθρωπίνων δικαιωμάτων. Στην ανωτέρω περίπτωση, η απόφαση της Ολομέλειας για χορήγηση δικαιώματος ορισμού μέλους λαμβάνεται, σύμφωνα με όσα ορίζονται στον Κανονισμό της ΕΕΔΑ, και εφόσον ο ορισμός μέλους στο αντίστοιχο πεδίο δικαιωμάτων δεν γίνεται από οργάνωση τρίτου βαθμού αντιπροσώπευσης. Οι αποφάσεις της Ολομέλειας κατ’ εφαρμογή της παρούσας περίπτωσης ισχύουν από την επομένη της λήψης τους θητεία της ΕΕΔΑ, οπότε και αποκτάται το δικαίωμα ορισμού μέλους στην ΕΕΔΑ.
2. Για τα μέλη προβλέπονται ισάριθμοι αναπληρωτές, που ορίζονται με τον ίδιο τρόπο.
Άρθρο 14
Διορισμός και νομικό καθεστώς των μελών
1. Τα μέλη της ΕΕΔΑ και οι αναπληρωτές τους διορίζονται με απόφαση του Πρωθυπουργού, που δημοσιεύεται στην Εφημερίδα της Κυβερνήσεως, για θητεία τεσσάρων (4) ετών.
2. Ως μέλη της ΕΕΔΑ ορίζονται πρόσωπα με αποδεδειγμένες γνώσεις και εμπειρία στο πεδίο της προστασίας και προώθησης των δικαιωμάτων του ανθρώπου. Δεν ορίζονται ως μέλη της ΕΕΔΑ: α) Πρόσωπα που έχουν τη βουλευτική ιδιότητα, β) μέλη της Κυβέρνησης και υφυπουργοί, γενικοί και ειδικοί Γραμματείς, αιρετοί σε ΟΤΑ α’ και β’ βαθμού. Επιγενόμενη απόκτηση των ιδιοτήτων αυτών επιφέρει αυτοδίκαιη απώλεια της ιδιότητας του μέλους της ΕΕΔΑ.
3. Οι φορείς που ορίζουν τα μέλη της ΕΕΔΑ επιλέγουν τα κατάλληλα πρόσωπα με διαφανή τρόπο και σύμφωνα με τους ειδικούς κανόνες λειτουργίας τους, προσκομίζοντας ταυτοχρόνως τα απαιτούμενα για τη νόμιμη εκπροσώπησή τους δικαιολογητικά.
4. Τα μέλη της νέας σύνθεσης της ΕΕΔΑ, καθώς και τα ερευνητικά ιδρύματα ή οι οργανώσεις της περ. (ιθ) της παρ. 1 του άρθρου 13, ορίζονται το αργότερο δύο (2) μήνες πριν από τη λήξη της θητείας της προηγούμενης. Ο ορισμός των μελών της ΕΕΔΑ από τους αρμόδιους φορείς γίνεται μέσα σε προθεσμία τριάντα (30) ημερών από τη σχετική προς τούτο πρόσκληση του Προέδρου της ΕΕΔΑ. Ο Πρόεδρος της ΕΕΔΑ καλεί, έξι (6) μήνες πριν από τη λήξη της θητείας της, τις οργανώσεις που έχουν δικαίωμα από κοινού ορισμού μέλους στην ΕΕΔΑ, να προβούν στην υπόδειξη του μέλους που θα εκπροσωπήσει το αντίστοιχο πεδίο στην Ολομέλειά της. Αν εντός ενός (1) μηνός από την πρόσκληση αυτή δεν έχει υποβληθεί στον Πρόεδρο της ΕΕΔΑ το έγγραφο του από κοινού ορισμού, τότε διενεργείται κλήρωση μεταξύ των οργανώσεων που έχουν το δικαίωμα ορισμού μέλους στην ΕΕΔΑ από κοινού.
5. Οι φορείς της παρ. 1 του άρθρου 13 μπορούν να ανακαλέσουν μέλος της ΕΕΔΑ που ορίζεται από τους ίδιους, μόνο για αδυναμία εκτέλεσης των καθηκόντων του, καθώς και για αποδεδειγμένη ανεπάρκεια κατά την άσκησή τους. Τα μέλη της ΕΕΔΑ εκπίπτουν αυτοδικαίως από τη θέση τους, αν εκδοθεί σε βάρος τους αμετάκλητη δικαστική απόφαση για αδίκημα που συνεπάγεται κώλυμα διορισμού σε θέση δημοσίου υπαλλήλου ή έκπτωση δημοσίου υπαλλήλου, σύμφωνα με το Κεφάλαιο Α’ του Μέρους Α’ και το Κεφάλαιο Γ’ του Μέρους ΣΤ’ του Υπαλληλικού Κώδικα (ν. 3528/2007, Α’ 26). Σε περίπτωση ανάκλησης, έκπτωσης, παραίτησης ή θανάτου, το νέο μέλος διορίζεται για το υπόλοιπο της θητείας του προκατόχου του. Η θητεία των μελών παρατείνεται μέχρι τη νόμιμη συγκρότηση της ΕΕΔΑ για την επόμενη, κάθε φορά, θητεία των μελών της.
6. Τα μέλη της ΕΕΔΑ δεν ευθύνονται, δεν διώκονται και δεν εξετάζονται για γνώμη που διατύπωσαν ή ψήφο που έδωσαν κατά την άσκηση των καθηκόντων τους. Δίωξη επιτρέπεται μόνο για συκοφαντική δυσφήμηση, εξύβριση ή παραβίαση του απορρήτου που συνιστά ποινικό αδίκημα.
Άρθρο 15
Συγκρότηση
1. Η ΕΕΔΑ θεωρείται ότι έχει νόμιμα συγκροτηθεί, ακόμη και αν μέλη της δεν έχουν ακόμη ορισθεί από τα αρμόδια όργανα, εάν έχει εγκαίρως ζητηθεί ο ορισμός τους με την πρόσκληση της παρ. 4 του άρθρου 14 και τα υπόλοιπα μέλη επαρκούν ώστε να υπάρχει απαρτία, σύμφωνα με την παρ. 2 του άρθρου 18.
2. Ο απερχόμενος Πρόεδρος καλεί με έγγραφό του τα μέλη της ΕΕΔΑ σε συνεδρίαση, προκειμένου να εκλεγούν ο Πρόεδρος, ο Α’ και ο Β’ Αντιπρόεδρός της. Για την εκλογή Προέδρου και Αντιπροέδρων απαιτείται η απόλυτη πλειοψηφία των παρόντων μελών της ΕΕΔΑ. Σε περίπτωση περισσότερων των δύο (2) υποψηφίων, εάν κανείς δεν συγκεντρώνει την απόλυτη πλειοψηφία, η ψηφοφορία επαναλαμβάνεται μεταξύ των δύο (2) υποψηφίων που έλαβαν τις περισσότερες ψήφους.
Άρθρο 16
Λειτουργικοί σύνδεσμοι
1. Ο Πρόεδρος της Ειδικής Κοινοβουλευτικής Επιτροπής Θεσμών και Διαφάνειας ορίζεται ως λειτουργικός σύνδεσμος της Βουλής των Ελλήνων με την ΕΕΔΑ, σύμφωνα με τα οριζόμενα στον Κανονισμό της Βουλής.
2. Κάθε Υπουργείο ορίζει κατά λόγο αρμοδιότητας έναν (1) Προϊστάμενο Διεύθυνσης ή Τμήματος, με γνώση του πεδίου των δικαιωμάτων του ανθρώπου, ως λειτουργικό σύνδεσμο με την ΕΕΔΑ.
3. Οι λειτουργικοί σύνδεσμοι των παρ. 1 και 2 ενημερώνουν στην αρχή κάθε συνεδρίασης την Ολομέλεια ή τα Τμήματα της ΕΕΔΑ για τα ζητήματα της αρμοδιότητάς τους και αποχωρούν πριν τη λήψη απόφασης.
4. Κάθε πολιτικό κόμμα που εκπροσωπείται στη Βουλή των Ελλήνων ορίζει ένα (1) πρόσωπο ως λειτουργικό σύνδεσμο με την ΕΕΔΑ, το οποίο δύναται να τοποθετείται στην αρχή κάθε συνεδρίασης της Ολομέλειας για ζητήματα προστασίας των ανθρωπίνων δικαιωμάτων και αποχωρεί πριν τη λήψη απόφασης.
Άρθρο 17
Οικονομική αυτοτέλεια
1. Η ΕΕΔΑ διαθέτει οικονομική αυτοτέλεια. Λαμβάνει επιχορήγηση από τον κρατικό προϋπολογισμό, η οποία εγγράφεται σε διακριτό αναλυτικό λογαριασμό εξόδου στον προϋπολογισμό του Υπουργείου Οικονομικών. Χρηματοδοτήσεις από άλλες πηγές είναι δυνατές, εφόσον γίνουν αποδεκτές από την Ολομέλεια της ΕΕΔΑ. Η διάθεση των πιστώσεων και η ανάληψη των αντίστοιχων δαπανών γίνονται από τον Πρόεδρο της ΕΕΔΑ, ως κύριο διατάκτη. Η ΕΕΔΑ, με απόφαση του Προέδρου της, μπορεί να ανοίγει απλό τραπεζικό λογαριασμό, στον οποίο μεταφέρονται οι πιστώσεις από τα προγράμματα της παρ. 3 και από άλλους πόρους.
2. Η ΕΕΔΑ καταρτίζει δικό της προϋπολογισμό που συντάσσεται με ευθύνη του Προέδρου της, χωρίς να απαιτείται σύμπραξη άλλου οργάνου. Ο προϋπολογισμός καταρτίζεται σε ετήσια βάση και υποβάλλεται απευθείας στο Γενικό Λογιστήριο του Κράτους, σύμφωνα με τη διαδικασία που προβλέπεται στο Δημόσιο Λογιστικό.
3. Η ΕΕΔΑ, με απόφαση της Ολομέλειας, μπορεί να μετέχει σε εθνικά, ευρωπαϊκά ή συγχρηματοδοτούμενα ερευνητικά ή άλλα προγράμματα, καθώς και να συνάπτει συμφωνίες με ανώτατα εκπαιδευτικά ιδρύματα και άλλους φορείς σχετικές με την αποστολή της.
4. Η ΕΕΔΑ δύναται να αναθέτει σε τρίτους με σύμβαση έργου, σύμφωνα με τις οικείες διατάξεις περί δημοσίων συμβάσεων, εργασίες που δεν μπορεί να εκτελέσει η ίδια, λόγω εξειδικευμένου αντικειμένου ή αδυναμίας εκτέλεσης από το υπάρχον προσωπικό.
Άρθρο 18
Λειτουργία
1. Η ΕΕΔΑ συνεδριάζει τακτικά κατ’ ελάχιστο κάθε δύο (2) μήνες και εκτάκτως ύστερα από πρόσκληση του Προέδρου ή αίτημα πέντε (5) τουλάχιστον μελών της. Τα μέλη προσκαλούνται από τον Πρόεδρο με οποιονδήποτε πρόσφορο τρόπο και η πρόσκληση περιλαμβάνει τα θέματα της ημερήσιας διάταξης. Η ΕΕΔΑ δύναται να συνεδριάζει και μέσω τηλεδιάσκεψης.
2. Η ΕΕΔΑ βρίσκεται σε απαρτία εφόσον: α) Παρίσταται η απόλυτη πλειοψηφία των μελών της και β) μεταξύ των παρόντων μελών της περιλαμβάνεται ο Πρόεδρος της ΕΕΔΑ ή ένας (1) Αντιπρόεδρος.
3. Οι αποφάσεις της ΕΕΔΑ λαμβάνονται με απόλυτη πλειοψηφία των παρόντων μελών. Σε περίπτωση ισοψηφίας υπερισχύει η ψήφος του Προέδρου.
4. Η ΕΕΔΑ καλεί κατά την κρίση της σε ακρόαση πρόσωπα, τα οποία μπορεί να διευκολύνουν το έργο της με την παρουσίαση προσωπικών εμπειριών ή τη διατύπωση απόψεων, σχετικών με την προστασία των δικαιωμάτων του ανθρώπου.
Άρθρο 19
Αρμοδιότητες Προεδρείου και Προέδρου
1. Ο Πρόεδρος και οι δύο (2) Αντιπρόεδροι αποτελούν το Προεδρείο της ΕΕΔΑ, το οποίο επιλαμβάνεται των τρεχόντων και εκτάκτων θεμάτων που σχετίζονται με την αποστολή ή τη λειτουργία της ΕΕΔΑ στο μεταξύ δύο τακτικών συνεδριάσεων της Ολομέλειας διάστημα.
2. Ο Πρόεδρος είναι αρμόδιος για:
α) Την παρακολούθηση, την επίβλεψη και τον συντονισμό των εργασιών της ΕΕΔΑ και του συνόλου του ειδικού επιστημονικού και διοικητικού προσωπικού της,
β) την εκπροσώπησή της ενώπιον των δικαστηρίων και κάθε αρχής, ημεδαπής ή αλλοδαπής, καθώς και ενώπιον των διεθνών οργανισμών και των μη κυβερνητικών οργανώσεων και
γ) την έκδοση, αυτοτελώς ή από κοινού με τα κατά περίπτωση συναρμόδια όργανα, αποφάσεων διορισμού, πρόσληψης, μετάταξης ή απόσπασης του προσωπικού που υπηρετεί με οποιαδήποτε σχέση στην ΕΕΔΑ.
3. Όταν ο Πρόεδρος κωλύεται, ελλείπει ή απουσιάζει, την ΕΕΔΑ εκπροσωπούν κατά σειρά ο Α’ Αντιπρόεδρος και ο Β’ Αντιπρόεδρος. Ο Πρόεδρος μπορεί να αναθέτει την εκπροσώπηση της ΕΕΔΑ σε Αντιπρόεδρο ή σε μέλος της Ολομέλειάς της ή σε μέλος του προσωπικού της.
Άρθρο 20
Τμήματα
Στο πλαίσιο της λειτουργίας της ΕΕΔΑ συστήνονται τα παρακάτω τμήματα:
α) Ατομικών και πολιτικών δικαιωμάτων,
β) κοινωνικών, οικονομικών και πολιτιστικών δικαιωμάτων,
γ) εφαρμογής των δικαιωμάτων του ανθρώπου στους αλλοδαπούς,
δ) προώθησης των δικαιωμάτων του ανθρώπου και
ε) διεθνούς επικοινωνίας και συνεργασίας.
Άρθρο 21
Παροχή συνδρομής από δημόσιους 
και ιδιωτικούς φορείς
Οι δημόσιες υπηρεσίες οφείλουν να διευκολύνουν το έργο της ΕΕΔΑ. Για την εκπλήρωση της αποστολής της η ΕΕΔΑ μπορεί να διενεργεί επιτόπιες έρευνες και να ζητεί από τις δημόσιες υπηρεσίες, καθώς και από ιδιώτες κάθε πληροφορία, έγγραφο ή οποιοδήποτε στοιχείο σχετίζεται με την προστασία των δικαιωμάτων του ανθρώπου. Ο Πρόεδρος μπορεί να λαμβάνει γνώση εγγράφων και άλλων στοιχείων που χαρακτηρίζονται ως απόρρητα, εκτός εάν αυτά αφορούν την εθνική άμυνα, την κρατική ασφάλεια και τις διεθνείς σχέσεις της Χώρας.
Άρθρο 22
Εκθέσεις
1. Η ΕΕΔΑ υποβάλλει έως το τέλος Φεβρουαρίου κάθε έτους στον Πρόεδρο της Βουλής έκθεση, η οποία συζητείται στην Ειδική Μόνιμη Επιτροπή Ισότητας, Νεολαίας και Δικαιωμάτων του Ανθρώπου της Βουλής των Ελλήνων, σύμφωνα με τα ειδικότερα οριζόμενα στον Κανονισμό της. Η Επιτροπή μπορεί να υποβάλλει εκθέσεις και κατά τη διάρκεια του έτους.
2. Στο τέλος κάθε έτους τα υπουργεία καταθέτουν έκθεση με τις παρατηρήσεις τους για την προστασία των δικαιωμάτων του ανθρώπου στον τομέα ευθύνης τους, επισημαίνοντας με ειδική αναφορά τα σημεία στα οποία έχουν υιοθετήσει συστάσεις της ΕΕΔΑ.
Άρθρο 23
Οργανωτική δομή
1. Η ΕΕΔΑ διαθέτει δικό της επιστημονικό και διοικητικό προσωπικό κατανεμημένο σε δεκαπέντε (15) οργανικές θέσεις.
2. Η ΕΕΔΑ διαρθρώνεται στις εξής οργανικές μονάδες επιπέδου Τμήματος: α) Μονάδα Επιστημονικής Οργάνωσης και β) Μονάδα Διοικητικής και Οικονομικής Οργάνωσης.
Άρθρο 24
Διευθυντής
1. Συστήνεται θέση Διευθυντή της ΕΕΔΑ, με θητεία τεσσάρων (4) ετών.
2. Ο Διευθυντής είναι προσωπικότητα εγνωσμένου κύρους, κάτοχος τουλάχιστον μεταπτυχιακού τίτλου σπουδών, με διοικητική ικανότητα, εξειδίκευση και εμπειρία στην προστασία των δικαιωμάτων του ανθρώπου.
3. Η πλήρωση της θέσης του Διευθυντή γίνεται με δημόσια πρόσκληση της ΕΕΔΑ για υποβολή υποψηφιοτήτων. Η επιλογή μεταξύ των υποψηφίων γίνεται σύμφωνα με τα άρθρα 31 έως 35 του ν. 4765/2021 (Α’ 6), από πέντε (5) μέλη της ΕΕΔΑ, τα οποία ορίζονται από τον Πρόεδρό της. Ο Διευθυντής προσλαμβάνεται με σχέση εργασίας ιδιωτικού δικαίου, η οποία μπορεί να ανανεώνεται μετά από αξιολόγηση και απόφαση της Ολομέλειας.
4. Ο Διευθυντής είναι πλήρους και αποκλειστικής απασχόλησης και δεν επιτρέπεται να ασκεί καμία άλλη επαγγελματική δραστηριότητα. Κατά τη διάρκεια της θητείας του αναστέλλονται η άσκηση οποιουδήποτε δημοσίου λειτουργήματος, καθώς και η άσκηση καθηκόντων σε οποιαδήποτε θέση σε φορείς του δημόσιου τομέα της περ. (α) της παρ. 1 του άρθρου 14 του ν. 4270/2014 (Α’ 143).
5. Ο Διευθυντής της ΕΕΔΑ έχει τις εξής αρμοδιότητες:
α) Επικουρεί τον Πρόεδρο της ΕΕΔΑ στην επίβλεψη και τον συντονισμό των εργασιών των οργανικών μονάδων της,
β) παρέχει την αναγκαία ενημέρωση για την πρόοδο των εργασιών της ΕΕΔΑ στο Προεδρείο της και
γ) επικουρεί την Ολομέλεια και τα τμήματα του άρθρου 20 στη λειτουργία τους και μετέχει στις εργασίες τους.
6. Ο Διευθυντής παύεται μόνο για σπουδαίο λόγο με απόφαση της Ολομέλειας, η οποία εκδίδεται μετά από πρόταση του Προέδρου.
7. Όταν ο Διευθυντής κωλύεται, ελλείπει ή προσωρινά απουσιάζει, αναπληρώνεται από τον Συντονιστή.
Άρθρο 25
Ειδικό Επιστημονικό Προσωπικό
1. Στη Μονάδα Επιστημονικής Οργάνωσης της περ. (α) της παρ. 2 του άρθρου 23 συστήνονται τρεις (3) θέσεις ειδικού επιστημονικού προσωπικού, κατά την έννοια της παρ. 2 του άρθρου 25 του ν. 1943/1991 (Α’ 50) και του πρώτου εδαφίου της παρ. 7 του άρθρου 4 του ν. 3051/2002 (Α’ 220), οι οποίες καλύπτονται με σύμβαση εργασίας ιδιωτικού δικαίου διάρκειας τεσσάρων (4) ετών. Η πλήρωση των ανωτέρω θέσεων πραγματοποιείται ύστερα από δημόσια πρόσκληση της ΕΕΔΑ για υποβολή υποψηφιοτήτων. Η επιλογή μεταξύ των υποψηφίων γίνεται σύμφωνα με τα άρθρα 31 έως 35 του ν. 4765/2021 (Α’ 6), από πέντε (5) μέλη της ΕΕΔΑ, τα οποία ορίζονται από τον Πρόεδρό της. Οι συμβάσεις της παρούσας μπορούν να ανανεώνονται για ίσο χρονικό διάστημα κάθε φορά μετά από αξιολόγηση, που διενεργείται από Επιτροπή στην οποία συμμετέχουν τρία (3) μέλη της ΕΕΔΑ που ορίζονται από τον Πρόεδρό της.
2. Στη Μονάδα Επιστημονικής Οργάνωσης της περ. (α) της παρ. 2 του άρθρου 23 συστήνονται επίσης τέσσερις (4) οργανικές θέσεις προσωπικού με σχέση εργασίας Ιδιωτικού Δικαίου Αορίστου Χρόνου, ειδικού επιστημονικού προσωπικού, κατά την έννοια της παρ. 2 του άρθρου 25 του ν. 1943/1991 και του πρώτου εδαφίου της παρ. 7 του άρθρου 4 του ν. 3051/2002, οι οποίες καλύπτονται ως εξής: α) Δύο (2) θέσεις καλύπτονται ύστερα από δημόσια πρόσκληση της ΕΕΔΑ για υποβολή υποψηφιοτήτων. Η επιλογή μεταξύ των υποψηφίων γίνεται σύμφωνα με τα άρθρα 31 έως 35 του ν. 4765/2021, από επιτροπή επιλογής, στην οποία μετέχουν τρία (3) μέλη της ΕΕΔΑ και δύο (2) μέλη του Ανωτάτου Συμβουλίου Επιλογής Προσωπικού, που ορίζονται, αντιστοίχως, από τους Προέδρους τους και β) δύο (2) θέσεις καλύπτονται αποκλειστικά με απόσπαση ή μετάταξη με σύμβαση εργασίας Ιδιωτικού Δικαίου Αορίστου Χρόνου υπαλλήλων του δημοσίου τομέα της περ. (α) της παρ. 1 του άρθρου 14 του ν. 4270/2014 (Α’ 143). Ειδικώς οι θέσεις της περ. (β) μπορούν να καλύπτονται και με απόσπαση ή μετάταξη μονίμων υπαλλήλων. Οι αποσπάσεις και μετατάξεις διενεργούνται, σύμφωνα με τις κείμενες διατάξεις, με κοινή απόφαση του Προέδρου της ΕΕΔΑ και του αρμόδιου οργάνου του υπουργείου προέλευσης. Οι αποσπάσεις του προηγούμενου εδαφίου διαρκούν, κατ’ ανώτατο όριο, τέσσερα (4) έτη.
3. Το ειδικό επιστημονικό προσωπικό επικουρεί την Ολομέλεια και τα τμήματα του άρθρου 20 στη λειτουργία τους και μετέχει στις εργασίες τους.
4. Το επιστημονικό προσωπικό της ΕΕΔΑ εξακολουθεί να υπάγεται στον ασφαλιστικό φορέα κύριας και επικουρικής ασφάλισης στον οποίο υπαγόταν πριν από την πρόσληψή του. Η υπηρεσία στην ΕΕΔΑ θεωρείται για τον οικείο ασφαλιστικό φορέα πραγματική και συντάξιμη. Σε περίπτωση πρόσληψης δικηγόρου σε θέση ειδικού επιστημονικού προσωπικού δεν θίγονται τα ασφαλιστικά του δικαιώματα και ισχύει συμπληρωματικά η παρ. 10 του άρθρου 4 του ν. 2839/2000 (Α’ 196).
Άρθρο 26
Συντονιστής
Tης Μονάδας Επιστημονικής Οργάνωσης της ΕΕΔΑ της περ. α) της παρ. 2 του άρθρου 23 προΐσταται ένα εκ των μελών της, το οποίο ασκεί καθήκοντα Συντονιστή. Ο Συντονιστής ορίζεται με απόφαση της Ολομέλειας η οποία εκδίδεται μετά από εισήγηση του Προέδρου της, για θητεία τεσσάρων (4) ετών, η οποία μπορεί να ανανεώνεται μετά από αξιολόγηση και απόφαση της Ολομέλειας. Ο Συντονιστής επικουρεί τον Διευθυντή στην επίβλεψη και τον συντονισμό των εργασιών του επιστημονικού προσωπικού της ΕΕΔΑ, παρίσταται στις συνεδριάσεις του Προεδρείου και παρέχει την αναγκαία ενημέρωση για την πρόοδο των εργασιών της ΕΕΔΑ, επικουρεί από κοινού με το λοιπό επιστημονικό προσωπικό την Ολομέλεια και τα τμήματα του άρθρου 20 στη λειτουργία τους και μετέχει στις εργασίες τους. Ο Συντονιστής λαμβάνει πρόσθετη αμοιβή ίση με το ποσό της υποπερ. (αζ) της περ. (α) της παρ. 1 του άρθρου 16 του ν. 4354/2015 (Α’ 176).
Άρθρο 27
Μονάδα Διοικητικής και Οικονομικής Οργάνωσης
1. Στη Μονάδα Διοικητικής και Οικονομικής Οργάνωσης της περ. (β) της παρ. 2 του άρθρου 23 συστήνονται μία (1) οργανική θέση Γραμματέα, τέσσερις (4) οργανικές θέσεις μόνιμου προσωπικού και δύο (2) οργανικές θέσεις προσωπικού με σχέση εργασίας Ιδιωτικού Δικαίου Αορίστου Χρόνου.
2. Της Μονάδας Διοικητικής και Οικονομικής Οργάνωσης προΐσταται ο Γραμματέας.
3. Η πλήρωση των θέσεων της Μονάδας Διοικητικής και Οικονομικής Οργάνωσης μπορεί να γίνει και με απόσπαση ή μετάταξη δημοσίων υπαλλήλων ή υπαλλήλων Ν.Π.Δ.Δ. ή υπαλλήλων με σχέση εργασίας αορίστου χρόνου του δημοσίου τομέα της περ. (α) της παρ. 1 του άρθρου 14 του ν. 4270/2014 (Α’ 143). Οι αποσπάσεις και μετατάξεις διενεργούνται, σύμφωνα με τις κείμενες διατάξεις, με κοινή απόφαση του Προέδρου της ΕΕΔΑ και του αρμοδίου οργάνου του υπουργείου προέλευσης. Οι αποσπάσεις του προηγούμενου εδαφίου διαρκούν, κατ’ ανώτατο όριο, τέσσερα (4) έτη.
Άρθρο 28
Εξουσιοδοτικές διατάξεις Μέρους Β’
1. Με διάταγμα, που εκδίδεται με πρόταση του Πρωθυπουργού και των Υπουργών Οικονομικών και Εσωτερικών μετά από γνώμη της Ολομέλειας της ΕΕΔΑ, κατ’ εφαρμογή του άρθρου 20 του ν. 4622/2019 (Α’ 133), καταρτίζεται ο Οργανισμός της ΕΕΔΑ, στον οποίο εξειδικεύονται η διάρθρωση, ονομασία και κατανομή των θέσεων των επιμέρους οργανικών μονάδων της. Με όμοιο διάταγμα, μπορούν να συστήνονται περιφερειακά γραφεία της ΕΕΔΑ, να ρυθμίζονται η οργάνωση, η λειτουργία και η έδρα τους, καθώς και τα ζητήματα που σχετίζονται με την υπηρεσιακή κατάσταση του προσωπικού της ΕΕΔΑ.
2. Με απόφαση της Ολομέλειας καταρτίζεται ο Κανονισμός λειτουργίας της ΕΕΔΑ, με τον οποίο ρυθμίζονται η κατανομή αρμοδιοτήτων μεταξύ των τμημάτων και των μελών, η διαδικασία κλήσης και ακρόασης φορέων και προσώπων, καθώς και επιλογής των προσώπων της περ. (ιζ) και των φορέων της περ. (ιθ) της παρ. 1 του άρθρου 13, καθώς και κάθε άλλο σχετικό θέμα.
3. Με απόφαση του κατά περίπτωση αρμόδιου Υπουργού ορίζεται ο λειτουργικός σύνδεσμος του Υπουργείου με την ΕΕΔΑ, κατ’ εφαρμογή της παρ. 2 του άρθρου 16.
4. Με απόφαση του Υπουργού Οικονομικών, μετά από γνώμη της ΕΕΔΑ, καθορίζεται η αποζημίωση του Προέδρου, των Αντιπροέδρων και των λοιπών μελών της ΕΕΔΑ, κατά παρέκκλιση των ισχυουσών διατάξεων περί αμοιβής ή αποζημίωσης λόγω συμμετοχής σε συμβούλια και επιτροπές του δημόσιου τομέα.
5. Με απόφαση του Υπουργού Οικονομικών καθορίζεται το μισθολογικό καθεστώς του Διευθυντή της ΕΕΔΑ, οι αποδοχές του οποίου δεν δύνανται να υπερβαίνουν αυτές του Βοηθού Συνηγόρου του Πολίτη. Με κοινή απόφαση των Υπουργών Εργασίας και Κοινωνικών Υποθέσεων και Οικονομικών καθορίζονται ειδικότερα θέματα αναφορικά με το ασφαλιστικό καθεστώς του Διευθυντή της ΕΕΔΑ.
6. Με απόφαση του Υπουργού Οικονομικών καθορίζονται οι αποδοχές του επιστημονικού προσωπικού της ΕΕΔΑ, κατά παρέκκλιση των ισχυουσών διατάξεων περί αποδοχών ειδικού επιστημονικού προσωπικού.
Άρθρο 29
Μεταβατικές και καταργούμενες διατάξεις Μέρους Β’
1. Η ΕΕΔΑ αποτελεί καθολικό διάδοχο της Εθνικής Επιτροπής για τα Δικαιώματα του Ανθρώπου που συστάθηκε με τον ν. 2667/1998 (Α’ 281).
2. Τα μέλη της Εθνικής Επιτροπής για τα Δικαιώματα του Ανθρώπου του ν. 2667/1998 κατά την έναρξη ισχύος του παρόντος παραμένουν μέχρι τη συμπλήρωση της θητείας τους.
3. Υπάλληλοι οι οποίοι κατά την έναρξη ισχύος του παρόντος είναι αποσπασμένοι στην Εθνική Επιτροπή για τα Δικαιώματα του Ανθρώπου, του ν. 2667/1998, επιτρέπεται να μεταταγούν με αίτησή τους στην ΕΕΔΑ, στις θέσεις που προβλέπονται στα άρθρα 25 και 27 και με τη διαδικασία των άρθρων αυτών. Η αίτηση υποβάλλεται εντός ενός (1) μηνός από τη δημοσίευση του Οργανισμού της ΕΕΔΑ. Αν η απόσπαση του υπαλλήλου λήγει πριν από την ημερομηνία του προηγούμενου εδαφίου, η απόσπαση παρατείνεται μέχρι την ημερομηνία αυτήν ή, κατόπιν απόφασης της Ολομέλειας της ΕΕΔΑ, μέχρι τη συμπλήρωση κατ’ ανώτατο όριο τεσσάρων (4) ετών, σύμφωνα με το τελευταίο εδάφιο της παρ. 2 του άρθρου 25. Όσοι υπάλληλοι δεν υποβάλουν αίτηση ή δεν επιλεγούν προς μετάταξη, επιστρέφουν στην υπηρεσία στην οποία ανήκει η οργανική τους θέση με τη λήξη της απόσπασής τους. Η κάλυψη των δαπανών μισθοδοσίας των μετατάξεων της παρούσας πραγματοποιείται σύμφωνα με το άρθρο 15 του ν. 4440/2016 (Α’ 224).
4. Υπάλληλοι, οι οποίοι κατά την έναρξη ισχύος του παρόντος, υπηρετούν στην Εθνική Επιτροπή για τα Δικαιώματα του Ανθρώπου του ν. 2667/1998 με συμβάσεις εργασίας Ιδιωτικού Δικαίου Ορισμένου Χρόνου, παραμένουν στην ΕΕΔΑ έως τη λήξη των συμβάσεων αυτών. Δύνανται να αιτηθούν την ανανέωση των συμβάσεων αυτών, σύμφωνα με τις διατάξεις του παρόντος.
5. Ο υπηρετών Γραμματέας της ΕΕΔΑ, σύμφωνα με την παρ. 1 του άρθρου 8 του ν. 2667/1998 καταλαμβάνει την οργανική θέση Γραμματέα που προΐσταται της Μονάδας Διοικητικής και Οικονομικής Οργάνωσης.
6. Έως την επιλογή Συντονιστή σύμφωνα με το άρθρο 26, ο υπηρετών Συντονιστής της ΕΕΔΑ σύμφωνα με την παρ. 4 του άρθρου 7 του ν. 2667/1998 καταλαμβάνει τη θέση Συντονιστή που προΐσταται της Μονάδας Επιστημονικής Οργάνωσης.
7. Με την έναρξη ισχύος του παρόντος οι υπηρετούντες υπάλληλοι με απόσπαση σε θέσεις ΠΕ γραμματειακής και τεχνικής υποστήριξης τοποθετούνται σε θέσεις ΠΕ Διοικητικού-Οικονομικού.
8. Οι διατάξεις του παρόντος εφαρμόζονται και στο υπηρετούν επιστημονικό προσωπικό και το προσωπικό της Γραμματείας της ΕΕΔΑ, κατά την έναρξη ισχύος του παρόντος νόμου.
9. Έως τη δημοσίευση του διατάγματος της παρ. 1 του άρθρου 28 και την επαρκή στελέχωση της ΕΕΔΑ, η οποία διαπιστώνεται με απόφαση του Προέδρου της, η ΕΕΔΑ υποστηρίζεται διοικητικά, οικονομικά και τεχνικά από την Προεδρία της Κυβέρνησης και οι αντίστοιχες δαπάνες διενεργούνται από τον Πρόεδρο της ΕΕΔΑ, ως διατάκτη. Έως τη δημοσίευση του διατάγματος του προηγούμενου εδαφίου, οι αποσπάσεις και οι μετατάξεις της παρ. 2 του άρθρου 25 και της παρ. 3 του άρθρου 27, διενεργούνται κατά παρέκκλιση κάθε γενικής ή ειδικής διάταξης, με κοινή απόφαση του Προέδρου της ΕΕΔΑ και του αρμοδίου οργάνου του υπουργείου προέλευσης.
10. Τα άρθρα 1 έως 9 του ν. 2667/1998 καταργούνται.
ΜΕΡΟΣ Γ’
ΕΘΝΙΚΗ ΕΠΙΤΡΟΠΗ ΒΙΟΗΘΙΚΗΣ 
ΚΑΙ ΤΕΧΝΟΗΘΙΚΗΣ
Άρθρο 30
Σύσταση και αποστολή
Συστήνεται Εθνική Επιτροπή Βιοηθικής και Τεχνοηθικής (Επιτροπή), η οποία υπάγεται στον Πρωθυπουργό, υποστηρίζεται, ως προς τη στελέχωση και την υποδομή της, από την Προεδρία της Κυβέρνησης και εντάσσεται στον προϋπολογισμό της, ως διακριτός ειδικός φορέας. Η Επιτροπή αποτελεί συμβουλευτικό όργανο της Πολιτείας ως προς τους τομείς των επιστημών της ζωής και των νέων τεχνολογιών εν γένει. Έχει ως αποστολή τη διερεύνηση των ηθικών, κοινωνικών και νομικών διαστάσεων και συνεπειών στους τομείς, ιδίως, της βιολογίας, της βιοτεχνολογίας, της ιατρικής και της γενετικής, καθώς και των νέων τεχνολογιών, όπως της τεχνητής νοημοσύνης, των προηγμένων αλγορίθμων και της ρομποτικής.
Άρθρο 31
Αρμοδιότητες
Η Επιτροπή έχει τις εξής, ιδίως, αρμοδιότητες:
α) Διατυπώνει προτάσεις συνολικής πολιτικής και συγκεκριμένων ενεργειών, καθώς και σχετικές κατευθυντήριες οδηγίες και γνωμοδοτεί για θέματα σχετικά με την αποστολή της,
β) εκπροσωπεί τη Χώρα σε διεθνείς οργανισμούς για θέματα σχετικά με την αποστολή της,
γ) αναπτύσσει πρωτοβουλίες για την ευαισθητοποίηση της κοινής γνώμης για θέματα σχετικά με την αποστολή της,
δ) συμμετέχει σε νομοπαρασκευαστικές επιτροπές για θέματα σχετικά με την αποστολή της ή διατυπώνει γνώμη για σχετικές διατάξεις, προ της κατάθεσής τους,
ε) εξετάζει την προσαρμογή της εθνικής έννομης τάξης προς το διεθνές και ενωσιακό δίκαιο και εισηγείται ρυθμίσεις για θέματα σχετικά με την αποστολή της,
στ) συντάσσει και υποβάλλει εκθέσεις σύμφωνα με το άρθρο 34,
ζ) συστήνει ομάδες εργασίας για θέματα σχετικά με την αποστολή της, οι οποίες αποτελούνται από εξειδικευμένο προσωπικό του δημόσιου τομέα ή ιδιώτες εμπειρογνώμονες, ορίζει τον τρόπο οργάνωσης και λειτουργίας τους και παρακολουθεί το έργο τους, και
η) διοργανώνει εκδηλώσεις για θέματα σχετικά με την αποστολή της.
Άρθρο 32
Σύνθεση, συγκρότηση 
και νομικό καθεστώς των μελών 
1. Η Επιτροπή αποτελείται από έντεκα (11) επιστήμονες εγνωσμένου κύρους σε τομείς που έχουν σχέση με την αποστολή και τις αρμοδιότητές της, εκ των οποίων ένας (1) ορίζεται ως Πρόεδρος και ένας (1) ως Αντιπρόεδρος. Κατά την επιλογή των μελών της Επιτροπής λαμβάνεται μέριμνα, προκειμένου να διασφαλίζεται κατά το δυνατόν η ισόρροπη εκπροσώπηση των θετικών και των ανθρωπιστικών επιστημών.
2. Με απόφαση του Πρωθυπουργού, που δημοσιεύεται στην Εφημερίδα της Κυβερνήσεως, ορίζονται τα μέλη της Επιτροπής, συμπεριλαμβανομένου του Προέδρου και του Αντιπροέδρου. Στην περίπτωση του Προέδρου προηγείται γνώμη της Βουλής, σύμφωνα με τα ειδικότερα οριζόμενα στον Κανονισμό της.
3. Η θητεία των μελών της Επιτροπής είναι τετραετής, μπορεί να ανανεωθεί μόνο μία (1) φορά και παρατείνεται αυτοδίκαια μέχρι τον διορισμό νέων.
4. Την Επιτροπή εκπροσωπεί στις σχέσεις της με τρίτους ο Πρόεδρός της. Τον Πρόεδρο, όταν κωλύεται, απουσιάζει ή ελλείπει, αναπληρώνει στα καθήκοντά του ο Αντιπρόεδρος.
5. Η Επιτροπή μπορεί να συνεχίσει να λειτουργεί, εάν κάποια από τα μέλη της εκλείψουν ή αποχωρήσουν για οποιονδήποτε λόγο, εφόσον τα λοιπά μέλη επαρκούν για τον σχηματισμό απαρτίας.
6. Τα μέλη της Επιτροπής εκπίπτουν αυτοδικαίως από τη θέση τους, αν εκδοθεί σε βάρος τους αμετάκλητη δικαστική απόφαση για αδίκημα που συνεπάγεται κώλυμα διορισμού σε θέση δημοσίου υπαλλήλου ή έκπτωση δημοσίου υπαλλήλου, σύμφωνα με το Κεφάλαιο Α’ του Μέρους Α’ και το Κεφάλαιο Γ’ του Μέρους ΣΤ’ του Υπαλληλικού Κώδικα (ν. 3528/2007, Α’ 26). Σε περίπτωση έκπτωσης ή παραίτησης, το νέο μέλος διορίζεται για το υπόλοιπο της θητείας του προκατόχου του.
7. Τα μέλη της Επιτροπής δεν ευθύνονται, δεν διώκονται και δεν εξετάζονται για γνώμη που διατύπωσαν ή ψήφο που έδωσαν κατά την άσκηση των καθηκόντων τους. Δίωξη επιτρέπεται μόνο για συκοφαντική δυσφήμηση, εξύβριση ή παραβίαση του απορρήτου που συνιστά ποινικό αδίκημα.
Άρθρο 33
Λειτουργία
1. Η Επιτροπή συνεδριάζει τακτικά κατ’ ελάχιστον κάθε δύο (2) μήνες, ύστερα από πρόσκληση του Προέδρου και εκτάκτως ύστερα από πρόσκληση του Προέδρου ή αίτημα τριών (3) τουλάχιστον μελών της. Τα μέλη προσκαλούνται από τον Πρόεδρο με οποιονδήποτε πρόσφορο τρόπο και η πρόσκληση περιλαμβάνει τα θέματα της ημερήσιας διάταξης. Η Επιτροπή δύναται να συνεδριάζει και μέσω τηλεδιάσκεψης.
2. Η Επιτροπή βρίσκεται σε απαρτία εφόσον παρίσταται η απόλυτη πλειοψηφία των μελών της και μεταξύ των παρόντων μελών περιλαμβάνεται ο Πρόεδρος ή ο Αντιπρόεδρος.
3. Οι αποφάσεις της Επιτροπής λαμβάνονται με πλειοψηφία των παρόντων μελών. Σε περίπτωση ισοψηφίας υπερισχύει η ψήφος του Προέδρου.
Άρθρο 34
Εκθέσεις
Η Επιτροπή υποβάλλει, έως το τέλος Φεβρουαρίου κάθε έτους, έκθεση στον Πρωθυπουργό, στον Πρόεδρο της Βουλής και στους αρχηγούς των κομμάτων που εκπροσωπούνται στη Βουλή και στο Ευρωπαϊκό Κοινοβούλιο. Η έκθεση του προηγούμενου εδαφίου συζητείται σε κοινή συνεδρίαση της Ειδικής Μόνιμης Επιτροπής Έρευνας και Τεχνολογίας και της Ειδικής Μόνιμης Επιτροπής Ισότητας, Νεολαίας και Δικαιωμάτων του Ανθρώπου της Βουλής των Ελλήνων, σύμφωνα με τα ειδικότερα οριζόμενα στον Κανονισμό της. Η Επιτροπή μπορεί να υποβάλλει εκθέσεις και κατά τη διάρκεια του έτους.
Άρθρο 35
Πρόσκληση επιστημόνων και σύναψη συμβάσεων
1. Η Επιτροπή μπορεί να προσκαλεί υπηρεσιακούς παράγοντες και επιστήμονες εγνωσμένου κύρους από την Ελλάδα ή την αλλοδαπή για την εξέταση εξειδικευμένων θεμάτων σχετικών με το αντικείμενό της, ορίζοντας το θέμα για το οποίο καλούνται να εκθέσουν τις απόψεις τους.
2. Η Επιτροπή μπορεί να συνάπτει στο όνομά της συμβάσεις με ανώτατα εκπαιδευτικά ιδρύματα, ερευνητικά πανεπιστημιακά ινστιτούτα και ερευνητικά ιδρύματα, ειδικούς επιστήμονες ή τεχνικούς με ειδικές γνώσεις και εμπειρία ή επιστημονικές ομάδες εργασίας, για την εκτέλεση έργων ή την εκπόνηση μελετών που υποβάλλονται στην Επιτροπή και μπορούν να δημοσιοποιούνται με απόφασή της.
Άρθρο 36
Παροχή συνδρομής από δημόσιους
και ιδιωτικούς φορείς
Για την εκπλήρωση της αποστολής της, η Επιτροπή μπορεί να ζητεί από τις δημόσιες υπηρεσίες και άλλους φορείς του δημόσιου και ιδιωτικού τομέα, καθώς και από ιδιώτες κάθε πληροφορία, έγγραφο ή οποιοδήποτε σχετικό στοιχείο.
Άρθρο 37
Προσωπικό
1. Συστήνονται τρεις (3) θέσεις ειδικού επιστημονικού προσωπικού, κατά την έννοια της παρ. 2 του άρθρου 25 του ν. 1943/1991 (Α’ 50), με σύμβαση εργασίας ιδιωτικού δικαίου διάρκειας τεσσάρων (4) ετών. Η πλήρωση των θέσεων πραγματοποιείται ύστερα από δημόσια πρόσκληση της Επιτροπής για υποβολή υποψηφιοτήτων. Η επιλογή μεταξύ των υποψηφίων γίνεται σύμφωνα με τα άρθρα 31 έως 35 του ν. 4765/2021 (Α’ 6). Οι συμβάσεις της παρούσας μπορούν να ανανεώνονται για ίσο χρονικό διάστημα κάθε φορά μετά από αξιολόγηση, που διενεργείται από Επιτροπή στην οποία συμμετέχουν τρία (3) μέλη της Επιτροπής που ορίζονται από τον Πρόεδρό της.
2. Συστήνονται μία (1) θέση Γραμματέα και τρεις (3) θέσεις γραμματειακής και τεχνικής υποστήριξης της Επιτροπής μονίμων ή με σχέση εργασίας Ιδιωτικού Δικαίου Αορίστου Χρόνου υπαλλήλων.
3. Η πλήρωση των θέσεων των παρ. 1 και 2 μπορεί να γίνει και με απόσπαση μονίμων ή με σχέση εργασίας Ιδιωτικού Δικαίου Αορίστου Χρόνου υπαλλήλων των φορέων της περ. (α) της παρ. 1 του άρθρου 14 του ν. 4270/2014 (Α’ 143).
Άρθρο 38
Εξουσιοδοτικές διατάξεις Μέρους Γ’
1. Με απόφαση του Πρωθυπουργού, η οποία εκδίδεται ύστερα από γνώμη της Επιτροπής, θεσπίζεται ο Κανονισμός Λειτουργίας της Επιτροπής.
2. Με απόφαση του Υπουργού Οικονομικών, μετά από γνώμη της Επιτροπής, μπορεί να καθορίζεται αποζημίωση του Προέδρου, του Αντιπροέδρου και των μελών της Επιτροπής, κατά παρέκκλιση των ισχυουσών διατάξεων περί αμοιβής ή αποζημίωσης λόγω συμμετοχής σε συμβούλια και επιτροπές του δημόσιου τομέα.
3. Με απόφαση του Υπουργού Οικονομικών καθορίζονται οι αποδοχές του επιστημονικού προσωπικού της Επιτροπής, κατά παρέκκλιση των ισχυουσών διατάξεων περί αποδοχών ειδικού επιστημονικού προσωπικού.
4. α) Με διάταγμα, που εκδίδεται με πρόταση των Υπουργών Οικονομικών και Εσωτερικών, ρυθμίζονται: αα) Η κατά κατηγορία, κλάδο και ειδικότητα κατανομή των θέσεων του άρθρου 37, καθώς και τα θέματα οργανωτικής διάρθρωσης της γραμματείας και τεχνικής υποστήριξης της Επιτροπής, αβ) η διαδικασία πλήρωσης των θέσεων αυτών, και αγ) κάθε θέμα που αφορά στην υπηρεσιακή κατάσταση αυτού του προσωπικού. β) Ως την έκδοση του διατάγματος του προηγούμενου εδαφίου, η Επιτροπή επιτρέπεται να απασχολεί στις θέσεις επιστημονικού και διοικητικού προσωπικού, δημοσίους υπαλλήλους ή με σχέση εργασίας Ιδιωτικού Δικαίου Αορίστου Χρόνου υπαλλήλους των φορέων του δημοσίου τομέα της περ. (α) της παρ. 1 του άρθρου 14 του ν. 4270/2014 (Α’ 143), με απόσπαση, που διενεργείται, κατά παρέκκλιση κάθε γενικής ή ειδικής διάταξης, με κοινή απόφαση του Πρωθυπουργού και του αρμόδιου οργάνου του υπουργείου προέλευσης του αποσπώμενου υπαλλήλου.
Άρθρο 39
Μεταβατικές και καταργούμενες διατάξεις
Μέρους Γ’
1. Η Επιτροπή καθίσταται καθολικός διάδοχος της Εθνικής Επιτροπής Βιοηθικής που είχε συσταθεί με τον ν. 2667/1998 (Α’ 281). Προσωπικό που υπηρετεί κατά την έναρξη ισχύος του παρόντος νόμου στην Εθνική Επιτροπή Βιοηθικής εντάσσεται με την ίδια σχέση εργασίας στο προσωπικό της Εθνικής Επιτροπής Βιοηθικής και Τεχνοηθικής.
2. Τα άρθρα 10 έως 18 του ν. 2667/1998 καταργούνται.
ΜΕΡΟΣ Δ’
ΕΝΑΡΞΗ ΙΣΧΥΟΣ
Άρθρο 40
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως εκτός αν ορίζεται διαφορετικά στις επιμέρους διατάξεις του. 
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 24 Φεβρουαρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
														


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 24 Φεβρουαρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ
