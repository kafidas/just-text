ΝΟΜΟΣ ΥΠ’ ΑΡΙΘΜ. 4779	
Ενσωμάτωση στην εθνική νομοθεσία της Οδηγίας (ΕΕ) 2010/13 του Ευρωπαϊκού Κοινοβουλίου και του Συμβουλίου της 10ης Μαρτίου 2010 για τον συντονισμό ορισμένων νομοθετικών, κανονιστικών και διοικητικών διατάξεων των κρατών μελών σχετικά με την παροχή υπηρεσιών οπτικοακουστικών μέσων, όπως έχει τροποποιηθεί με την Οδηγία (ΕΕ) 2018/1808 του Ευρωπαϊκού Κοινοβουλίου και του Συμβουλίου της 14ης Νοεμβρίου 2018 και άλλες διατάξεις αρμοδιότητας της Γενικής Γραμματείας Επικοινωνίας και Ενημέρωσης.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α΄ ΕΝΣΩΜΑΤΩΣΗ ΤΗΣ ΟΔΗΓΙΑΣ (ΕΕ) 2010/13 ΓΙΑ ΤΙΣ ΥΠΗΡΕΣΙΕΣ ΟΠΤΙΚΟΑΚΟΥΣΤΙΚΩΝ ΜΕΣΩΝ
ΚΕΦΑΛΑΙΟ Α΄ ΣΚΟΠΟΣ – ΟΡΙΣΜΟΙ
Άρθρο 1 Σκοπός
Άρθρο 2 Ορισμοί
(Άρθρο 1 της Οδηγίας (ΕΕ) 2010/13)
ΚΕΦΑΛΑΙΟ Β΄ ΓΕΝΙΚΕΣ ΔΙΑΤΑΞΕΙΣ ΓΙΑ ΤΙΣ ΥΠΗΡΕΣΙΕΣ ΟΠΤΙΚΟΑΚΟΥΣΤΙΚΩΝ ΜΕΣΩΝ
Άρθρο 3 Όροι και προϋποθέσεις δικαιοδοσίας των παρόχων υπηρεσιών μέσων επικοινωνίας εγκατεστημένων στην Ελλάδα
(Άρθρο 2 της Οδηγίας (ΕΕ) 2010/13)
Άρθρο 4 Λήψη ή/και αναμετάδοση υπηρεσιών οπτικοακουστικών μέσων στην Ελλάδα
(Άρθρο 3 της Οδηγίας (ΕΕ) 2010/13)
Άρθρο 5 Όροι και προϋποθέσεις δικαιοδοσίας των παρόχων υπηρεσιών μέσων επικοινωνίας εγκατεστημένων σε άλλο κράτος μέλος
(Άρθρο 4 της Οδηγίας (ΕΕ) 2010/13)
Άρθρο 6 Αυτορρύθμιση - Συρρύθμιση
(Άρθρο 4α της Οδηγίας (ΕΕ) 2010/13)
ΚΕΦΑΛΑΙΟ Γ΄ ΔΙΑΤΑΞΕΙΣ ΕΦΑΡΜΟΣΤΕΕΣ ΣΤΙΣ ΥΠΗΡΕΣΙΕΣ ΟΠΤΙΚΟΑΚΟΥΣΤΙΚΩΝ ΜΕΣΩΝ
Άρθρο 7 Πρόσβαση στα στοιχεία ταυτότητας των παρόχων υπηρεσιών μέσων επικοινωνίας
(Άρθρο 5 της Οδηγίας (ΕΕ) 2010/13)
Άρθρο 8 Απαγόρευση υποκίνησης σε βία ή μίσος (Άρθρο 6 της Οδηγίας (ΕΕ) 2010/13)
Άρθρο 9 Προστασία των ανηλίκων
(Άρθρο 6α της Οδηγίας (ΕΕ) 2010/13)
Άρθρο 10 Προσβασιμότητα των ατόμων με αναπηρία
στις υπηρεσίες οπτικοακουστικών μέσων
(Άρθρο 7 της Οδηγίας (ΕΕ) 2010/13)
Άρθρο 11 Διασφάλιση της πολυφωνίας, της ελευθερίας του λόγου και της πολιτισμικής πολυμορφίας
(Άρθρο 7α της Οδηγίας (ΕΕ) 2010/13)
Άρθρο 12 Ακεραιότητα προγραμμάτων και υπηρεσιών οπτικοακουστικών μέσων
(Άρθρο 7β της Οδηγίας (ΕΕ) 2010/13)
Άρθρο 13 Χρονική περίοδος μετάδοσης κινηματογραφικών έργων
(Άρθρο 8 της Οδηγίας (ΕΕ) 2010/13)
Άρθρο 14 Οπτικοακουστικές εμπορικές ανακοινώσεις
(Άρθρο 9 της Οδηγίας (ΕΕ) 2010/13)
Άρθρο 15 Χορηγία
(Άρθρο 10 της Οδηγίας (ΕΕ) 2010/13)
Άρθρο 16 Τοποθέτηση προϊόντος
(Άρθρο 11 της Οδηγίας (ΕΕ) 2010/13)
Άρθρο 17 Ενίσχυση της εθνικής και ευρωπαϊκής παραγωγής οπτικοακουστικών έργων από κατά παραγγελία παρόχους υπηρεσιών μέσων επικοινωνίας, εγκατεστημένους σε άλλο κράτος μέλος
(Άρθρο 13 της Οδηγίας (ΕΕ) 2010/13)
ΚΕΦΑΛΑΙΟ Δ΄ ΔΙΑΤΑΞΕΙΣ ΓΙΑ ΤΑ ΑΠΟΚΛΕΙΣΤΙΚΑ
ΔΙΚΑΙΩΜΑΤΑ ΚΑΙ ΤΙΣ ΣΥΝΤΟΜΕΣ ΑΝΤΑΠΟΚΡΙΣΕΙΣ ΕΠΙΚΑΙΡΟΤΗΤΑΣ ΣΤΙΣ ΤΗΛΕΟΠΤΙΚΕΣ ΜΕΤΑΔΟΣΕΙΣ
Άρθρο 18 Ελευθερία πρόσβασης στην τηλεοπτική μετάδοση εκδηλώσεων μείζονος σημασίας για την κοινωνία
(Άρθρο 14 της Οδηγίας (ΕΕ) 2010/13)
Άρθρο 19 Μετάδοση σύντομων ανταποκρίσεων επικαιρότητας
(Άρθρο 15 της Οδηγίας (ΕΕ) 2010/13)
ΚΕΦΑΛΑΙΟ Ε΄ ΠΡΟΩΘΗΣΗ ΤΗΣ ΔΙΑΝΟΜΗΣ ΚΑΙ ΤΗΣ ΠΑΡΑΓΩΓΗΣ ΤΗΛΕΟΠΤΙΚΩΝ ΠΡΟΓΡΑΜΜΑΤΩΝ
Άρθρο 20 Προώθηση ευρωπαϊκών έργων - Υποβολή εκθέσεων στην Ευρωπαϊκή Επιτροπή
(Άρθρο 16 της Οδηγίας (ΕΕ) 2010/13)
Άρθρο 21 Ευρωπαϊκά έργα ανεξάρτητων παραγωγών
(Άρθρο 17 της Οδηγίας (ΕΕ) 2010/13)
Άρθρο 22 Πεδίο εφαρμογής του Κεφαλαίου Ε΄
(Άρθρο 18 της Οδηγίας (ΕΕ) 2010/13)
ΚΕΦΑΛΑΙΟ ΣΤ΄ ΤΗΛΕΟΠΤΙΚΗ ΔΙΑΦΗΜΙΣΗ ΚΑΙ ΤΗΛΕΠΩΛΗΣΗ
Άρθρο 23 Διαφημιστικά μηνύματα και μηνύματα τηλεπώλησης
(Άρθρο 19 της Οδηγίας (ΕΕ) 2010/13)
Άρθρο 24 Όροι και προϋποθέσεις μετάδοσης διαφημιστικών μηνυμάτων και μηνυμάτων τηλεπώλησης κατά τη διάρκεια του τηλεοπτικού προγράμματος
(Άρθρο 20 της Οδηγίας (ΕΕ) 2010/13)
Άρθρο 25 Τηλεπώληση φαρμάκων
(Άρθρο 21 της Οδηγίας (ΕΕ) 2010/13)
Άρθρο 26 Τηλεοπτική διαφήμιση και τηλεπώληση αλκοολούχων ποτών
(Άρθρο 22 της Οδηγίας (ΕΕ) 2010/13)
Άρθρο 27 Απαγόρευση μετάδοσης διαφημιστικών μηνυμάτων και μηνυμάτων τηλεπώλησης
(Άρθρο 23 της Οδηγίας (ΕΕ) 2010/13)
Άρθρο 28 Χρονοθυρίδες τηλεπώλησης
(Άρθρο 24 της Οδηγίας (ΕΕ) 2010/13)
Άρθρο 29 Τηλεοπτικοί οργανισμοί αποκλειστικά προσανατολισμένοι στη διαφήμιση, την τηλεπώληση ή την αυτοπροβολή
(Άρθρο 25 της Οδηγίας (ΕΕ) 2010/13)
ΚΕΦΑΛΑΙΟ Ζ΄ ΔΙΚΑΙΩΜΑ ΑΠΑΝΤΗΣΗΣ ΣΕ ΤΗΛΕΟΠΤΙΚΕΣ ΜΕΤΑΔΟΣΕΙΣ
Άρθρο 30 Δικαίωμα απάντησης σε τηλεοπτικές μεταδόσεις
(Άρθρο 28 της Οδηγίας (ΕΕ) 2010/13)
ΚΕΦΑΛΑΙΟ Η΄ ΔΙΑΤΑΞΕΙΣ ΕΦΑΡΜΟΣΤΕΕΣ ΣΤΙΣ ΥΠΗΡΕΣΙΕΣ ΠΛΑΤΦΟΡΜΑΣ ΔΙΑΜΟΙΡΑΣΜΟΥ ΒΙΝΤΕΟ
Άρθρο 31 Πάροχοι πλατφόρμας διαμοιρασμού βίντεο
(Άρθρο 28α της Οδηγίας (ΕΕ) 2010/13)
Άρθρο 32 Πλατφόρμες διαμοιρασμού βίντεο
(Άρθρο 28β της Οδηγίας (ΕΕ) 2010/13)
ΚΕΦΑΛΑΙΟ Θ΄
ΑΡΜΟΔΙΟΤΗΤΑ ΕΘΝΙΚΟΥ ΣΥΜΒΟΥΛΙΟΥ ΡΑΔΙΟΤΗΛΕΟΡΑΣΗΣ
Άρθρο 33 Εθνικό Συμβούλιο Ραδιοτηλεόρασης
(Άρθρο 30 της Οδηγίας (ΕΕ) 2010/13)
Άρθρο 34
Παροχή υπηρεσιών στο κοινό άλλου κράτους μέλους της Ε.Ε.
(Άρθρο 30α παρ. 2 της Οδηγίας (ΕΕ) 2010/13)
ΚΕΦΑΛΑΙΟ Ι΄ ΠΑΙΔΕΙΑ ΓΙΑ ΤΑ ΜΕΣΑ
Άρθρο 35 Προώθηση της παιδείας για τα μέσα
(Άρθρο 33α της Οδηγίας (ΕΕ) 2010/13)
ΚΕΦΑΛΑΙΟ ΙΑ΄ ΚΥΡΩΣΕΙΣ
Άρθρο 36 Κυρώσεις
ΜΕΡΟΣ Β΄ ΑΛΛΕΣ ΔΙΑΤΑΞΕΙΣ
ΚΕΦΑΛΑΙΟ Α΄ ΡΥΘΜΙΣΕΙΣ ΡΑΔΙΟΤΗΛΕΟΠΤΙΚΗΣ ΑΓΟΡΑΣ
Άρθρο 37 Υποχρέωση εγγραφής επιχειρήσεων στο Μητρώο του Ε.Σ.Ρ.
Άρθρο 38 Προϋποθέσεις μεταβίβασης ή μετασχηματισμού επιχείρησης που κατέχει άδεια τηλεοπτικού σταθμού ελεύθερης λήψης - Αντικατάσταση της παρ. 13 του άρθρου 1 του ν. 2328/1995
Άρθρο 39 Αλλαγή φυσιογνωμίας προγράμματος ραδιοφωνικών και τηλεοπτικών σταθμών
Άρθρο 40 Υποχρεώσεις για τη μεταβίβαση και ασυμβίβαστα ραδιοφωνικών επιχειρήσεων
ΚΕΦΑΛΑΙΟ Β΄ ΡΥΘΜΙΣΕΙΣ ΓΙΑ ΠΑΡΟΧΟΥΣ ΠΕΡΙΕΧΟΜΕΝΟΥ ΕΠΙΓΕΙΑΣ ΨΗΦΙΑΚΗΣ ΤΗΛΕΟΠΤΙΚΗΣ ΕΥΡΥΕΚΠΟΜΠΗΣ ΕΛΕΥΘΕΡΗΣ ΛΗΨΗΣ
Άρθρο 41 Ρυθμίσεις για παρόχους περιεχομένου επίγειας ψηφιακής τηλεοπτικής ευρυεκπομπής ελεύθερης λήψης - Τροποποιήσεις του ν. 4339/2015
Άρθρο 42 Ρυθμίσεις ως προς τους κατόχους άδειας παρόχου περιεχομένου ψηφιακής τηλεοπτικής ευρυεκπομπής –Τροποποίηση του άρθρου εξηκοστού ογδόου της από 30.3.2020 Πράξης Νομοθετικού Περιεχομένου
ΚΕΦΑΛΑΙΟ Γ΄ ΡΥΘΜΙΣΕΙΣ ΓΙΑ ΠΑΡΟΧΟΥΣ ΣΥΝΔΡΟΜΗΤΙΚΩΝ ΥΠΗΡΕΣΙΩΝ
Άρθρο 43 Φύση, έννοια και τρόπος παροχής συνδρομητικών ραδιοφωνικών και τηλεοπτικών υπηρεσιών - Τροποποίηση διατάξεων του ν. 2644/1998
Άρθρο 44 Επικαιροποιηση ορολογίας
ΚΕΦΑΛΑΙΟ Δ΄ ΡΥΘΜΙΣΕΙΣ ΓΙΑ Ε.Σ.Ρ., Ε.Ρ.Τ. Α.Ε. ΚΑΙ Α.Π.Ε.-Μ.Π.Ε. Α.Ε.
Άρθρο 45 Ρυθμίσεις για Ε.Σ.Ρ., Ε.Ρ.Τ. Α.Ε. ΚΑΙ Α.Π.Ε.-Μ.Π.Ε. Α.Ε. - Τροποποιήσεις διατάξεων του ν. 4354/2015
Άρθρο 46 Παραγραφή για την επιβολή κυρώσεων από το Ε.Σ.Ρ.
Άρθρο 47 Μετοχικό Κεφάλαιο - Γενική Συνέλευση Ε.Ρ.Τ. Α.Ε. - Τροποποιήσεις του ν. 4173/2013
Άρθρο 48 Ρυθμίσεις ζητημάτων προσωπικού Ε.Ρ.Τ. Α.Ε.
Άρθρο 49 Ζητήματα Ε.Σ.Ρ. και άλλων ανεξαρτήτων αρχών - Τροποποίηση του ν. 3051/2002
ΚΕΦΑΛΑΙΟ Ε΄ ΡΥΘΜΙΣΕΙΣ ΓΙΑ ΤΙΣ ΕΠΙΧΕΙΡΗΣΕΙΣ ΜΜΕ
Άρθρο 50 Ρυθμίσεις για τις επιχειρήσεις ΜΜΕ
ΚΕΦΑΛΑΙΟ ΣΤ΄ ΤΕΛΙΚΕΣ ΔΙΑΤΑΞΕΙΣ
Άρθρο 51 Εξουσιοδοτικές διατάξεις
Άρθρο 52 Μεταβατικές διατάξεις
Άρθρο 53 Καταργούμενες διατάξεις
Άρθρο 54 Έναρξη ισχύος
ΜΕΡΟΣ Α΄
ΕΝΣΩΜΑΤΩΣΗ ΤΗΣ ΟΔΗΓΙΑΣ
(ΕΕ) 2010/13 ΓΙΑ ΤΙΣ ΥΠΗΡΕΣΙΕΣ
ΟΠΤΙΚΟΑΚΟΥΣΤΙΚΩΝ ΜΕΣΩΝ
ΚΕΦΑΛΑΙΟ Α΄
ΣΚΟΠΟΣ - ΟΡΙΣΜΟΙ
Άρθρο 1
Σκοπός
Σκοπός του παρόντος είναι η εναρμόνιση της εθνικής νομοθεσίας για τις υπηρεσίες οπτικοακουστικών μέσων με την Οδηγία (ΕΕ) 2010/13 του Ευρωπαϊκού Κοινοβουλίου και του Συμβουλίου της 10ης Μαρτίου 2010 για τον συντονισμό ορισμένων νομοθετικών, κανονιστικών και διοικητικών διατάξεων των κρατών μελών, σχετικά με την παροχή υπηρεσιών οπτικοακουστικών μέσων (Οδηγία για τις υπηρεσίες οπτικοακουστικών μέσων) (L 95), η οποία τροποποιήθηκε με την Οδηγία (ΕΕ) 2018/1808 του Ευρωπαϊκού Κοινοβουλίου και του Συμβουλίου της 
14ης Νοεμβρίου 2018 (L 303), ενόψει των μεταβαλλόμενων συνθηκών της αγοράς.
Άρθρο 2
Ορισμοί
(Άρθρο 1 της Οδηγίας (ΕΕ) 2010/13)
1. Για τους σκοπούς του παρόντος ισχύουν οι εξής ορισμοί:
α) «υπηρεσία οπτικοακουστικών μέσων»:
αα) η υπηρεσία όπως ορίζεται στα άρθρα 56 και 57 της Συνθήκης για τη λειτουργία της Ευρωπαϊκής Ένωσης (ΣΛΕΕ), κύριος σκοπός της οποίας ή ενός διαχωρίσιμου τμήματος αυτής με αυτοτελές περιεχόμενο και λειτουργία σε σχέση με την κύρια δραστηριότητα ή μία βασική λειτουργία της υπηρεσίας είναι η παροχή προγραμμάτων, υπό τη συντακτική ευθύνη του παρόχου υπηρεσιών μέσων επικοινωνίας προς το ευρύ κοινό, με σκοπό την ενημέρωση, την ψυχαγωγία ή την επιμόρφωση μέσω δικτύων ηλεκτρονικών επικοινωνιών κατά την έννοια της υποπερ. 9 της περ. Α) του άρθρου 110 του ν. 4727/2020 (Α΄ 184). Η υπηρεσία οπτικοακουστικών μέσων είναι είτε τηλεοπτική εκπομπή, σύμφωνα με την περ. θ) της παρούσας, είτε κατά παραγγελία υπηρεσία οπτικοακουστικών μέσων, σύμφωνα με την περ. ια) ή
αβ) η οπτικοακουστική εμπορική ανακοίνωση σύμφωνα με την περ. ιβ),
β) «υπηρεσία πλατφόρμας διαμοιρασμού βίντεο»: η υπηρεσία όπως ορίζεται στα άρθρα 56 και 57 της ΣΛΕΕ, κύριος σκοπός της οποίας ή ενός διαχωρίσιμου τμήματος αυτής, με αυτοτελές περιεχόμενο και λειτουργία σε σχέση με την κύρια δραστηριότητα, ή μία βασική λειτουργία της υπηρεσίας είναι η παροχή στο ευρύ κοινό είτε προγραμμάτων, είτε βίντεο παραγόμενων από χρήστες, ή και των δύο, για τα οποία ο πάροχος της πλατφόρμας διαμοιρασμού βίντεο δεν έχει συντακτική ευθύνη, με σκοπό την ενημέρωση, την ψυχαγωγία ή την επιμόρφωση, μέσω δικτύων ηλεκτρονικών επικοινωνιών κατά την έννοια της υποπερ. 9 της περ. Α) του άρθρου 110 του ν. 4727/2020, και η οργάνωση των οποίων καθορίζεται από τον πάροχο της πλατφόρμας διαμοιρασμού βίντεο, μεταξύ άλλων με τη χρήση αυτοματοποιημένων μέσων ή αλγορίθμων, ιδίως με την προβολή, την επισήμανση και τον καθορισμό αλληλουχίας. Στην παραπάνω έννοια εμπίπτουν και οι υπηρεσίες μέσων κοινωνικής δικτύωσης εφόσον και στον βαθμό που παρέχουν προγράμματα, βίντεο παραγόμενα από χρήστες ή και τα δύο, με σκοπό την ενημέρωση, την ψυχαγωγία ή την επιμόρφωση, για τα οποία ο πάροχος της υπηρεσίας δεν έχει συντακτική ευθύνη και υπό την προϋπόθεση ότι η παροχή αυτή αποτελεί βασική λειτουργία της υπηρεσίας κοινωνικής δικτύωσης, κατά τα ανωτέρω,
γ) «πρόγραμμα»: σειρά διαδοχικώς κινούμενων εικόνων, με ή χωρίς ήχο, που συνιστά, ανεξαρτήτως της διάρκειάς τους, αυτοτελές στοιχείο, στο πλαίσιο προγραμματισμού ή καταλόγου ο οποίος καταρτίζεται από τον πάροχο υπηρεσιών μέσων επικοινωνίας και περιλαμβάνει, ιδίως, ταινίες μεγάλου μήκους, βιντεοκλίπ, αθλητικά γεγονότα, κωμικές σειρές, ντοκιμαντέρ, παιδικά προγράμματα και έργα δραματουργίας,
δ) «βίντεο παραγόμενα από χρήστες»: σειρά διαδοχικώς κινούμενων εικόνων, με ή χωρίς ήχο, που συνιστά, ανεξαρτήτως της διάρκειάς τους, αυτοτελές στοιχείο, που δημιουργείται από χρήστη και μεταφορτώνεται σε πλατφόρμα διαμοιρασμού βίντεο από τον ίδιο ή από οποιονδήποτε άλλον χρήστη,
ε) «συντακτική απόφαση»: η απόφαση, η οποία λαμβάνεται σε τακτική βάση για τον σκοπό της άσκησης συντακτικής ευθύνης και συνδέεται με την καθημερινή λειτουργία της υπηρεσίας οπτικοακουστικών μέσων,
στ) «συντακτική ευθύνη»: η άσκηση ουσιαστικού ελέγχου στην επιλογή των προγραμμάτων και στην οργάνωσή τους σε χρονολογικό προγραμματισμό, εάν πρόκειται για τηλεοπτικές εκπομπές, ή σε κατάλογο, εάν πρόκειται για κατά παραγγελία υπηρεσίες οπτικοακουστικών μέσων. Η συντακτική ευθύνη αφ’ εαυτής δεν συνεπάγεται υποχρεωτικά νομική ευθύνη για το περιεχόμενο ή για τις παρεχόμενες υπηρεσίες, αν τέτοια ευθύνη δεν θεμελιώνεται ευθέως από άλλες διατάξεις,
ζ) «πάροχος υπηρεσιών μέσων επικοινωνίας»: το φυσικό ή νομικό πρόσωπο που έχει τη συντακτική ευθύνη για την επιλογή του οπτικοακουστικού περιεχομένου της οικείας υπηρεσίας και καθορίζει τον τρόπο με τον οποίο αυτό οργανώνεται,
η) «πάροχος πλατφόρμας διαμοιρασμού βίντεο»: το φυσικό ή νομικό πρόσωπο που παρέχει υπηρεσία πλατφόρμας διαμοιρασμού βίντεο,
θ) «τηλεοπτική εκπομπή»: γραμμική υπηρεσία οπτικοακουστικών μέσων που παρέχεται από τον οικείο πάροχο για την ταυτόχρονη παρακολούθηση από το κοινό προγραμμάτων βάσει χρονολογικά προγραμματισμένων μεταδόσεων,
ι) «τηλεοπτικός οργανισμός»: πάροχος υπηρεσιών μέσων επικοινωνίας που προσφέρει τηλεοπτικές εκπομπές,
ια) «κατά παραγγελία υπηρεσία οπτικοακουστικών μέσων»: η μη γραμμική υπηρεσία οπτικοακουστικών μέσων που παρέχεται από τον οικείο πάροχο για την παρακολούθηση προγραμμάτων σε χρονική στιγμή που επιλέγει ο χρήστης με αίτημά του, από κατάλογο προγραμμάτων του παρόχου,
ιβ) «οπτικοακουστική εμπορική ανακοίνωση»: εικόνες με ή χωρίς ήχο, που προορίζονται για άμεση ή έμμεση προώθηση των εμπορευμάτων, των υπηρεσιών ή της εικόνας ενός φυσικού ή νομικού προσώπου που ασκεί οικονομική δραστηριότητα. Οι εικόνες αυτές συνοδεύουν ή περιλαμβάνονται σε πρόγραμμα ή βίντεο παραγόμενο από χρήστη έναντι ανταλλάγματος ή για λόγους αυτοπροβολής. Ως οπτικοακουστικές εμπορικές ανακοινώσεις νοούνται, ιδίως, η τηλεοπτική διαφήμιση, η χορηγία, η τηλεπώληση και η τοποθέτηση προϊόντος,
ιγ) «τηλεοπτική διαφήμιση»: κάθε μορφή τηλεοπτικής ανακοίνωσης που μεταδίδεται έναντι ανταλλάγματος ή για λόγους αυτοπροβολής και αφορά στην προβολή μιας δημόσιας ή ιδιωτικής επιχείρησης ή φυσικού προσώπου στο πλαίσιο εμπορικής, βιομηχανικής ή βιοτεχνικής δραστηριότητας ή άσκησης επαγγέλματος, με σκοπό την προώθηση της παροχής αγαθών ή υπηρεσιών, συμπεριλαμβανομένων ακινήτων, ή συνόλου δικαιωμάτων και υποχρεώσεων,
ιδ) «συγκεκαλυμμένη οπτικοακουστική εμπορική ανακοίνωση»: η εντός προγράμματος λεκτική ή με εικόνες παρουσίαση εμπορευμάτων, υπηρεσιών, επωνυμίας, εμπορικού σήματος ή δραστηριοτήτων ενός παραγωγού εμπορευμάτων ή ενός παρόχου υπηρεσιών, εφόσον η παρουσίαση αυτή γίνεται από πάροχο υπηρεσιών μέσων επικοινωνίας με υποκρυπτόμενο διαφημιστικό σκοπό και ενδέχεται να παραπλανήσει το κοινό όσον αφορά στον χαρακτήρα αυτής της παρουσίασης. Η παρουσίαση αυτή θεωρείται ότι γίνεται σκοπίμως, ιδίως όταν γίνεται έναντι ανταλλάγματος,
ιε) «χορηγία»: συνεισφορά που γίνεται από δημόσιες ή ιδιωτικές επιχειρήσεις ή φυσικά πρόσωπα, τα οποία δεν εμπλέκονται στην παροχή υπηρεσιών οπτικοακουστικών μέσων, υπηρεσιών πλατφόρμας διαμοιρασμού βίντεο ή στην παραγωγή οπτικοακουστικών έργων, για τη χρηματοδότηση υπηρεσιών οπτικοακουστικών μέσων ή υπηρεσιών πλατφόρμας διαμοιρασμού βίντεο, βίντεο παραγομένων από χρήστες ή προγραμμάτων, με σκοπό την προώθηση της επωνυμίας, του εμπορικού σήματος, της εικόνας, των δραστηριοτήτων ή των προϊόντων τους,
ιστ) «τηλεπώληση»: άμεσες προσφορές προς το κοινό με σκοπό την, έναντι ανταλλάγματος, παροχή αγαθών ή υπηρεσιών, συμπεριλαμβανομένων ακινήτων και συνόλου δικαιωμάτων και υποχρεώσεων,
ιζ) «τοποθέτηση προϊόντος»: κάθε οπτικοακουστική εμπορική ανακοίνωση που συνίσταται στη συμπερίληψη ή αναφορά προϊόντος, υπηρεσίας ή του αντίστοιχου εμπορικού σήματος, κατά τρόπο που να εμφανίζεται μέσα στο πρόγραμμα ή σε βίντεο που παράγεται από χρήστη, έναντι ανταλλάγματος,
ιθ) «ευρωπαϊκά έργα»: ιθα) έργα προέλευσης κρατών μελών της Ευρωπαϊκής Ένωσης, ιθβ) έργα προέλευσης ευρωπαϊκών τρίτων κρατών, τα οποία είναι μέρη της Ευρωπαϊκής Σύμβασης για τη Διασυνοριακή Τηλεόραση του Συμβουλίου της Ευρώπης, και πληρούν τις προϋποθέσεις της παρ. 3, ιθγ) έργα συμπαραγωγής στο πλαίσιο συμφωνιών που αφορούν στον οπτικοακουστικό τομέα και έχουν συναφθεί μεταξύ της Ευρωπαϊκής Ένωσης και τρίτων κρατών, τα οποία πληρούν τους όρους που καθορίζονται σε καθεμία από τις συμφωνίες αυτές,
ιη) «Οδηγία»: η Οδηγία (ΕΕ) 2010/13 του Ευρωπαϊκού Κοινοβουλίου και του Συμβουλίου της 10ης Μαρτίου 2010 για τον συντονισμό ορισμένων νομοθετικών, κανονιστικών και διοικητικών διατάξεων των κρατών μελών σχετικά με την παροχή υπηρεσιών οπτικοακουστικών μέσων (οδηγία για τις υπηρεσίες οπτικοακουστικών μέσων), όπως αυτή τροποποιήθηκε με την Οδηγία (ΕΕ) 2018/1808 του Ευρωπαϊκού Κοινοβουλίου και του Συμβουλίου της 14ης Νοεμβρίου 2018.
2. Η εφαρμογή των υποπερ. ιθβ) και ιθγ) της περ. ιθ) της παρ. 1 προϋποθέτει ότι τα έργα προέλευσης κρατών μελών δεν υφίστανται διακριτική μεταχείριση στα εν λόγω τρίτα κράτη.
3. Τα έργα που αναφέρονται στις υποπερ. ιθα) και ιθβ) της περ. ιθ) της παρ. 1 είναι έργα που πραγματοποιούνται από δημιουργούς και εργαζόμενους που κατοικούν σε ένα ή περισσότερα από τα κράτη τα οποία αναφέρονται στις εν λόγω διατάξεις, υπό την προϋπόθεση ότι πληρούν μία από τις τρεις προϋποθέσεις:
α) πραγματοποιούνται από έναν ή περισσότερους παραγωγούς εγκατεστημένους σε ένα ή περισσότερα από αυτά τα κράτη,
β) η παραγωγή των έργων αυτών επιβλέπεται και ελέγχεται πραγματικά από έναν ή περισσότερους παραγωγούς εγκατεστημένους σε ένα ή περισσότερα από αυτά τα κράτη,
γ) οι συμπαραγωγοί των κρατών αυτών εισφέρουν το μεγαλύτερο μέρος του συνολικού κόστους της συμπαραγωγής και η συμπαραγωγή δεν ελέγχεται από έναν ή περισσότερους παραγωγούς εγκατεστημένους εκτός των κρατών αυτών.
4. Τα έργα, τα οποία δεν είναι ευρωπαϊκά κατά την έννοια της περ. ιθ) της παρ. 1, αλλά παράγονται στο πλαίσιο διμερών συμφωνιών συμπαραγωγής που συνάπτονται μεταξύ κρατών μελών και τρίτων κρατών, λογίζονται ευρωπαϊκά, εφόσον οι συμπαραγωγοί από την Ευρωπαϊκή Ένωση συνεισφέρουν το μεγαλύτερο μέρος του συνολικού κόστους παραγωγής και η παραγωγή δεν ελέγχεται από έναν ή περισσότερους παραγωγούς εγκατεστημένους εκτός της επικράτειας των κρατών μελών.
ΚΕΦΑΛΑΙΟ Β΄
ΓΕΝΙΚΕΣ ΔΙΑΤΑΞΕΙΣ ΓΙΑ ΤΙΣ ΥΠΗΡΕΣΙΕΣ
ΟΠΤΙΚΟΑΚΟΥΣΤΙΚΩΝ ΜΕΣΩΝ
Άρθρο 3
Όροι και προϋποθέσεις δικαιοδοσίας
των παρόχων υπηρεσιών μέσων επικοινωνίας
εγκατεστημένων στην Ελλάδα
(Άρθρο 2 της Οδηγίας (ΕΕ) 2010/13)
1. Για τους σκοπούς του παρόντος, ως πάροχοι υπηρεσιών μέσων επικοινωνίας που υπάγονται στη δικαιοδοσία της Ελλάδας νοούνται εκείνοι οι οποίοι:
α) είναι εγκατεστημένοι στην Ελληνική Επικράτεια κατά την παρ. 2 ή,
β) πληρούν τις προϋποθέσεις της παρ. 3.
2. Ένας πάροχος υπηρεσιών μέσων επικοινωνίας θεωρείται εγκατεστημένος στην Ελλάδα, εφόσον συντρέχει μία από τις ακόλουθες περιπτώσεις:
α) έχει τα κεντρικά γραφεία του στην Ελλάδα, όπου και λαμβάνονται οι συντακτικές αποφάσεις για τις υπηρεσίες οπτικοακουστικών μέσων,
β) έχει τα κεντρικά γραφεία του στην Ελλάδα, αλλά οι συντακτικές αποφάσεις για τις υπηρεσίες οπτικοακουστικών μέσων λαμβάνονται σε άλλο κράτος μέλος, ή αντιστρόφως, εφόσον σημαντικό τμήμα του προσωπικού, που ασχολείται με τη δραστηριότητα των υπηρεσιών οπτικοακουστικών μέσων που σχετίζονται με το πρόγραμμα, εργάζεται στην Ελλάδα,
γ) έχει τα κεντρικά γραφεία του στην Ελλάδα και σημαντικό τμήμα του προσωπικού, που ασχολείται με τη δραστηριότητα των υπηρεσιών οπτικοακουστικών μέσων που σχετίζονται με το πρόγραμμα, εργάζεται στην Ελλάδα, έστω και εάν οι σχετικές με τις υπηρεσίες οπτικοακουστικών μέσων συντακτικές αποφάσεις λαμβάνονται σε άλλο κράτος μέλος, στο οποίο εργάζεται εξίσου σημαντικό τμήμα του προσωπικού, που ασχολείται με την ανωτέρω δραστηριότητα των υπηρεσιών οπτικοακουστικών μέσων,
δ) έχει τα κεντρικά γραφεία του στην Ελλάδα ή λαμβάνει στην Ελλάδα τις συντακτικές αποφάσεις για τις υπηρεσίες οπτικοακουστικών μέσων, υπό την προϋπόθεση ότι άρχισε για πρώτη φορά την οικεία δραστηριότητά του στην Ελλάδα, σύμφωνα με το ελληνικό δίκαιο, και διατηρεί σταθερό και πραγματικό δεσμό με την ελληνική οικονομία, έστω και εάν σημαντικό τμήμα του απασχολούμενου με τη δραστηριότητα των υπηρεσιών οπτικοακουστικών μέσων που σχετίζονται με το πρόγραμμα προσωπικού, δεν εργάζεται στην Ελλάδα ούτε σε άλλο κράτος μέλος,
ε) έχει τα κεντρικά γραφεία του στην Ελλάδα, αλλά οι συντακτικές αποφάσεις για την υπηρεσία οπτικοακουστικών μέσων λαμβάνονται σε τρίτο κράτος, ή αντιστρόφως, εφόσον σημαντικό τμήμα του προσωπικού, που απασχολείται με τη δραστηριότητα των υπηρεσιών οπτικοακουστικών μέσων που σχετίζονται με το πρόγραμμα, εργάζεται στην Ελλάδα.
3. Οι πάροχοι υπηρεσιών μέσων επικοινωνίας, οι οποίοι δεν υπάγονται στην παρ. 2, θεωρούνται ότι υπάγονται στη δικαιοδοσία της Ελλάδας στις ακόλουθες περιπτώσεις:
α) χρησιμοποιούν ανερχόμενη ζεύξη προς δορυφόρο (up-link) που ανήκει στην Ελλάδα,
β) μολονότι δεν χρησιμοποιούν ανερχόμενη ζεύξη προς δορυφόρο (up-link) που ανήκει στην Ελλάδα, χρησιμοποιούν δορυφορικό δυναμικό που βρίσκεται στην Ελλάδα.
4. Αν δεν συντρέχουν οι προϋποθέσεις των παρ. 2 και 3, 
η Ελλάδα έχει δικαιοδοσία, εφόσον ο πάροχος των υπηρεσιών μέσων επικοινωνίας είναι εγκατεστημένος στην Ελληνική Επικράτεια, κατά την έννοια των άρθρων 49 έως 55 της ΣΛΕΕ.
5. Οι πάροχοι υπηρεσιών μέσων επικοινωνίας που υπάγονται στη δικαιοδοσία της Ελλάδας οφείλουν να ενημερώνουν το Εθνικό Συμβούλιο Ραδιοτηλεόρασης (Ε.Σ.Ρ.) για αλλαγές που ενδέχεται να επηρεάζουν τον καθορισμό της δικαιοδοσίας.
6. Το Ε.Σ.Ρ., με βάση τα στοιχεία που υποβάλλουν οι πάροχοι υπηρεσιών μέσων επικοινωνίας που υπάγονται στη δικαιοδοσία της Ελλάδας, καταρτίζει και διατηρεί ενημερωμένο κατάλογο παρόχων και ορίζει σε ποια από τα κριτήρια των παρ. 2 έως 4 θεμελιώνεται η δικαιοδοσία της. Το Ε.Σ.Ρ. κοινοποιεί στην Ευρωπαϊκή Επιτροπή τον εν λόγω κατάλογο, καθώς και τις ενημερώσεις αυτού. Το Ε.Σ.Ρ. προσδιορίζει τα στοιχεία που υποβάλλονται από τους παρόχους υπηρεσιών μέσων επικοινωνίας.
7. Σε περίπτωση αμφισβήτησης της δικαιοδοσίας της Ελλάδας από πάροχο υπηρεσιών μέσων επικοινωνίας ή διαφωνίας με άλλο κράτος μέλος σε σχέση με αυτή, το Ε.Σ.Ρ. οφείλει να ενημερώνει χωρίς καθυστέρηση την Ευρωπαϊκή Επιτροπή, προκειμένου να ενεργοποιηθεί η διαδικασία επίλυσης της διαφοράς της παρ. 5γ του άρθρου 2 της Οδηγίας.
8. Το παρόν άρθρο δεν εφαρμόζεται στις υπηρεσίες οπτικοακουστικών μέσων που απευθύνονται αποκλειστικά προς τρίτα κράτη και των οποίων δεν γίνεται άμεση ή έμμεση λήψη με συνήθη καταναλωτικό εξοπλισμό από το κοινό στην Ελλάδα ή σε άλλο κράτος μέλος.
Άρθρο 4
Λήψη ή/και αναμετάδοση υπηρεσιών
οπτικοακουστικών μέσων στην Ελλάδα
(Άρθρο 3 της Οδηγίας (ΕΕ) 2010/13)
1. Με εξαίρεση τις περιπτώσεις που προβλέπονται στο παρόν, η λήψη ή/και η αναμετάδοση στην Ελλάδα υπηρεσιών οπτικοακουστικών μέσων προερχόμενων από άλλα κράτη μέλη είναι ελεύθερη.
2. Όταν μια υπηρεσία οπτικοακουστικών μέσων που παρέχεται από πάροχο υπηρεσιών μέσων επικοινωνίας υπό τη δικαιοδοσία άλλου κράτους-μέλους, παραβαίνει προδήλως, σοβαρώς και βαρέως το άρθρο 8 ή την παρ. 1 του άρθρου 9 ή μπορεί να βλάψει ή να θέσει σε σοβαρό και μείζονα κίνδυνο τη δημόσια υγεία, το Ε.Σ.Ρ. μπορεί να αποφασίσει την προσωρινή αναστολή της λήψης ή/και της μετάδοσης της υπηρεσίας αυτής, υπό τους ακόλουθους όρους:
α) ο πάροχος υπηρεσιών μέσων επικοινωνίας έχει τελέσει τουλάχιστον δύο (2) φορές, κατά τη διάρκεια των δώδεκα (12) προηγούμενων μηνών, μία (1) ή περισσότερες από τις παραβάσεις του προηγούμενου εδαφίου,
β) το Ε.Σ.Ρ. είχε, ήδη, κοινοποιήσει εγγράφως: βα) στον πάροχο υπηρεσιών μέσων επικοινωνίας, ββ) στην αρμόδια Αρχή ή τον φορέα στη δικαιοδοσία του οποίου υπάγεται ο πάροχος αυτός και βγ) στην Ευρωπαϊκή Επιτροπή τις παραβάσεις που προηγήθηκαν, καθώς και τα μέτρα που είχε πρόθεση να λάβει σε περίπτωση που μια τέτοια παράβαση συνέβαινε εκ νέου,
γ) το Ε.Σ.Ρ. έχει σεβασθεί το δικαίωμα υπεράσπισης του παρόχου υπηρεσιών μέσων επικοινωνίας και, ειδικότερα, έχει δώσει στον πάροχο αυτόν τη δυνατότητα να εκφράσει τις απόψεις του σχετικά με τις καταγγελλόμενες παραβάσεις,
δ) οι διαβουλεύσεις του Ε.Σ.Ρ. με τη ρυθμιστική Αρχή, στη δικαιοδοσία της οποίας υπάγεται ο πάροχος υπηρεσιών μέσων επικοινωνίας, και με την Ευρωπαϊκή Επιτροπή δεν έχουν καταλήξει σε φιλικό διακανονισμό μέσα σε έναν (1) μήνα από την παραλαβή από την Ευρωπαϊκή Επιτροπή της κοινοποίησης που προβλέπεται 
στην περ. β).
3. Η απόφαση του Ε.Σ.Ρ. κοινοποιείται στον Υπουργό στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης, στην Ευρωπαϊκή Επιτροπή, στην οικεία ρυθμιστική Αρχή και στον πάροχο και είναι εκτελεστή από την κοινοποίησή της σε αυτόν. Η απόφαση εκτελείται από τον πάροχο δικτύου ηλεκτρονικών επικοινωνιών κατά την έννοια της υποπερ. 9 της περ. Α του άρθρου 110 του ν. 4727/2020 (A΄ 184), μέσω του οποίου ο πάροχος υπηρεσιών μέσων επικοινωνίας μεταδίδει το πρόγραμμά του. Εφόσον η Ευρωπαϊκή Επιτροπή αποφασίσει ότι τα μέτρα αυτά δεν είναι συμβατά με το ενωσιακό δίκαιο, το Ε.Σ.Ρ. οφείλει να τα άρει χωρίς καθυστέρηση.
4. Το Ε.Σ.Ρ. μπορεί να παρεκκλίνει προσωρινά από την παρ. 1, όταν μια υπηρεσία οπτικοακουστικών μέσων, η οποία παρέχεται από πάροχο υπό τη δικαιοδοσία άλλου κράτους - μέλους, μπορεί να βλάψει ή να θέσει σε σοβαρό και μείζονα κίνδυνο τη δημόσια ή εθνική ασφάλεια και άμυνα και υπό την προϋπόθεση ότι:
α) οι πράξεις που αναφέρονται στο προηγούμενο εδάφιο έχουν ήδη τελεσθεί τουλάχιστον μία (1) φορά κατά τη διάρκεια των δώδεκα (12) προηγούμενων μηνών,
β) το Ε.Σ.Ρ. είχε κοινοποιήσει εγγράφως: βα) στον πάροχο υπηρεσιών μέσων επικοινωνίας, ββ) στην αρμόδια Αρχή ή τον φορέα υπό τη δικαιοδοσία του οποίου υπάγεται ο πάροχος αυτός και βγ) στην Ευρωπαϊκή Επιτροπή την παράβαση που προηγήθηκε, καθώς και τα μέτρα που είχε πρόθεση να λάβει σε περίπτωση που μια τέτοια παράβαση συνέβαινε εκ νέου,
γ) το Ε.Σ.Ρ. έχει καλέσει εγγράφως τον πάροχο αυτόν, προκειμένου να εκφράσει τις απόψεις του σχετικά με τις καταγγελλόμενες παραβάσεις.
5. Η απόφαση του Ε.Σ.Ρ. κοινοποιείται στον Υπουργό στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης, στην Ευρωπαϊκή Επιτροπή, στην οικεία ρυθμιστική Αρχή και στον πάροχο και είναι εκτελεστή από την κοινοποίησή της σε αυτόν. Η απόφαση εκτελείται από τον πάροχο δικτύου ηλεκτρονικών επικοινωνιών κατά την έννοια της 
υποπερ. 9 της περ. Α) του άρθρου 110 του ν. 4727/2020, μέσω του οποίου μεταδίδει το πρόγραμμά του. Εφόσον η Ευρωπαϊκή Επιτροπή αποφασίσει ότι τα μέτρα αυτά δεν είναι συμβατά με το ενωσιακό δίκαιο, το Ε.Σ.Ρ. οφείλει να τα άρει χωρίς καθυστέρηση.
6. Το Ε.Σ.Ρ. μπορεί, σε επείγουσες περιπτώσεις, το αργότερο μέσα σε έναν (1) μήνα από την καταγγελλόμενη παράβαση, να παρεκκλίνει από τους όρους που καθορίζονται στις περ. α) και β) της παρ. 4. Στην περίπτωση αυτή, τα μέτρα που λαμβάνονται κοινοποιούνται μέσα σε χρονικό διάστημα πέντε (5) ημερών στην Ευρωπαϊκή Επιτροπή, στον Υπουργό στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης και στην αρμόδια Αρχή ή φορέα του κράτους-μέλους, στη δικαιοδοσία του οποίου υπάγεται ο πάροχος υπηρεσιών μέσων επικοινωνίας, με αναφορά στους λόγους για τους οποίους το Ε.Σ.Ρ. κρίνει ότι πρέπει να αναλάβει επείγουσα δράση. Εφόσον η Ευρωπαϊκή Επιτροπή κρίνει ότι τα μέτρα αυτά δεν είναι συμβατά προς το ενωσιακό δίκαιο, το Ε.Σ.Ρ. οφείλει να τα άρει χωρίς καθυστέρηση.
7. Οι πάροχοι συνδρομητικών υπηρεσιών μέσων επικοινωνίας ή άλλες πλατφόρμες γνωστοποιούν στο Ε.Σ.Ρ. τα αδειοδοτημένα σε άλλο κράτος-μέλος κανάλια που προτίθενται να μεταδώσουν στην Ελληνική Επικράτεια. Την ίδια υποχρέωση έχουν και οι εγκατεστημένες στην Ελλάδα πλατφόρμες διαμοιρασμού βίντεο και τα μέσα κοινωνικής δικτύωσης σε σχέση με κανάλια που μεταδίδονται μέσω αυτών στην Ελληνική Επικράτεια. Η γνωστοποίηση αυτή γίνεται δεκαπέντε (15) τουλάχιστον μέρες πριν από την προγραμματισμένη μετάδοση. Με οδηγία που εκδίδει το Ε.Σ.Ρ. ορίζονται τα στοιχεία που υποβάλλουν οι ανωτέρω και τα οποία, σε κάθε περίπτωση, περιλαμβάνουν το όνομα του καναλιού, τον έχοντα τη συντακτική ευθύνη και την αρμόδια Αρχή που αδειοδότησε το κανάλι. Το Ε.Σ.Ρ. τηρεί το αρχείο των αδειοδοτημένων σε άλλα κράτη μέλη καναλιών που μεταδίδονται στην Ελληνική Επικράτεια, στο οποίο καταγράφονται και παραβάσεις που έχουν 
διαπιστωθεί.
Άρθρο 5
Όροι και προϋποθέσεις δικαιοδοσίας 
των παρόχων υπηρεσιών μέσων επικοινωνίας εγκατεστημένων σε άλλο κράτος-μέλος
(Άρθρο 4 της Οδηγίας (ΕΕ) 2010/13)
1. Όταν πάροχος υπηρεσιών μέσων επικοινωνίας, που υπάγεται στη δικαιοδοσία άλλου κράτους-μέλους, απευθύνει το σύνολο ή το μεγαλύτερο μέρος των σχετικών υπηρεσιών του στην Ελληνική Επικράτεια παραβιάζοντας λεπτομερέστερες ή αυστηρότερες εθνικές διατάξεις γενικού δημοσίου συμφέροντος, το Ε.Σ.Ρ. μπορεί να απευθύνει τεκμηριωμένο αίτημα στην αρμόδια Αρχή ή τον φορέα του κράτους-μέλους που έχει δικαιοδοσία, προκειμένου η τελευταία να καλέσει τον πάροχο να συμμορφωθεί προς τους εν λόγω κανόνες γενικού δημοσίου συμφέροντος. Το Ε.Σ.Ρ. διατηρεί το δικαίωμα να ζητήσει ανά πάσα στιγμή από την Επιτροπή Επαφών του άρθρου 29 της Οδηγίας, μέσω της Γενικής Γραμματείας Επικοινωνίας και Ενημέρωσης που εκπροσωπείται σε αυτήν, την εξέταση της υπόθεσης.
2. Εάν το Ε.Σ.Ρ. λάβει αίτημα συνδρομής από αρμόδια Αρχή ή φορέα άλλου κράτους-μέλους, σχετικά με πάροχο υπηρεσιών μέσων επικοινωνίας εγκατεστημένο στην Ελλάδα, ο οποίος, κατά τους ισχυρισμούς της αιτούσας αρμόδιας Αρχής ή του φορέα, απευθύνει το σύνολο ή το μεγαλύτερο μέρος των σχετικών υπηρεσιών του προς το κράτος-μέλος αυτό, παραβιάζοντας έτσι αυστηρότερες διατάξεις γενικού δημοσίου συμφέροντος που αυτό έχει θεσπίσει, οφείλει να εξετάσει το αίτημα το συντομότερο δυνατόν και να απαντήσει αιτιολογημένα στην αιτούσα Αρχή ή στον φορέα, μέσα σε δύο (2) μήνες από την υποβολή του αιτήματος, ενημερώνοντας ταυτόχρονα και την Ευρωπαϊκή Επιτροπή. Εφόσον το Ε.Σ.Ρ., μετά από ακρόαση του παρόχου, κρίνει το αίτημα της αρμόδιας Αρχής ή του φορέα βάσιμο, διατάσσει, μέσα σε χρόνο που το ίδιο ορίζει, τη συμμόρφωση του παρόχου προς τις αυστηρότερες διατάξεις του αιτούντος κράτους-μέλους. Σε περίπτωση μη συμμόρφωσης του παρόχου, επιβάλλονται σε αυτόν οι κυρώσεις του άρθρου 36. Το Ε.Σ.Ρ. διατηρεί το δικαίωμα να ζητήσει ανά πάσα στιγμή από την Επιτροπή Επαφών, μέσω της Γενικής Γραμματείας Επικοινωνίας και Ενημέρωσης που εκπροσωπείται σε αυτήν, την εξέταση της υπόθεσης.
3. Στην περίπτωση του πρώτου εδαφίου της παρ. 1 και εφόσον το Ε.Σ.Ρ. εκτιμά ότι τα αποτελέσματα που επιτεύχθηκαν με την οριζόμενη διαδικασία δεν είναι ικανοποιητικά, μπορεί να λάβει μέτρα προσωρινού ή οριστικού περιορισμού της λήψης ή/και αναμετάδοσης του προγράμματος του παρόχου υπηρεσιών μέσων επικοινωνίας, εφόσον:
α) έχει προηγουμένως γνωστοποιήσει στην Ευρωπαϊκή Επιτροπή και στο κράτος-μέλος στο οποίο είναι εγκατεστημένος ο πάροχος αυτός την πρόθεσή του να λάβει τα ανωτέρω μέτρα, εκθέτοντας, επίσης, τους λόγους στους οποίους στηρίζει την εκτίμησή του αυτή και υποβάλλοντας τα αναγκαία αποδεικτικά στοιχεία,
β) έχει δοθεί στον πάροχο των υπηρεσιών μέσων επικοινωνίας η δυνατότητα να εκθέσει τις απόψεις του για το θέμα,
γ) η Ευρωπαϊκή Επιτροπή έχει αποφασίσει ότι τα μέτρα είναι συμβατά με το ενωσιακό δίκαιο και ότι η εκτίμηση του Ε.Σ.Ρ. είναι επαρκώς αιτιολογημένη.
4. Η απόφαση εκτελείται από τον πάροχο δικτύου ηλεκτρονικών επικοινωνιών κατά την έννοια της υποπερ. 9 της περ. Α) του άρθρου 110 του ν. 4727/2020 (Α΄184), μέσω του οποίου ο πάροχος υπηρεσιών μέσων επικοινωνίας μεταδίδει το πρόγραμμά του.
5. Εκτός εάν ορίζεται διαφορετικά στον παρόντα νόμο, εφαρμόζεται το π.δ. 131/2003 (Α΄ 116). Διατάξεις του παρόντος νόμου που είναι αντίθετες με διατάξεις του π.δ. 131/2003, υπερισχύουν αυτών, εκτός εάν ορίζεται διαφορετικά στον παρόντα νόμο.
Άρθρο 6
Αυτορρύθμιση - Συρρύθμιση
(Άρθρο 4α της Οδηγίας (ΕΕ) 2010/13)
1. Οι πάροχοι υπηρεσιών μέσων επικοινωνίας, οι πάροχοι υπηρεσιών πλατφόρμας διαμοιρασμού βίντεο, καθώς και οι πάροχοι υπηρεσιών διαφήμισης και επικοινωνίας, και ενώσεις αυτών, ενθαρρύνονται στη θέσπιση εθνικών κωδίκων δεοντολογίας με στόχο ιδίως την περαιτέρω προστασία των καταναλωτών, των ανηλίκων, καθώς και της δημόσιας υγείας και του υγιούς ανταγωνισμού.
2. Οι κώδικες δεοντολογίας της παρ. 1:
α) περιλαμβάνουν ρυθμίσεις που τους καθιστούν ευρέως αποδεκτούς από τους ενδιαφερόμενους φορείς,
β) ορίζουν με σαφήνεια και ακρίβεια τους στόχους τους,
γ) προβλέπουν τακτική, διαφανή και ανεξάρτητη παρακολούθηση και αξιολόγηση της επίτευξης των επιδιωκόμενων στόχων,
δ) περιέχουν διατάξεις για αποτελεσματική συμμόρφωση όσων υπάγονται σε αυτούς.
3. Οι κώδικες δεοντολογίας του παρόντος μπορεί να καταρτίζονται και σε συνεργασία με το Ε.Σ.Ρ., καθώς και σε συνεργασία με τις ενώσεις καταναλωτών που είναι καταχωρημένες στο μητρώο που τηρείται σύμφωνα με τον ν. 2251/1994 (Α΄ 191).
4. Οι κώδικες δεοντολογίας της Ευρωπαϊκής Ένωσης δεν θίγουν τους εθνικούς κώδικες δεοντολογίας. Οι εθνικοί κώδικες δεοντολογίας κοινοποιούνται στην Ευρωπαϊκή Επιτροπή χωρίς καθυστέρηση.
ΚΕΦΑΛΑΙΟ Γ΄
ΔΙΑΤΑΞΕΙΣ ΕΦΑΡΜΟΣΤΕΕΣ ΣΤΙΣ ΥΠΗΡΕΣΙΕΣ
ΟΠΤΙΚΟΑΚΟΥΣΤΙΚΩΝ ΜΕΣΩΝ
Άρθρο 7
Πρόσβαση στα στοιχεία ταυτότητας
των παρόχων υπηρεσιών
μέσων επικοινωνίας
(Άρθρο 5 της Οδηγίας (ΕΕ) 2010/13)
Οι πάροχοι υπηρεσιών μέσων επικοινωνίας οφείλουν να καθιστούν προσβάσιμες, με εύκολο, άμεσο και μόνιμο τρόπο, στους αποδέκτες μίας υπηρεσίας, ιδίως μέσω αναφοράς στον διαδικτυακό τόπο τους ή/και εμφάνισης κάρτας που συνοδεύει τον κατάλογο επιλογών (menu), τουλάχιστον τις ακόλουθες πληροφορίες:
α) επωνυμία και διακριτικό τίτλο,
β) διεύθυνση καταστατικής έδρας και πραγματικής εγκατάστασης,
γ) πλήρη στοιχεία επικοινωνίας και ιδίως διεύθυνση ηλεκτρονικού ταχυδρομείου ή/και διαδικτυακού τόπου και αριθμούς τηλεφώνων,
δ) στοιχεία επικοινωνίας του Ε.Σ.Ρ. και ιδίως διεύθυνση ηλεκτρονικού ταχυδρομείου και διαδικτυακού τόπου, αριθμούς τηλεφώνων και ταχυδρομική διεύθυνση.
Άρθρο 8
Απαγόρευση υποκίνησης σε βία ή μίσος
(Άρθρο 6 της Οδηγίας (ΕΕ) 2010/13)
Οι υπηρεσίες οπτικοακουστικών μέσων δεν πρέπει να εμπεριέχουν υποκίνηση σε βία ή μίσος εναντίον ομάδας ανθρώπων ή μέλους ομάδας που προσδιορίζεται με βάση τα χαρακτηριστικά της φυλής, το χρώμα, την εθνική ή εθνοτική καταγωγή, τις γενεαλογικές καταβολές, τη θρησκεία, την αναπηρία, τον γενετήσιο προσανατολισμό, την ταυτότητα ή τα χαρακτηριστικά φύλου.
Άρθρο 9
Προστασία των ανηλίκων
(Άρθρο 6α της Οδηγίας (ΕΕ) 2010/13)
1. Οι υπηρεσίες οπτικοακουστικών μέσων που ενδέχεται να είναι επιβλαβείς για τη σωματική, ψυχική ή ηθική ανάπτυξη των ανηλίκων, παρέχονται κατά τρόπο που να διασφαλίζει ότι, υπό κανονικές συνθήκες, οι ανήλικοι δεν θα τις ακούν ούτε θα τις βλέπουν. Ενδεδειγμένα μέτρα αποτελούν, ιδίως, η σήμανση των προγραμμάτων, η επιλογή της ώρας μετάδοσής τους, η χρήση προσωπικών αριθμών αναγνώρισης (κωδικών PIN), τα μέσα εξακρίβωσης της ηλικίας ή άλλα τεχνικά μέτρα, τηρουμένης της αρχής της αναλογικότητας. Το πλέον επιβλαβές περιεχόμενο, όπως είναι η αδικαιολόγητη βία και η πορνογραφία, υπόκειται στα αυστηρότερα μέτρα.
2. Τα δεδομένα προσωπικού χαρακτήρα των ανηλίκων που συλλέγονται ή παράγονται με άλλον τρόπο από παρόχους υπηρεσιών μέσων επικοινωνίας, σύμφωνα με την παρ. 1, δεν υπόκεινται σε επεξεργασία για εμπορικούς σκοπούς, όπως είναι η άμεση εμπορική προώθηση, η ανάλυση «προφίλ» και η συμπεριφορική διαφήμιση.
3. Όλα τα προγράμματα, συμπεριλαμβανομένων των επαναλήψεων, εκτός των διαφημιστικών μηνυμάτων, των μηνυμάτων τηλεπώλησης και των δελτίων ειδήσεων, κατατάσσονται σε κατηγορίες ανάλογα με τον βαθμό της δυσμενούς επίδρασης που μπορεί να έχει το περιεχόμενό τους στην προσωπικότητα και στη σωματική, ψυχική και ηθική ανάπτυξη των ανηλίκων. Σε κάθε κατηγορία αντιστοιχεί ένα ειδικό οπτικό σύμβολο ή ηχητικό σήμα, το οποίο μεταδίδεται σε όλη τη διάρκεια του προγράμματος. Επίσης, το ειδικό οπτικό σύμβολο αναγράφεται υποχρεωτικά δίπλα στον τίτλο των τηλεοπτικών προγραμμάτων σε κάθε δημοσίευση ή καταχώριση των προγραμμάτων αυτών στα έντυπα και στους ηλεκτρονικούς οδηγούς προγραμμάτων (EPG) και μεταδίδεται σε όλη τη διάρκεια των μηνυμάτων για την ανακοίνωση του προγράμματος (τρέιλερ).
4. H υπ’ αριθμ. 106/12.6.2019 απόφαση του Υφυπουργού Ψηφιακής Πολιτικής, Τηλεπικοινωνιών και Ενημέρωσης «Κατάταξη και σήμανση των τηλεοπτικών προγραμμάτων» (Β΄ 2300) εξακολουθεί να ισχύει, εφαρμοζομένου του άρθρου 7 αυτής και για τις μη γραμμικές οπτικοακουστικές υπηρεσίες.
5. Το Ε.Σ.Ρ. οφείλει να διευκολύνει τη ρύθμιση των θεμάτων σήμανσης και καταλληλότητας των τηλεοπτικών προγραμμάτων για τους ανηλίκους μέσω κωδίκων δεοντολογίας, σύμφωνα με το άρθρο 6.
6. Δεν επιτρέπεται η δραματοποίηση και η δραματοποιημένη παρουσίαση πληροφοριών, ειδήσεων, απόψεων ή δηλώσεων κατά τη μετάδοση όλων των προγραμμάτων.
7. Απαγορεύεται η παρουσίαση ανήλικου δράστη αξιόποινων πράξεων. Απαγορεύεται η παρουσίαση ή η συμμετοχή ανηλίκων μαρτύρων ή θυμάτων αξιόποινων πράξεων ή δυστυχημάτων, καθώς και ανηλίκων που βρίσκονται σε μειονεκτική - ευάλωτη θέση, σε όλα τα προγράμματα. Κατ’ εξαίρεση, επιτρέπεται η παρουσίαση ανηλίκων που εμπίπτουν στις περιπτώσεις του προηγούμενου εδαφίου, εφόσον αυτή είναι αναγκαία για την ενημέρωση του κοινού και δεν προκαλεί βλάβη στην προσωπικότητα του ανηλίκου και μόνον ύστερα από έγγραφη συναίνεση των προσώπων που ασκούν τη γονική μέριμνα ή την επιμέλεια. Σε κάθε περίπτωση, απαγορεύεται η με οποιονδήποτε τρόπο δημοσιοποίηση περιστατικών που θα μπορούσαν να οδηγήσουν στην αποκάλυψη της ταυτότητας του ανηλίκου θύματος πράξης που υπάγεται στα εγκλήματα κατά της γενετήσιας ελευθερίας και οικονομικής εκμετάλλευσης της γενετήσιας ζωής, από την καταγγελία της πράξης έως την έκδοση αμετάκλητης απόφασης.
8. Η συμμετοχή ανηλίκων σε ψυχαγωγικά και επιμορφωτικά προγράμματα επιτρέπεται μόνο εφόσον γίνεται με τη συναίνεση των προσώπων που ασκούν τη γονική μέριμνα ή την επιμέλεια.
9. Οι πάροχοι υπηρεσιών μέσων επικοινωνίας οφείλουν να μη μεταδίδουν σκηνές φυσικής, λεκτικής ή ψυχολογικής βίας σε όλα τα ενημερωτικά προγράμματα, εάν αυτό δεν είναι αναγκαίο για την ενημέρωση του κοινού για συγκεκριμένο γεγονός.
Άρθρο 10
Προσβασιμότητα των ατόμων με αναπηρία
στις υπηρεσίες οπτικοακουστικών μέσων
(Άρθρο 7 της Οδηγίας (ΕΕ) 2010/13)
1. Οι πάροχοι υπηρεσιών μέσων επικοινωνίας οφείλουν να αυξάνουν, συνεχώς και προοδευτικά, την προσβασιμότητα των υπηρεσιών τους σε άτομα με αναπηρία. Η προσβασιμότητα στις υπηρεσίες επιτυγχάνεται, ιδίως, με τον υποτιτλισμό των προγραμμάτων, τη χρήση νοηματικής γλώσσας, την ακουστική περιγραφή και τον προφορικό υποτιτλισμό.
2. Οι πάροχοι υπηρεσιών μέσων επικοινωνίας υποβάλλουν μέσα στο πρώτο δίμηνο κάθε έτους έκθεση στο Ε.Σ.Ρ. και στη Διεύθυνση Εποπτείας Μέσων Ενημέρωσης της Γενικής Γραμματείας Επικοινωνίας και Ενημέρωσης, σχετικά με την εφαρμογή των μέτρων της παρ. 1. Η Διεύθυνση Εποπτείας Μέσων Ενημέρωσης οφείλει να υποβάλλει έως τη 19η Δεκεμβρίου 2022, και στη συνέχεια ανά τριετία, έκθεση στην Ευρωπαϊκή Επιτροπή, σχετικά με την εφαρμογή της παρ. 1.
3. Οι πάροχοι υπηρεσιών μέσων επικοινωνίας οφείλουν να αναπτύσσουν σχέδια για τη σταδιακή αύξηση της προσβασιμότητας των υπηρεσιών τους σε άτομα με αναπηρία. Τα σχέδια αυτά κοινοποιούνται στο Ε.Σ.Ρ., καθώς και στη Διεύθυνση Εποπτείας Μέσων Ενημέρωσης της Γενικής Γραμματείας Επικοινωνίας και 
Ενημέρωσης.
4. Το Ε.Σ.Ρ., σε συνεργασία με κάθε άλλη αρμόδια Αρχή ή φορέα, οφείλει να παρέχει στα άτομα με αναπηρία πληροφορίες σχετικές με την προσβασιμότητα στα προγράμματα των παρόχων υπηρεσιών μέσων επικοινωνίας, καθώς και τη δυνατότητα υποβολής καταγγελιών, σχετικά με ζητήματα προσβασιμότητας, μέσω ειδικού ιστοτόπου.
5. Οι πάροχοι υπηρεσιών μέσων επικοινωνίας οφείλουν να παρέχουν, κατά τρόπον προσιτό και κατανοητό σε άτομα με αναπηρία, τις πληροφορίες έκτακτης ανάγκης, συμπεριλαμβανομένων των δημόσιων ενημερώσεων και ανακοινώσεων σε περιπτώσεις φυσικών καταστροφών.
Άρθρο 11
Διασφάλιση της πολυφωνίας, της ελευθερίας
του λόγου και της πολιτισμικής πολυμορφίας
(Άρθρο 7α της Οδηγίας (ΕΕ) 2010/13)
Με διάταγμα, που εκδίδεται μετά από πρόταση του Υπουργού στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης, κατόπιν γνώμης του Ε.Σ.Ρ., μπορούν να λαμβάνονται μέτρα, προκειμένου να διασφαλίζεται η κατάλληλη προβολή των υπηρεσιών οπτικοακουστικών μέσων γενικού συμφέροντος και ιδίως υπηρεσιών που προάγουν την πολυφωνία, την ελευθερία του λόγου και την πολιτισμική πολυμορφία.
Άρθρο 12
Ακεραιότητα προγραμμάτων και υπηρεσιών
οπτικοακουστικών μέσων
(Άρθρο 7β της Οδηγίας (ΕΕ) 2010/13)
1. Απαγορεύονται η επικάλυψη, η περικοπή, η τροποποίηση ή η διακοπή, για εμπορικούς σκοπούς, των προγραμμάτων και των υπηρεσιών οπτικοακουστικών μέσων που παρέχονται από παρόχους υπηρεσιών μέσων επικοινωνίας χωρίς τη ρητή συναίνεσή τους.
2. Από την παραπάνω απαγόρευση εξαιρούνται ιδίως:
α) επικαλύψεις που αποφασίζονται ή επιτρέπονται από τον λήπτη της υπηρεσίας για ιδιωτική και μόνον χρήση, όπως οι υπηρεσίες προσωποποιημένων διαφημίσεων,
β) τα στοιχεία ελέγχου οποιασδήποτε απαιτούμενης διεπαφής χρήστη για τη λειτουργία της συσκευής ή την πλοήγηση στο πρόγραμμα, όπως οι ραβδώσεις ρύθμισης του ήχου, οι λειτουργίες αναζήτησης, οι επιλογές πλοήγησης ή οι κατάλογοι καναλιών,
γ) οι νόμιμες επικαλύψεις, όπως προειδοποιήσεις, πληροφορίες γενικού δημόσιου συμφέροντος, υπότιτλοι ή εμπορικές ανακοινώσεις του παρόχου υπηρεσιών μέσων επικοινωνίας,
δ) υπό την επιφύλαξη της παρ. 3 του άρθρου 3 του Κανονισμού (ΕΕ) 2015/2120 του Ευρωπαϊκού Κοινοβουλίου και του Συμβουλίου της 25ης Νοεμβρίου 2015 για τη θέσπιση μέτρων σχετικά με την πρόσβαση στο ανοικτό διαδίκτυο (L 310) και την τροποποίηση της Oδηγίας 2002/22/ΕΚ για την καθολική υπηρεσία και τα δικαιώματα των χρηστών όσον αφορά δίκτυα και υπηρεσίες ηλεκτρονικών επικοινωνιών (L 108) και του Κανονισμού (ΕΕ) αριθμ. 531/2012 για την περιαγωγή σε δημόσια δίκτυα κινητών επικοινωνιών εντός της Ένωσης (L 172), οι τεχνικές συμπίεσης δεδομένων που μειώνουν το μέγεθος του αρχείου δεδομένων και άλλες τεχνικές για την προσαρμογή μιας υπηρεσίας στα μέσα διανομής, όπως η ανάλυση και η κωδικοποίηση, χωρίς τροποποίηση του περιεχομένου.
Άρθρο 13
Χρονική περίοδος μετάδοσης
κινηματογραφικών έργων
(Άρθρο 8 της Οδηγίας (ΕΕ) 2010/13)
Οι πάροχοι υπηρεσιών οπτικοακουστικών μέσων δεν επιτρέπεται να μεταδίδουν κινηματογραφικά έργα εκτός των χρονικών περιόδων που έχουν συμφωνηθεί με τους κατόχους των δικαιωμάτων.
Άρθρο 14
Οπτικοακουστικές εμπορικές ανακοινώσεις
(Άρθρο 9 της Οδηγίας (ΕΕ) 2010/13)
1. Οι οπτικοακουστικές εμπορικές ανακοινώσεις επιβάλλεται να πληρούν τις ακόλουθες προϋποθέσεις:
α) να αναγνωρίζονται εύκολα ως τέτοιες οι συγκεκαλυμμένες οπτικοακουστικές εμπορικές ανακοινώσεις απαγορεύονται,
β) να μην χρησιμοποιούν τεχνικές που απευθύνονται στο υποσυνείδητο.
2. Οι οπτικοακουστικές εμπορικές ανακοινώσεις απαγορεύεται:
α) να θίγουν την ανθρώπινη αξιοπρέπεια,
β) να εισάγουν ή να προάγουν διακρίσεις, ιδίως βάσει φύλου, φυλετικής ή εθνοτικής καταγωγής, εθνικότητας, θρησκείας ή πεποιθήσεων, αναπηρίας, παθήσεως, ηλικίας ή σεξουαλικού προσανατολισμού,
γ) να ενθαρρύνουν τρόπους συμπεριφοράς επιβλαβείς για την υγεία ή την ασφάλεια,
δ) να ενθαρρύνουν τρόπους συμπεριφοράς καταφανώς επιβλαβείς για την προστασία του περιβάλλοντος,
3. Απαγορεύονται όλες οι μορφές οπτικοακουστικών εμπορικών ανακοινώσεων που αφορούν:
α) σε τσιγάρα και άλλα προϊόντα καπνού, καθώς και ηλεκτρονικά τσιγάρα και περιέκτες επαναπλήρωσης,
β) σε φαρμακευτικά προϊόντα και θεραπευτικές αγωγές που διατίθενται μόνο με ιατρική συνταγή στην Ελλάδα,
γ) σε πυροβόλα όπλα.
4. Οι οπτικοακουστικές εμπορικές ανακοινώσεις αλκοολούχων ποτών απαγορεύεται να απευθύνονται ειδικά σε ανήλικους και να ενθαρρύνουν την υπέρμετρη κατανάλωση των ποτών αυτών.
5. Οι οπτικοακουστικές εμπορικές ανακοινώσεις δεν πρέπει να προκαλούν σωματική, ψυχική ή ηθική βλάβη στους ανηλίκους. Στο πλαίσιο αυτό δεν επιτρέπεται:
α) να τους παρακινούν ευθέως στην αγορά ή ενοικίαση προϊόντος ή υπηρεσίας εκμεταλλευόμενες την απειρία ή την ευπιστία τους,
β) να τους ενθαρρύνουν να πείσουν τους γονείς τους ή άλλους για την αγορά των διαφημιζόμενων προϊόντων ή υπηρεσιών,
γ) να εκμεταλλεύονται την ιδιαίτερη εμπιστοσύνη των ανηλίκων στους γονείς, τους δασκάλους ή σε άλλα πρόσωπα,
δ) να παρουσιάζουν αναίτια ανήλικους σε επικίνδυνες καταστάσεις.
6. Οι κώδικες δεοντολογίας του άρθρου 6 πρέπει να ρυθμίζουν ζητήματα που αφορούν οπτικοακουστικές εμπορικές ανακοινώσεις, οι οποίες συνοδεύουν παιδικά προγράμματα ή περιλαμβάνονται σε αυτά και αφορούν σε τρόφιμα και ποτά που περιέχουν συστατικά και ουσίες με επιπτώσεις στη θρεπτική διατροφή και τη φυσιολογία, ιδίως λιπαρά, trans-λιπαρά οξέα, αλάτι ή νάτριο και σάκχαρα, των οποίων οι υπερβολικές ποσότητες δεν συνιστώνται στη συνολική διατροφή.
7. Η μετάδοση οπτικοακουστικών εμπορικών ανακοινώσεων τυχερών παιχνιδιών επιτρέπεται μόνον εφόσον:
α) η διεξαγωγή αυτών είναι νόμιμη σύμφωνα με τον ν. 4002/2011 (Α΄ 180),
β) γίνεται σύμφωνα με τους όρους και τις προϋποθέσεις του ν. 4002/2011 και της υπό στοιχεία 79292 ΕΞ 2020 απόφασης του Υπουργού Οικονομικών (B΄ 3260).
8. Οι οπτικοακουστικές εμπορικές ανακοινώσεις απαγορεύεται να εκθέτουν το κοινό σε κίνδυνο παραπλάνησης, ιδίως ως προς τις ιδιότητες των προσφερόμενων προϊόντων και των υπηρεσιών και τους όρους απόκτησής τους, να αποδίδουν στα προιόντα μη επιστημονικά τεκμηριωμένες και αποδεικνυόμενες ιατρικές και θεραπευτικές ιδιότητες και να παραβιάζουν τις διατάξεις του ν. 2251/1994 (Α΄ 191).
9. Οι οπτικοακουστικές εμπορικές ανακοινώσεις αλκοολούχων ποτών στις κατά παραγγελία υπηρεσίες οπτικοακουστικών μέσων, με εξαίρεση τη χορηγία και την τοποθέτηση προϊόντος, πρέπει να συμμορφώνονται προς τα κριτήρια του άρθρου 26.
Άρθρο 15
Χορηγία
(Άρθρο 10 της Οδηγίας (ΕΕ) 2010/13)
1. Οι υπηρεσίες οπτικοακουστικών μέσων ή τα προγράμματα που δέχονται χορηγία πρέπει να πληρούν τις ακόλουθες προϋποθέσεις:
α) το περιεχόμενό τους και, όσον αφορά τις τηλεοπτικές εκπομπές, ο προγραμματισμός τους δεν επιτρέπεται σε καμία περίπτωση να επηρεάζονται, κατά τρόπον ώστε να θίγονται η ευθύνη και η συντακτική ανεξαρτησία του παρόχου υπηρεσιών μέσων επικοινωνίας,
β) δεν επιτρέπεται να παρακινούν ευθέως σε αγορά ή μίσθωση προϊόντων ή υπηρεσιών, ιδίως μέσω συγκεκριμένων διαφημιστικών αναφορών σε αυτά τα προϊόντα ή τις υπηρεσίες,
γ) οι θεατές πρέπει να ενημερώνονται σαφώς ότι τα συγκεκριμένα προγράμματα έχουν δεχθεί χορηγία.
2. Προγράμματα τα οποία δέχονται χορηγία πρέπει να επισημαίνονται σαφώς με την επωνυμία, τον διακριτικό τίτλο, το σήμα, ή/και οποιοδήποτε άλλο σύμβολο του χορηγού, κατά την έναρξη, το τέλος των προγραμμάτων ή και μία φορά κατά τη διάρκεια αυτών. Στο τέλος των προγραμμάτων πρέπει να εμφανίζεται ειδική κάρτα πλήρους οθόνης, στην οποία να αναφέρονται οι χορηγοί του προγράμματος.
3. Οι υπηρεσίες οπτικοακουστικών μέσων ή τα προγράμματα δεν επιτρέπεται να δέχονται χορηγία από επιχειρήσεις, των οποίων κύρια δραστηριότητα είναι η παρασκευή ή η διάθεση τσιγάρων και λοιπών προϊόντων καπνού, καθώς και ηλεκτρονικών τσιγάρων και περιεκτών επαναπλήρωσης.
4. Απαγορεύεται η χορηγία παιδικών προγραμμάτων από επιχειρήσεις, των οποίων κύρια δραστηριότητα είναι η παρασκευή ή η διάθεση αλκοολούχων ποτών.
5. Η χορηγία υπηρεσιών μέσων επικοινωνίας ή προγραμμάτων από επιχειρήσεις, των οποίων οι δραστηριότητες περιλαμβάνουν την παρασκευή ή τη διάθεση φαρμάκων ή θεραπευτικών αγωγών μπορεί να προωθεί το όνομα ή την εικόνα της επιχείρησης, αλλά όχι συγκεκριμένα φάρμακα ή θεραπευτικές αγωγές που διατίθενται στην Ελλάδα μόνο με ιατρική συνταγή.
6. Απαγορεύεται η χορηγία σε ειδησεογραφικά προγράμματα και προγράμματα επικαιρότητας. Κατ’ εξαίρεση, επιτρέπεται η χορηγία στα δελτία καιρού και στα αθλητικά δελτία.
7. Δεν επιτρέπεται η εμφάνιση συμβόλων του χορηγού κατά τη διάρκεια παιδικών προγραμμάτων και προγραμμάτων θρησκευτικού περιεχομένου.
8. Το παρόν δεν θίγει ειδικότερες διατάξεις που ισχύουν για τις μεταδόσεις αθλητικών γεγονότων, ιδίως τα άρθρα 84 και 84Α του ν. 2725/1999 (Α΄121).
Άρθρο 16
Τοποθέτηση προϊόντος
(Άρθρο 11 της Οδηγίας (ΕΕ) 2010/13)
1. Το παρόν εφαρμόζεται μόνο σε προγράμματα που δημιουργήθηκαν μετά τη 19η Δεκεμβρίου 2009.
2. Η τοποθέτηση προϊόντος επιτρέπεται σε όλες τις υπηρεσίες οπτικοακουστικών μέσων. Η τοποθέτηση προϊόντος απαγορεύεται σε ειδησεογραφικά προγράμματα και προγράμματα επικαιρότητας, προγράμματα για θέματα καταναλωτών, προγράμματα θρησκευτικού περιεχομένου και παιδικά προγράμματα.
3. Τα προγράμματα που περιέχουν τοποθέτηση προϊόντος πρέπει να πληρούν σωρευτικά τις ακόλουθες προϋποθέσεις:
α) να μην παρακινούν ευθέως σε αγορά ή μίσθωση προϊόντων ή υπηρεσιών, ιδίως μέσω ειδικών διαφημιστικών αναφορών στα προϊόντα ή τις υπηρεσίες,
β) να μην προβάλλουν υπερβολικά τα προϊόντα,
γ) το περιεχόμενο και η οργάνωσή τους εντός χρονοδιαγράμματος, σε περίπτωση τηλεοπτικής μετάδοσης, ή εντός καταλόγου, σε περίπτωση κατά παραγγελία υπηρεσιών οπτικοακουστικών μέσων, να μην επηρεάζονται σε καμία περίπτωση κατά τρόπο ώστε να θίγουν την ευθύνη και τη συντακτική ανεξαρτησία του παρόχου υπηρεσιών μέσων επικοινωνίας.
Επίσης, η τοποθέτηση προϊόντος επιτρέπεται σε περιπτώσεις που δεν υπάρχει πληρωμή αλλά μόνο δωρεάν παροχή προϊόντων ή υπηρεσιών, όπως διευκολύνσεις στην παραγωγή ή βραβεία που προσφέρονται με σκοπό να περιληφθούν σε πρόγραμμα, τηρουμένων σωρευτικά των προϋποθέσεων της παρούσας.
4. Οι πάροχοι υπηρεσιών μέσων επικοινωνίας οφείλουν να ενημερώνουν με σαφήνεια τους θεατές για την ύπαρξη τοποθέτησης προϊόντος μέσω κατάλληλου, ηχητικού ή οπτικού, αναγνωριστικού σήματος, κατά την έναρξη και το τέλος του προγράμματος, ιδίως με την εμφάνιση σταθερής κάρτας πλήρους οθόνης, καθώς και κατά τη συνέχισή του, έπειτα από διαφημιστικό διάλειμμα, ιδίως με την εμφάνιση σταθερής ταινίας ή εντός ειδικού πλαισίου. Από την υποχρέωση αυτή εξαιρούνται προγράμματα που δεν έχουν παραχθεί, ευθέως ή κατ’ ανάθεση, από τον πάροχο ή από επιχείρηση συνδεόμενη μ’ αυτόν. Στο τέλος των προγραμμάτων που περιέχουν τοποθέτηση προϊόντος πρέπει να εμφανίζεται ειδική κάρτα, στην οποία να αναφέρονται τα τοποθετούμενα προϊόντα.
5. Απαγορεύεται η τοποθέτηση:
α) τσιγάρων και άλλων προϊόντων καπνού, καθώς και ηλεκτρονικών τσιγάρων και περιεκτών επαναπλήρωσης, ή προϊόντων από επιχειρήσεις των οποίων κύρια δραστηριότητα είναι η παρασκευή ή η διάθεση των προϊόντων αυτών,
β) ειδικών φαρμακευτικών προϊόντων ή θεραπευτικών αγωγών που διατίθενται στην Ελλάδα μόνο με ιατρική συνταγή,
γ) κάθε άλλου προϊόντος ή υπηρεσίας για τα οποία απαγορεύονται η τηλεπώληση και η διαφήμιση.
Άρθρο 17
Ενίσχυση της εθνικής και ευρωπαϊκής 
παραγωγής οπτικοακουστικών έργων 
από κατά παραγγελία παρόχους υπηρεσιών 
μέσων επικοινωνίας, εγκατεστημένους 
σε άλλο κράτος μέλος
(Άρθρο 13 της Οδηγίας (ΕΕ) 2010/13)
1. Οι πάροχοι κατά παραγγελία υπηρεσιών μέσων επικοινωνίας πρέπει να διασφαλίζουν ότι οι κατάλογοί τους περιλαμβάνουν ευρωπαϊκά έργα σε ποσοστό τουλάχιστον τριάντα τοις εκατό (30%) και ότι τα έργα αυτά κατέχουν προβεβλημένη θέση σε αυτούς. Οι πάροχοι αυτοί οφείλουν τον Ιούνιο κάθε έτους να υποβάλουν στο Ε.Σ.Ρ. στοιχεία σχετικά με την υλοποίηση των υποχρεώσεων που απορρέουν από την παρούσα και αφορούν στο προηγούμενο έτος.
2. Οι πάροχοι κατά παραγγελία υπηρεσιών μέσων επικοινωνίας, εγκατεστημένοι σε άλλο κράτος-μέλος, εφόσον απευθύνονται ειδικά σε κοινό εντός της Ελλάδας, οφείλουν να συνεισφέρουν οικονομικά κάθε χρόνο ποσό ίσο με το ενάμιση τοις εκατό (1,5%) του κύκλου εργασιών τους που αφορά στην εν λόγω δραστηριότητά τους στην Ελλάδα, είτε α) για την παραγωγή ελληνικών οπτικοακουστικών έργων, είτε β) για την αγορά δικαιωμάτων σε ελληνικά οπτικοακουστικά έργα που δεν έχουν ακόμα κυκλοφορήσει, είτε γ) καταβάλλοντας το ποσό αυτό σε ειδικό λογαριασμό του Εθνικού Κέντρου Οπτικοακουστικών Μέσων και Επικοινωνίας Α.Ε. (Ε.Κ.Ο.Μ.Ε.), που συστάθηκε με τον ν. 4339/2015 (Α΄ 133) για την ενίσχυση των ελληνικών παραγωγών. Οι πάροχοι αυτοί θεωρείται ότι απευθύνονται ειδικά στο ελληνικό κοινό, ιδίως αν διαφημίζονται σε αυτό, εάν κύρια γλώσσα παροχής της υπηρεσίας τους είναι ελληνική, έστω και με υπότιτλους, καθώς και αν οι παρεχόμενες υπηρεσίες περιέχουν προγράμματα ή εμπορικές ανακοινώσεις που απευθύνονται στο ελληνικό κοινό ή αφορούν ειδικά σε αυτό. Στην έννοια του ελληνικού οπτικοακουστικού έργου περιλαμβάνονται τα αυτοτελή οπτικοακουστικά έργα, κατά την παρ. 2 του άρθρου 20 του ν. 4487/2017 (Α΄ 116). Για τον χαρακτηρισμό ενός οπτικοακουστικού έργου ως ελληνικού εφαρμόζονται αναλογικά οι παρ. 1, 2 και 3 του άρθρου 3 του ν. 3905/2010 (Α΄219).
3. Κατά τον υπολογισμό της συνεισφοράς του άρθρου 8 του ν. 3905/2010 των παρόχων υπηρεσιών μέσων επικοινωνίας που είναι εγκατεστημένοι στην Ελλάδα, αφαιρείται το ύψος της αντίστοιχης συνεισφοράς που έχει επιβληθεί σε αυτούς από άλλα κράτη μέλη προς τα οποία απευθύνουν τις υπηρεσίες τους.
4. Οι εγκατεστημένοι σε άλλα κράτη μέλη πάροχοι κατά παραγγελία υπηρεσιών οπτικοακουστικών μέσων οφείλουν να γνωστοποιούν στο Ε.Σ.Ρ. εντός του πρώτου εξαμήνου κάθε έτους τον κύκλο εργασιών που πραγματοποίησαν στην Ελλάδα το προηγούμενο έτος. Σε περίπτωση μη παροχής των ανωτέρω στοιχείων από τον πάροχο ή μη καταβολής της οικονομικής συνεισφοράς, το Ε.Σ.Ρ. δύναται να διατάσσει τον περιορισμό της μετάδοσης των υπηρεσιών του στην Ελλάδα. Εφόσον ζητηθεί, το Ε.Σ.Ρ. οφείλει να συνεργάζεται με τις Αρχές άλλων κρατών μελών παρέχοντας σε αυτές τα αναγκαία στοιχεία σε σχέση με πάροχο κατά παραγγελία υπηρεσιών οπτικοακουστικών μέσων εγκατεστημένο στην Ελλάδα, ο οποίος απευθύνεται στο κοινό των κρατών μελών αυτών, προκειμένου τα εν λόγω κράτη μέλη να υπολογίζουν την προβλεπόμενη σε αυτά αναλογούσα συνεισφορά.
5. Οι υποχρεώσεις που επιβάλλονται, δυνάμει των 
παρ. 1 και 2, δεν ισχύουν για τους παρόχους υπηρεσιών μέσων επικοινωνίας με χαμηλό κύκλο εργασιών ή χαμηλή θέαση, όπως οι έννοιες αυτές ορίζονται στις κατευθυντήριες γραμμές της Ευρωπαϊκής Επιτροπής.
6. Η Γενική Γραμματεία Επικοινωνίας και Ενημέρωσης υποβάλλει έκθεση στην Ευρωπαϊκή Επιτροπή έως τη 19η Δεκεμβρίου 2021 και στη συνέχεια ανά διετία σχετικά με την υλοποίηση των προβλέψεων των παρ. 1 και 2, καθώς και την υλοποίηση του άρθρου 8 του ν. 3905/2010. Η έκθεση αυτή περιλαμβάνει, ιδίως, μια στατιστική κατάσταση, σχετικά με την επίτευξη του ποσοστού που αναφέρεται στην παρ. 1 για κάθε κατά παραγγελία υπηρεσία οπτικοακουστικών μέσων, τους λόγους για τους οποίους ενδεχομένως δεν κατέστη δυνατό να επιτευχθεί το ποσοστό αυτό, τα μέτρα που ελήφθησαν ή που προβλέπονται για την επίτευξη του ποσοστού αυτού, καθώς και κάθε άλλο συναφές ζήτημα που καθορίζεται στην απόφαση της παρ. 3 του άρθρου 51.
ΚΕΦΑΛΑΙΟ Δ΄
ΔΙΑΤΑΞΕΙΣ ΓΙΑ ΤΑ ΑΠΟΚΛΕΙΣΤΙΚΑ ΔΙΚΑΙΩΜΑΤΑ ΚΑΙ ΤΙΣ ΣΥΝΤΟΜΕΣ ΑΝΤΑΠΟΚΡΙΣΕΙΣ 
ΕΠΙΚΑΙΡΟΤΗΤΑΣ ΣΤΙΣ ΤΗΛΕΟΠΤΙΚΕΣ 
ΜΕΤΑΔΟΣΕΙΣ
Άρθρο 18
Ελευθερία πρόσβασης 
στην τηλεοπτική μετάδοση εκδηλώσεων 
μείζονος σημασίας για την κοινωνία
(Άρθρο 14 της Οδηγίας (ΕΕ) 2010/13)
1. Οι τηλεοπτικοί οργανισμοί δεν επιτρέπεται να μεταδίδουν, κατ’ αποκλειστικότητα, εκδηλώσεις που έχουν χαρακτηρισθεί ως μείζονος σημασίας για την ελληνική κοινωνία, κατά τρόπο ώστε μια σημαντική μερίδα του κοινού να εμποδίζεται να παρακολουθήσει τις εκδηλώσεις αυτές μέσω ολικής ή μερικής ζωντανής ή αναμεταδιδόμενης κάλυψης σε δωρεάν τηλεοπτικό πρόγραμμα.
2. Οι τηλεοπτικοί οργανισμοί δεν επιτρέπεται να μεταδίδουν, κατ’ αποκλειστικότητα, εκδηλώσεις που έχουν χαρακτηρισθεί ως μείζονος σημασίας από άλλα κράτη-μέλη, κατά τρόπο ώστε μια σημαντική μερίδα του κοινού σε αυτά να εμποδίζεται να παρακολουθήσει τις εκδηλώσεις αυτές μέσω ολικής ή μερικής ζωντανής ή αναμεταδιδόμενης κάλυψης σε δωρεάν τηλεοπτικό πρόγραμμα.
Άρθρο 19
Μετάδοση σύντομων 
ανταποκρίσεων επικαιρότητας
(Άρθρο 15 της Οδηγίας (EE) 2010/13)
1. Οι τηλεοπτικοί οργανισμοί, που έχουν αποκλειστικά δικαιώματα μετάδοσης σε διοργανώσεις μεγάλου ενδιαφέροντος για το κοινό, καθώς και σε επιμέρους εκδηλώσεις αυτών, οφείλουν να παρέχουν, εάν τους ζητηθεί, σε άλλους τηλεοπτικούς οργανισμούς που είναι εγκατεστημένοι στην Ελλάδα ή σε άλλο κράτος-μέλος της Ευρωπαϊκής Ένωσης, το δικαίωμα χρήσης σύντομων αποσπασμάτων αποκλειστικά και μόνο για σκοπούς σύντομων ανταποκρίσεων επικαιρότητας σε προγράμματα γενικής ειδησεογραφίας, με δίκαιους, εύλογους και ίσους όρους.
2. Για την άσκηση του δικαιώματος χρήσης της παρ. 1, κάθε ενδιαφερόμενος πάροχος εγκατεστημένος στην Ελλάδα πρέπει να απευθύνεται στον τηλεοπτικό οργανισμό που έχει αποκτήσει αποκλειστικά δικαιώματα μετάδοσης και είναι, επίσης, εγκατεστημένος στην Ελλάδα.
3. Οι τηλεοπτικοί οργανισμοί έχουν δικαίωμα ελεύθερης επιλογής των αποσπασμάτων της παρ. 1, αναφέροντας, κατ’ ελάχιστον, την πηγή τους, εκτός εάν αυτό αποδειχθεί πρακτικώς αδύνατον.
4. Οι έχοντες δικαίωμα χρήσης αποσπασμάτων, κατά την παρ. 1, μπορούν να τα χρησιμοποιούν και σε κατά παραγγελία υπηρεσίες οπτικοακουστικών μέσων, αλλά μόνον στο πλαίσιο του ειδησεογραφικού προγράμματός τους, εφόσον αυτό προσφέρεται σε μαγνητοσκόπηση.
5. Τα σύντομα αποσπάσματα δεν μπορούν να υπερβαίνουν τα ενενήντα (90) δευτερόλεπτα για κάθε αυτοτελή εκδήλωση. Μπορούν να χρησιμοποιούνται για προγράμματα που καλύπτουν όλη την Ευρωπαϊκή Ένωση από οποιονδήποτε τηλεοπτικό οργανισμό, ακόμα και από οργανισμούς με προγράμματα αποκλειστικά αθλητικού περιεχομένου. Για την απόκτηση του δικαιώματος μετάδοσης σύντομων αποσπασμάτων καταβάλλεται αποζημίωση, η οποία δεν υπερβαίνει τα πρόσθετα έξοδα που προκύπτουν άμεσα από την παροχή της πρόσβασης.
ΚΕΦΑΛΑΙΟ Ε΄
ΠΡΟΩΘΗΣΗ ΤΗΣ ΔΙΑΝΟΜΗΣ 
ΚΑΙ ΤΗΣ ΠΑΡΑΓΩΓΗΣ
ΤΗΛΕΟΠΤΙΚΩΝ ΠΡΟΓΡΑΜΜΑΤΩΝ
Άρθρο 20
Προώθηση ευρωπαϊκών έργων -
Υποβολή εκθέσεων στην Ευρωπαϊκή Επιτροπή
(Άρθρο 16 της Οδηγίας (ΕΕ) 2010/13)
1. Οι τηλεοπτικοί οργανισμοί υποχρεούνται να μεταδίδουν ευρωπαϊκά έργα σε ποσοστό άνω του πενήντα τοις εκατό (50%) του συνολικού χρόνου των μεταδιδόμενων από αυτούς τηλεοπτικών προγραμμάτων, υπολογιζόμενου σε ετήσια βάση. Στον υπολογισμό του συνολικού χρόνου μετάδοσης δεν περιλαμβάνεται ο χρόνος μετάδοσης που αφιερώνεται σε ειδήσεις, αθλητικές εκδηλώσεις, τηλεοπτικά παιχνίδια, τηλεοπτικές διαφημίσεις, τηλεπωλήσεις, καθώς και σε υπηρεσίες 
τηλεκειμενογραφίας.
2. Οι τηλεοπτικοί οργανισμοί οφείλουν τον Ιούνιο κάθε έτους να υποβάλλουν στο Ε.Σ.Ρ. στοιχεία σχετικά με την υλοποίηση των υποχρεώσεων που απορρέουν από την παρ. 1 και αφορούν στο προηγούμενο έτος.
3. Η Γενική Γραμματεία Επικοινωνίας και Ενημέρωσης υποβάλλει ανά διετία, βάσει των στοιχείων που τηρούνται στο Ε.Σ.Ρ., έκθεση στην Ευρωπαϊκή Επιτροπή σχετικά με την υλοποίηση των προβλέψεων του παρόντος και του άρθρου 21. Η έκθεση αυτή περιλαμβάνει, ιδίως, μια στατιστική κατάσταση σχετικά με την επίτευξη του ποσοστού που αναφέρεται στο παρόν και στο άρθρο 21 για κάθε τηλεοπτικό οργανισμό, τους λόγους για τους οποίους σε κάθε περίπτωση δεν κατέστη δυνατό να επιτευχθεί το ποσοστό αυτό, τα μέτρα που ελήφθησαν ή που προβλέπονται για την επίτευξη του ποσοστού αυτού, καθώς και κάθε άλλο συναφές ζήτημα που καθορίζεται στην απόφαση της παρ. 5 του άρθρου 51.
Άρθρο 21
Ευρωπαϊκά έργα ανεξάρτητων παραγωγών
(Άρθρο 17 της Οδηγίας (ΕΕ) 2010/13)
1. Οι τηλεοπτικοί οργανισμοί υποχρεούνται να μεταδίδουν ευρωπαϊκά έργα παραγωγών που είναι ανεξάρτητοι από τηλεοπτικούς φορείς σε ποσοστό τουλάχιστον δέκα τοις εκατό (10%) του συνολικού χρόνου εκπομπής των μεταδιδομένων από αυτούς τηλεοπτικών προγραμμάτων, υπολογιζόμενου σε ετήσια βάση. Στον υπολογισμό του συνολικού χρόνου μετάδοσης δεν περιλαμβάνεται ο χρόνος μετάδοσης που αφιερώνεται σε ειδήσεις, αθλητικές εκδηλώσεις, τηλεοπτικά παιχνίδια, τηλεοπτικές διαφημίσεις, τηλεπωλήσεις, καθώς και σε υπηρεσίες τηλεκειμενογραφίας.
2. Οι τηλεοπτικοί οργανισμοί οφείλουν τον Ιούνιο κάθε έτους να υποβάλουν στο Ε.Σ.Ρ. στοιχεία σχετικά με την υλοποίηση των υποχρεώσεων που απορρέουν από την παρ. 1 και αφορούν στο προηγούμενο έτος.
Άρθρο 22
Πεδίο εφαρμογής του Κεφαλαίου Ε΄
(Άρθρο 18 της Οδηγίας (ΕΕ) 2010/13)
Τα άρθρα 20 και 21 εφαρμόζονται μόνο στις τηλεοπτικές μεταδόσεις εθνικής εμβέλειας.
ΚΕΦΑΛΑΙΟ ΣΤ΄
ΤΗΛΕΟΠΤΙΚΗ ΔΙΑΦΗΜΙΣΗ ΚΑΙ ΤΗΛΕΠΩΛΗΣΗ
Άρθρο 23
Διαφημιστικά μηνύματα 
και μηνύματα τηλεπώλησης
(Άρθρο 19 της Οδηγίας (ΕΕ) 2010/13)
1. Η τηλεοπτική διαφήμιση και η τηλεπώληση πρέπει να είναι εύκολα αναγνωρίσιμες και σαφώς διακριτές από το συντακτικό περιεχόμενο του προγράμματος μέσω οπτικών ή και ακουστικών ή και χωρικών μέσων, με την επιφύλαξη της χρήσης νέων διαφημιστικών τεχνικών.
2. Τα μεμονωμένα διαφημιστικά τηλεοπτικά μηνύματα και τα μηνύματα τηλεπώλησης επιτρέπονται σε αθλητικές εκδηλώσεις. Κατά τα λοιπά, η μετάδοση μεμονωμένων τηλεοπτικών διαφημιστικών μηνυμάτων και μηνυμάτων τηλεπώλησης αποτελεί εξαίρεση.
Άρθρο 24
Όροι και προϋποθέσεις μετάδοσης 
διαφημιστικών μηνυμάτων και μηνυμάτων 
τηλεπώλησης κατά τη διάρκεια 
του τηλεοπτικού προγράμματος
(Άρθρο 20 της Οδηγίας (ΕΕ) 2010/13)
1. Τα διαφημιστικά μηνύματα ή τα μηνύματα τηλεπώλησης που παρεμβάλλονται κατά τη διάρκεια των προγραμμάτων δεν πρέπει να θίγουν την ακεραιότητα αυτών, λαμβάνοντας υπόψη τις φυσικές παύσεις, τη διάρκεια και τη φύση του προγράμματος, καθώς και τα δικαιώματα των δικαιούχων. Σε κάθε περίπτωση, το επίπεδο ήχου τους δεν πρέπει να υπερβαίνει το μέσο επίπεδο ήχου του αμέσως προηγούμενου προγράμματος.
2. Η μετάδοση τηλεοπτικών ταινιών, εκτός των σειρών αυτοτελών επεισοδίων, των τηλεοπτικών σειρών σε συνέχειες και των ντοκιμαντέρ, κινηματογραφικών έργων και ειδησεογραφικών προγραμμάτων, είναι δυνατόν να διακόπτεται για διαφημιστικά μηνύματα ή/και μηνύματα τηλεπώλησης μία (1) φορά για κάθε προγραμματισμένη χρονική περίοδο τουλάχιστον τριάντα 
(30) λεπτών.
3. Η μετάδοση παιδικών προγραμμάτων είναι δυνατόν να διακόπτεται για διαφημιστικά μηνύματα μία (1) φορά για κάθε προγραμματισμένη χρονική περίοδο τουλάχιστον τριάντα (30) λεπτών, εφόσον η προγραμματισμένη διάρκεια του προγράμματος υπερβαίνει τα τριάντα (30) λεπτά. Η μετάδοση μηνυμάτων τηλεπώλησης απαγορεύεται κατά τη διάρκεια παιδικών προγραμμάτων.
4. Απαγορεύεται η παρεμβολή διαφημιστικών μηνυμάτων και μηνυμάτων τηλεπώλησης κατά τη διάρκεια θρησκευτικών τελετών.
5. Απαγορεύεται η μετάδοση τηλεοπτικών διαφημίσεων, μηνυμάτων και χρονοθυρίδων τηλεπώλησης, καθώς και αγγελιών ερωτικού περιεχομένου μεταξύ των ωρών 06:00 και 01:00 της επομένης.
Άρθρο 25
Τηλεπώληση φαρμάκων
(Άρθρο 21 της Οδηγίας (ΕΕ) 2010/13)
Απαγορεύονται η τηλεπώληση φαρμάκων, για τα οποία απαιτείται άδεια κυκλοφορίας κατά την έννοια της υπό στοιχεία Δ.ΥΓ3α/Γ.Π. 32221/29.4.2013 κοινής απόφασης των Υπουργών Ανάπτυξης, Ανταγωνιστικότητας, Υποδομών, Μεταφορών και Δικτύων και Υγείας (Β΄ 1049), 
καθώς και η τηλεπώληση θεραπευτικών αγωγών.
Άρθρο 26
Τηλεοπτική διαφήμιση και τηλεπώληση
αλκοολούχων ποτών
(Άρθρο 22 της Οδηγίας (ΕΕ) 2010/13)
Η τηλεοπτική διαφήμιση και η τηλεπώληση αλκοολούχων ποτών πρέπει να τηρούν τα ακόλουθα κριτήρια:
α) να μην απευθύνονται ειδικά στους ανήλικους και ιδίως να μην εμφανίζουν ανήλικους να καταναλώνουν τέτοια ποτά,
β) να μην συσχετίζουν την κατανάλωση αλκοολούχων ποτών με βελτιωμένες σωματικές επιδόσεις ή την οδήγηση οχημάτων,
γ) να μην προκαλούν την εντύπωση ότι η κατανάλωση αλκοολούχων ποτών ευνοεί την κοινωνική ή τη σεξουαλική επιτυχία,
δ) να μην αφήνουν να υπονοηθεί ότι τα αλκοολούχα ποτά έχουν θεραπευτικές ιδιότητες ή ότι επιδρούν ως διεγερτικά, ηρεμιστικά ή καταπραϋντικά,
ε) να μην ενθαρρύνουν την υπέρμετρη κατανάλωση αλκοολούχων ποτών και να μην προβάλουν ως αρνητική εικόνα την αποχή από ή τη μετρημένη κατανάλωσή τους,
στ) να μην τονίζουν ως θετική ιδιότητα των ποτών την υψηλή περιεκτικότητά τους σε οινόπνευμα.
Άρθρο 27
Απαγόρευση μετάδοσης διαφημιστικών 
μηνυμάτων και μηνυμάτων τηλεπώλησης
(Άρθρο 23 της Οδηγίας (ΕΕ) 2010/13)
1. Η αναλογία του χρόνου μετάδοσης διαφημιστικών μηνυμάτων και μηνυμάτων τηλεπώλησης δεν πρέπει να υπερβαίνει:
α) κατά το χρονικό διάστημα από τις 6:00 έως τις 18:00, το είκοσι τοις εκατό (20%) του χρονικού αυτού διαστήματος,
β) κατά το χρονικό διάστημα από τις 18:01 έως τις 00:00 το είκοσι τοις εκατό (20%) του χρονικού αυτού διαστήματος.
2. Δεν προσμετρώνται στον παραπάνω χρόνο:
α) τα κοινωνικά μηνύματα,
β) οι ανακοινώσεις του τηλεοπτικού οργανισμού που αναφέρονται στα δικά του προγράμματα και τα παρεπόμενα προϊόντα που προέρχονται άμεσα από αυτά ή στα προγράμματα και τις υπηρεσίες οπτικοακουστικών μέσων άλλων οντοτήτων που ανήκουν στον ίδιο όμιλο συμφερόντων μέσων επικοινωνίας, καθώς και αυτές των επιχειρήσεων του ιδίου ομίλου συμφερόντων που δραστηριοποιούνται σε οπτικοακουστικές ενημερωτικές ή ψυχαγωγικές υπηρεσίες και μέσω του διαδικτύου στην παραγωγή και διανομή μουσικών και οπτικοακουστικών έργων και την τεχνική κατάρτιση για παροχή υπηρεσιών στους ανωτέρω κλάδους,
γ) οι ανακοινώσεις χορηγίας,
δ) οι τοποθετήσεις προϊόντος,
ε) τα ουδέτερα πλαίσια μεταξύ συντακτικού περιεχομένου και τηλεοπτικών διαφημιστικών μηνυμάτων ή μηνυμάτων τηλεπώλησης και μεταξύ μεμονωμένων τηλεοπτικών μηνυμάτων,
στ) τα μηνύματα κομμάτων και συνασπισμών της 
παρ. 1 του άρθρου 10 του ν. 3023/2002 (Α΄146),
ζ) οι χρονοθυρίδες τηλεπώλησης του άρθρου 28 του παρόντος.
Άρθρο 28
Χρονοθυρίδες τηλεπώλησης
(Άρθρο 24 της Οδηγίας (ΕΕ) 2010/13)
1. Επιτρέπεται η μετάδοση χρονοθυρίδων τηλεπώλησης με ελάχιστη αδιάλειπτη διάρκεια δεκαπέντε (15) λεπτών.
2. Οι χρονοθυρίδες τηλεπώλησης πρέπει να διακρίνονται σαφώς από τα υπόλοιπα μέρη του προγράμματος με οπτικά και ακουστικά μέσα.
3. Οι άμεσες προσφορές προς το κοινό, που μεταδίδονται κατά τη διάρκεια μιας χρονοθυρίδας τηλεπώλησης, μπορούν να αφορούν σε ένα ή περισσότερα προϊόντα ή υπηρεσίες.
Άρθρο 29
Τηλεοπτικοί οργανισμοί αποκλειστικά
προσανατολισμένοι στη διαφήμιση,
την τηλεπώληση ή την αυτοπροβολή
(Άρθρο 25 της Οδηγίας (ΕΕ) 2010/13)
Οι διατάξεις του παρόντος εφαρμόζονται, αναλογικά, σε τηλεοπτικούς οργανισμούς αποκλειστικά προσανατολισμένους στη διαφήμιση και την τηλεπώληση, καθώς και σε τηλεοπτικούς οργανισμούς αποκλειστικά προσανατολισμένους στην αυτοπροβολή. Το Κεφάλαιο Ε΄, καθώς και οι παρ. 1, 2, 3 και 4 του άρθρου 24 και το άρθρο 27 του κεφαλαίου ΣΤ΄, δεν εφαρμόζονται σε αυτούς.
ΚΕΦΑΛΑΙΟ Ζ΄
ΔΙΚΑΙΩΜΑ ΑΠΑΝΤΗΣΗΣ
ΣΕ ΤΗΛΕΟΠΤΙΚΕΣ ΜΕΤΑΔΟΣΕΙΣ
Άρθρο 30
Δικαίωμα απάντησης 
σε τηλεοπτικές μεταδόσεις
(Άρθρο 28 της Οδηγίας (ΕΕ) 2010/13)
1. Κάθε φυσικό ή νομικό πρόσωπο, τα έννομα συμφέροντα και ιδίως η προσωπικότητα του οποίου θίγονται από το περιεχόμενο τηλεοπτικού προγράμματος, δικαιούται να ζητήσει επανόρθωση από τον τηλεοπτικό οργανισμό που μετέδωσε το επίμαχο πρόγραμμα μέσα σε αποκλειστική προθεσμία τριάντα (30) ημερών από τη μετάδοση ή την αναμετάδοση αυτού (δικαίωμα απάντησης). Δικαίωμα απάντησης έχει και κάθε πολιτικό κόμμα, συνδικαλιστικός, κοινωνικός ή συλλογικός φορέας, καθώς και τα στελέχη του, όταν οι απόψεις και οι θέσεις τους για ένα ζήτημα που αφορά στις δραστηριότητές τους παραποιούνται ή αποσιωπώνται, κατά τρόπο ώστε να αλλοιώνεται η εντύπωση του τηλεθεατή για το πραγματικό περιεχόμενο των απόψεων και των θέσεων αυτών. Αν ο θιγόμενος κατοικεί ή είναι εγκατεστημένος στην αλλοδαπή, η προθεσμία αυτή παρατείνεται κατά είκοσι (20) ημέρες. Η προθεσμία αυτή αναβιώνει μετά από επανάληψη του προγράμματος αυτού ή των επίμαχων αποσπασμάτων του.
2. Το αίτημα απάντησης υποβάλλεται στον τηλεοπτικό οργανισμό με οποιοδήποτε πρόσφορο τρόπο που αποδεικνύει την παραλαβή του αιτήματος από τον τηλεοπτικό οργανισμό και πρέπει να περιέχει: α) τα πλήρη στοιχεία του θιγομένου, β) την ημέρα και την ώρα του επίμαχου προγράμματος, γ) τους λόγους για τους οποίους η συγκεκριμένη αναφορά υπήρξε βλαπτική και δ) το προτεινόμενο κείμενο της 
απάντησης.
3. Το προτεινόμενο κείμενο της απάντησης ή επανόρθωσης πρέπει να μεταδοθεί μέσα σε εύλογο χρόνο σε επόμενη μετάδοση του ίδιου προγράμματος, εφόσον αυτό μεταδίδεται σε τακτή, επαναλαμβανόμενη ημέρα και ώρα, διαφορετικά, σε αντίστοιχη ώρα μετάδοσης με το προσβλητικό πρόγραμμα.
4. Ο τηλεοπτικός οργανισμός απαντά στο αίτημα του θιγόμενου μέσα σε πέντε (5) ημέρες από τη λήψη του αιτήματος. Επανόρθωση μπορεί να γίνει και χωρίς την τήρηση αυτής της διαδικασίας με πρωτοβουλία του τηλεοπτικού οργανισμού.
5. Αν ο τηλεοπτικός οργανισμός απορρίψει συνολικά ή σε μέρος του το αίτημα, το διαβιβάζει υποχρεωτικά μαζί με αιτιολογημένη απόφασή του και αντίγραφο του επίμαχου προγράμματος το αργότερο εντός τριών (3) ημερών στο Ε.Σ.Ρ.. Το αίτημα για άσκηση του δικαιώματος απάντησης μπορεί να απορριφθεί αν δεν συντρέχουν οι προϋποθέσεις που προβλέπονται στο παρόν, εάν συνεπάγεται αξιόποινη πράξη, εάν μπορεί να στοιχειοθετήσει αστική ευθύνη του τηλεοπτικού οργανισμού ή εάν αντίκειται στα χρηστά ήθη.
6. Το δικαίωμα απάντησης του θιγόμενου και η αντίστοιχη υποχρέωση του τηλεοπτικού οργανισμού είναι ανεξάρτητα από την ύπαρξη αστικής ή ποινικής ευθύνης. Σε όλες τις περιπτώσεις που αναφέρονται στη παρ. 1, και εφόσον η προσβολή του δικαιώματος μπορεί να αποκατασταθεί με τη διαδικασία του παρόντος, η προηγούμενη υποβολή αίτησης απάντησης και η μη προσήκουσα από τον τηλεοπτικό οργανισμό ικανοποίηση της αίτησης αυτής αποτελούν προϋπόθεση για την επιβολή των προβλεπόμενων διοικητικών κυρώσεων για το γεγονός που προκάλεσε την αίτηση απάντησης.
ΚΕΦΑΛΑΙΟ Η΄
ΔΙΑΤΑΞΕΙΣ ΕΦΑΡΜΟΣΤΕΕΣ ΣΤΙΣ ΥΠΗΡΕΣΙΕΣ
ΠΛΑΤΦΟΡΜΑΣ ΔΙΑΜΟΙΡΑΣΜΟΥ ΒΙΝΤΕΟ
Άρθρο 31
Πάροχοι πλατφόρμας διαμοιρασμού βίντεο
(Άρθρο 28α της Οδηγίας (ΕΕ) 2010/13)
1. Πάροχος πλατφόρμας διαμοιρασμού βίντεο υπάγεται στη δικαιοδοσία της Ελλάδας, εφόσον είναι εγκατεστημένος στην Ελλάδα κατά την έννοια της παρ. 1 του άρθρου 2 του π.δ. 131/2003 (Α΄ 116).
2. Για τους σκοπούς του παρόντος:
α) ως «μητρική επιχείρηση» νοείται η επιχείρηση που ελέγχει μία ή περισσότερες θυγατρικές επιχειρήσεις,
β) ως «θυγατρική επιχείρηση» νοείται η επιχείρηση που ελέγχεται από μητρική επιχείρηση, συμπεριλαμβανομένης κάθε επιχείρησης η οποία είναι θυγατρική της αρχικής μητρικής επιχείρησης,
γ) ως «όμιλος» νοείται μια μητρική επιχείρηση, όλες οι θυγατρικές επιχειρήσεις της και όλες οι άλλες επιχειρήσεις των οποίων η οργάνωση διέπεται από οικονομικούς και νομικούς δεσμούς με τη μητρική επιχείρηση και όλες τις θυγατρικές της επιχειρήσεις.
3. Σε περίπτωση μη συνδρομής των προϋποθέσεων της παρ. 1, πάροχος πλατφόρμας διαμοιρασμού βίντεο θεωρείται ότι είναι εγκατεστημένος στην Ελλάδα 
εφόσον:
α) η μητρική του επιχείρηση είναι εγκατεστημένη στην Ελλάδα,
β) η θυγατρική του επιχείρηση είναι εγκατεστημένη στην Ελλάδα ή, σε περίπτωση περισσότερων θυγατρικών επιχειρήσεων, η εν λόγω θυγατρική άρχισε πρώτη σε σχέση με τις λοιπές θυγατρικές που είναι εγκατεστημένες σε άλλα κράτη μέλη της Ευρωπαϊκής Ένωσης, να δραστηριοποιείται στην Ελλάδα και εξακολουθεί να διατηρεί σταθερό και πραγματικό δεσμό με την οικονομία της χώρας και υπό την προϋπόθεση ότι η μητρική εταιρεία δεν είναι εγκατεστημένη σε άλλο κράτος μέλος,
γ) ανήκει σε όμιλο και επιχείρηση του ίδιου ομίλου, είναι εγκατεστημένη στην Ελλάδα ή, σε περίπτωση περισσοτέρων επιχειρήσεων του ιδίου ομίλου, η εν λόγω επιχείρηση άρχισε πρώτη σε σχέση με τις λοιπές επιχειρήσεις του ομίλου, που είναι εγκατεστημένες σε άλλα κράτη-μέλη της Ευρωπαϊκής Ένωσης, να δραστηριοποιείται στην Ελλάδα και εξακολουθεί να διατηρεί σταθερό και πραγματικό δεσμό με την οικονομία της χώρας και υπό την προϋπόθεση ότι η μητρική επιχείρηση και οι θυγατρικές της δεν είναι εγκατεστημένες σε άλλο κράτος μέλος.
4. Για τους σκοπούς του παρόντος, τα άρθρα 2 και 11 έως 14 του π.δ. 131/2003 ισχύουν και για τους παρόχους πλατφόρμας διαμοιρασμού βίντεο, οι οποίοι θεωρούνται εγκατεστημένοι στην Ελλάδα, σύμφωνα με την παρ. 3.
5. Το Ε.Σ.Ρ. καταρτίζει και τηρεί ενημερωμένο κατάλογο με τους παρόχους πλατφόρμας διαμοιρασμού βίντεο, οι οποίοι είναι εγκατεστημένοι ή θεωρούνται εγκατεστημένοι στην Ελλάδα, επισημαίνοντας σε ποια από τα κριτήρια των παρ. 1 και 3 θεμελιώνεται η δικαιοδοσία της Ελλάδας. Το Ε.Σ.Ρ. προσδιορίζει τα στοιχεία που υποβάλλονται από τις πλατφόρμες διαμοιρασμού βίντεο. Ο κατάλογος, καθώς και οι ενημερώσεις του, κοινοποιούνται στην Ευρωπαϊκή Επιτροπή και στον Υπουργό στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης.
6. Σε περίπτωση διαφωνίας με άλλο κράτος μέλος σχετικά με τη δικαιοδοσία επί παρόχου πλατφόρμας διαμοιρασμού βίντεο, το Ε.Σ.Ρ. θέτει το θέμα υπόψη της Ευρωπαϊκής Επιτροπής, αφού προηγουμένως ενημερώσει τον Υπουργό στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης.
Άρθρο 32
Πλατφόρμες διαμοιρασμού βίντεο
(Άρθρο 28β της Οδηγίας (ΕΕ) 2010/13)
1. Με την επιφύλαξη των άρθρων 11 έως 14 του π.δ. 131/2003 (Α΄ 116), οι πλατφόρμες διαμοιρασμού βίντεο, που υπάγονται στη δικαιοδοσία της Ελλάδας, οφείλουν να λαμβάνουν κατάλληλα μέτρα για την προστασία:
α) των ανηλίκων από προγράμματα, βίντεο παραγόμενα από χρήστες και οπτικοακουστικές εμπορικές ανακοινώσεις, που ενδέχεται να έχουν αρνητική επίδραση στη σωματική, ψυχική ή ηθική τους ανάπτυξη, σύμφωνα με την παρ. 1 του άρθρου 9,
β) του ευρέος κοινού από προγράμματα, βίντεο παραγόμενα από χρήστες και οπτικοακουστικές εμπορικές ανακοινώσεις που εμπεριέχουν υποκίνηση σε βία ή μίσος εναντίον ομάδας ανθρώπων ή μέλους ομάδας που προσδιορίζεται με βάση τα χαρακτηριστικά της φυλής, το χρώμα, την εθνική ή εθνοτική καταγωγή, τις γενεαλογικές καταβολές, τη θρησκεία, την αναπηρία, τον γενετήσιο προσανατολισμό, την ταυτότητα ή τα χαρακτηριστικά φύλου,
γ) του ευρέος κοινού από προγράμματα, βίντεο παραγόμενα από χρήστες και οπτικοακουστικές εμπορικές ανακοινώσεις με περιεχόμενο του οποίου η διάδοση συνιστά εγκληματική δράση δυνάμει και του ενωσιακού δικαίου, και συγκεκριμένα αδικήματα παιδικής πορνογραφίας, σύμφωνα με τα άρθρα 348 έως 348Δ ΠΚ και αδικήματα ρατσισμού και ξενοφοβίας, σύμφωνα με τα άρθρα 1 έως 4 του ν. 927/1979 (Α΄ 139), το άρθρο 82Α ΠΚ και τις παρ. 2 και 3 του άρθρου 184 ΠΚ.
2. Οι πλατφόρμες διαμοιρασμού βίντεο που υπάγονται στη δικαιοδοσία της Ελλάδας:
α) οφείλουν να συμμορφώνονται προς τις απαιτήσεις της παρ. 1 του άρθρου 14 όσον αφορά στις οπτικοακουστικές εμπορικές ανακοινώσεις που προωθούνται, πωλούνται ή ταξινομούνται από τις ίδιες,
β) οφείλουν να λαμβάνουν κατάλληλα μέτρα, προκειμένου να συμμορφώνονται με τις απαιτήσεις που ορίζονται στην παρ. 1 του άρθρου 14 και όσον αφορά στις οπτικοακουστικές εμπορικές ανακοινώσεις που δεν προωθούνται, ούτε πωλούνται ή ταξινομούνται από τις ίδιες, στο πλαίσιο του περιορισμένου ελέγχου που οι πλατφόρμες ασκούν στις ανακοινώσεις αυτές.
3. Οι πλατφόρμες διαμοιρασμού βίντεο, που υπάγονται στη δικαιοδοσία της Ελλάδας, οφείλουν να ενημερώνουν με σαφήνεια τους χρήστες για τις οπτικοακουστικές εμπορικές ανακοινώσεις που περιέχονται σε προγράμματα ή βίντεο παραγόμενα από χρήστες, υπό την προϋπόθεση ότι οι εμπορικές αυτές ανακοινώσεις δηλώνονται σύμφωνα με την περ. γ) της παρ. 6 ή ότι ο πάροχος είναι ενήμερος για τις ανακοινώσεις αυτές.
4. Οι πλατφόρμες διαμοιρασμού βίντεο που υπάγονται στη δικαιοδοσία της Ελλάδας ενθαρρύνονται στη λήψη μέτρων για την αποτροπή των ανηλίκων από την υπερβολική κατανάλωση τροφίμων και ποτών που δεν ενδείκνυνται για αυτούς. Τέτοια μέτρα λαμβάνονται είτε μέσω υιοθέτησης κωδίκων δεοντολογίας είτε μέσω των Γενικών Όρων Συναλλαγών μέσω των οποίων αποτρέπεται η παρουσίαση τέτοιων τροφίμων ή ποτών που δεν ενδείκνυνται για ανηλίκους.
5. Προκειμένου να συμμορφωθούν με τις παρ. 1 και 2 οι πλατφόρμες διαμοιρασμού βίντεο που υπάγονται στη δικαιοδοσία της Ελλάδας, οφείλουν να λαμβάνουν τα κατάλληλα, κατά περίπτωση, μέτρα, τα οποία καθορίζονται ανάλογα με το είδος του επίμαχου περιεχομένου, την ενδεχόμενη βλάβη που αυτό μπορεί να προκαλέσει, τα χαρακτηριστικά της κατηγορίας των προσώπων που πρέπει να προστατεύονται, καθώς και τα δικαιώματα και τα νόμιμα θεμιτά συμφέροντα που διακυβεύονται, συμπεριλαμβανομένων των συμφερόντων των παρόχων πλατφόρμας διαμοιρασμού βίντεο και των χρηστών που έχουν δημιουργήσει ή μεταφορτώσει το περιεχόμενο, καθώς και του γενικού δημοσίου συμφέροντος.
6. Για τους σκοπούς της προστασίας των ανηλίκων, σύμφωνα με την περ. α) της παρ. 1, το πλέον επιβλαβές περιεχόμενο υπόκειται στα πλέον αυστηρά μέτρα ελέγχου πρόσβασης.
Τα μέτρα αυτά περιλαμβάνουν, κατά περίπτωση, ιδίως:
α) όρους χρήσης της πλατφόρμας σχετικούς με την εκπλήρωση των υποχρεώσεων της παρ. 1, καθώς και τρόπους υποχρεωτικής εφαρμογής των όρων αυτών,
β) όρους χρήσης της πλατφόρμας σχετικούς με την εκπλήρωση των υποχρεώσεων της παρ. 1 του άρθρου 14 σε σχέση με τις οπτικοακουστικές εμπορικές ανακοινώσεις που δεν προωθούνται, πωλούνται ή ταξινομούνται από τις πλατφόρμες, καθώς και τρόπους υποχρεωτικής εφαρμογής των όρων αυτών,
γ) τη λειτουργική δυνατότητα των χρηστών που μεταφορτώνουν βίντεο παραγόμενα από τους ίδιους ή άλλους χρήστες να δηλώνουν, στον βαθμό που το γνωρίζουν ή αναμένεται εύλογα να το γνωρίζουν, εάν τα βίντεο αυτά περιέχουν οπτικοακουστικές εμπορικές ανακοινώσεις,
δ) την εγκατάσταση και λειτουργία διαφανών και εύχρηστων μηχανισμών που να επιτρέπουν στους χρήστες της πλατφόρμας να αναφέρουν ή να επισημαίνουν στον πάροχο της πλατφόρμας την ανάρτηση επιβλαβούς, για τους ανηλίκους ή το ευρύ κοινό, περιεχομένου κατά τα αναφερόμενα στην παρ. 1,
ε) την εγκατάσταση και λειτουργία συστημάτων ενημέρωσης των χρηστών σε σχέση με την αναφορά ή επισήμανση στην οποία προέβησαν αυτοί σύμφωνα με την περ. δ),
στ) την εγκατάσταση και λειτουργία συστημάτων επαλήθευσης της ηλικίας των χρηστών της πλατφόρμας, προκειμένου να αποτρέπεται η πρόσβαση των ανηλίκων σε περιεχόμενο που ενδέχεται να έχει αρνητική επίδραση στη σωματική, ψυχική ή ηθική τους ανάπτυξη,
ζ) την εγκατάσταση και λειτουργία εύχρηστων συστημάτων, που να επιτρέπουν στους χρήστες της πλατφόρμας να κατατάσσουν το περιεχόμενο που αναφέρεται στην παρ. 1,
η) την παροχή συστημάτων γονικού ελέγχου, προκειμένου να αποτρέπεται η πρόσβαση ανηλίκων σε περιεχόμενο που ενδέχεται να έχει αρνητική επίδραση στη σωματική, ψυχική ή ηθική τους ανάπτυξη,
θ) τη θέσπιση και λειτουργία διαφανών, εύχρηστων και αποτελεσματικών διαδικασιών επίλυσης διαφορών σχετιζόμενων με καταγγελίες χρηστών προς τον πάροχο της πλατφόρμας διαμοιρασμού βίντεο σε σχέση με την εκπλήρωση από αυτόν των υποχρεώσεων των περ. δ) έως η),
ι) την υιοθέτηση μέτρων και την εγκατάσταση εργαλείων για την παιδεία για τα μέσα και την ενημέρωση των χρηστών σχετικά με την ύπαρξη αυτών.
7. Τα δεδομένα προσωπικού χαρακτήρα ανηλίκων που συλλέγονται ή παράγονται με άλλο τρόπο από παρόχους πλατφόρμας διαμοιρασμού βίντεο, σύμφωνα με τις περ. στ) και η) της παρ. 6, δεν υπόκεινται σε επεξεργασία για εμπορικούς σκοπούς, όπως η άμεση εμπορική προώθηση, η ανάλυση «προφίλ» και η συμπεριφορική διαφήμιση με βάση τις προηγούμενες επιλογές του χρήστη.
8. Το Ε.Σ.Ρ. μπορεί να προωθεί διαδικασίες για την επίτευξη συρρύθμισης για θέματα που σχετίζονται με την εφαρμογή των μέτρων της παρ. 6.
9. Ο έλεγχος της συμμόρφωσης των παρόχων, σε σχέση με τα οριζόμενα στις παρ. 1 και 2, ανατίθεται στο Ε.Σ.Ρ.. Στο πλαίσιο άσκησης των αρμοδιοτήτων του, το Ε.Σ.Ρ. δικαιούται να διενεργεί ελέγχους μέσω των υπαλλήλων του ή τρίτων στους οποίους αναθέτει τον έλεγχο αυτό και να επιβάλλει τις κυρώσεις του άρθρου 36.
10. Οι πάροχοι υπηρεσιών πλατφόρμας διαμοιρασμού βίντεο που υπάγονται στη δικαιοδοσία της Ελλάδας, υποχρεούνται να υποβάλλουν στο Ε.Σ.Ρ., με τρόπο και σε χρόνο που ορίζεται από αυτό, τα ακόλουθα στοιχεία που αφορούν:
α) στον αριθμό των παραπόνων που έλαβαν ανά κατηγορία θέματος, όπως είναι ο μισαλλόδοξος λόγος, η προστασία ανηλίκων, η παιδική πορνογραφία, και περιεχομένου, όπως είναι τα προγράμματα, τα βίντεο χρηστών, οι εμπορικές ανακοινώσεις της πλατφόρμας ή των χρηστών, όπως αυτά ορίζονται στην παρ. 1,
β) στον αριθμό των παραπόνων που απαντήθηκαν ανά κατηγορία θέματος και περιεχομένου και τον χρόνο εντός του οποίου απαντήθηκαν,
γ) στον αριθμό των υποθέσεων για τις οποίες ο χρήστης κατέφυγε σε εξωδικαστική διαμεσολάβηση,
δ) στις αναφορές ή επισημάνσεις που έγιναν από χρήστες σε σχέση με βλαπτικό ή παράνομο περιεχόμενο ή τη σήμανση περιεχομένου,
ε) στα συστήματα γονικού ελέγχου και εξακρίβωσης της ηλικίας,
στ) στα μέτρα και τα εργαλεία που υιοθέτησαν για την παιδεία για τα μέσα,
ζ) σε κάθε άλλη πληροφορία που θα προσδιορίσει στο μέλλον το Ε.Σ.Ρ. με απόφασή του.
ΚΕΦΑΛΑΙΟ Θ΄
ΑΡΜΟΔΙΟΤΗΤΑ ΕΘΝΙΚΟΥ ΣΥΜΒΟΥΛΙΟΥ
ΡΑΔΙΟΤΗΛΕΟΡΑΣΗΣ
Άρθρο 33
Εθνικό Συμβούλιο Ραδιοτηλεόρασης
(Άρθρο 30 της Οδηγίας (ΕΕ) 2010/13)
1. Εκτός εάν ορίζεται διαφορετικά, όλες οι αρμοδιότητες του παρόντος, καθώς και η επίβλεψη της εφαρμογής των κανόνων του και η επιβολή κυρώσεων για τις παραβιάσεις τους, ανατίθενται στο Ε.Σ.Ρ., που είναι ανεξάρτητη αρχή και απολαμβάνει πλήρους λειτουργικής ανεξαρτησίας από την Κυβέρνηση και από οποιονδήποτε άλλον κρατικό και ιδιωτικό 
φορέα.
2. Το Ε.Σ.Ρ. ασκεί τις αρμοδιότητές του με αμεροληψία και διαφάνεια, υπηρετώντας ιδίως τους στόχους της πολυφωνίας, της πολιτισμικής πολυμορφίας, της προστασίας των καταναλωτών, της προσβασιμότητας από άτομα με αναπηρία, της ίσης μεταχείρισης, της εύρυθμης λειτουργίας της εσωτερικής αγοράς και της προώθησης του υγιούς ανταγωνισμού στον τομέα άσκησης των αρμοδιοτήτων του. Κατά την εκτέλεση των καθηκόντων του απαγορεύεται να ζητά ή να δέχεται οδηγίες από οποιονδήποτε άλλο φορέα. Εφόσον απαιτείται, μπορεί να συνεργάζεται με άλλους αρμόδιους φορείς για την αποτελεσματική άσκηση των αρμοδιοτήτων του. Το Ε.Σ.Ρ. υπόκειται σε κοινοβουλευτικό έλεγχο, σύμφωνα με τον Κανονισμό της Βουλής.
3. Κώδικες δημοσιογραφικής δεοντολογίας, που είναι ενσωματωμένοι στα καταστατικά των αναγνωρισμένων Ενώσεων Συντακτών, καθώς και κώδικες διαφήμισης, όπως ο Ελληνικός Κώδικας Διαφήμισης και τα Παραρτήματά του, που έχουν συνταχθεί από την Ένωση Διαφημιστικών Εταιρειών Ελλάδας, με τη συνεργασία του Συνδέσμου Διαφημιζομένων Ελλάδας ή ανάλογοι κώδικες, που έχουν συνταχθεί από αντιπροσωπευτικές οργανώσεις διαφημιστών και διαφημιζομένων, εφόσον δεν αντιβαίνουν σε διατάξεις του παρόντος ή της σχετικής εθνικής ή ενωσιακής νομοθεσίας ή διεθνών συμβάσεων, μπορούν να λαμβάνονται υπόψη από το Ε.Σ.Ρ. κατά την άσκηση των αρμοδιοτήτων του. Η παραβίαση Κωδίκων Δημοσιογραφικής Δεοντολογίας, Δεοντολογίας Προγραμμάτων και Διαφημίσεων, που έχουν συνταχθεί κατά το άρθρο 6, συνιστά παράβαση που επισύρει 
διοικητική κύρωση.
Άρθρο 34
Παροχή υπηρεσιών 
στο κοινό άλλου κράτους μέλους της Ε.Ε.
(Άρθρο 30α παρ. 2 της Οδηγίας 
(ΕΕ) 2010/13)
Οι εγκατεστημένοι στην Ελλάδα πάροχοι υπηρεσιών μέσων επικοινωνίας δηλώνουν στο Ε.Σ.Ρ. την πρόθεσή τους να παράσχουν το σύνολο ή μέρος της υπηρεσίας τους στο κοινό άλλου κράτους-μέλους. Σε περίπτωση υποβολής τέτοιας δήλωσης, το Ε.Σ.Ρ. ενημερώνει μέσα σε εύλογο χρονικό διάστημα την Αρχή του κράτους-μέλους όπου θα παρασχεθεί η υπηρεσία.
ΚΕΦΑΛΑΙΟ Ι΄
ΠΑΙΔΕΙΑ ΓΙΑ ΤΑ ΜΕΣΑ
Άρθρο 35
Προώθηση της παιδείας για τα μέσα
(Άρθρο 33α της Οδηγίας (ΕΕ) 2010/13)
1. Η Γενική Γραμματεία Επικοινωνίας και Ενημέρωσης, το Ε.Σ.Ρ. και οι κατά περίπτωση αρμόδιοι φορείς της δημόσιας διοίκησης, οι παρόχοι υπηρεσιών μέσων επικοινωνίας και οι παρόχοι πλατφόρμας διαμοιρασμού βίντεο οφείλουν να λαμβάνουν πρωτοβουλίες για την ανάπτυξη των δεξιοτήτων, της κριτικής σκέψης και των γνώσεων των πολιτών, προκειμένου αυτοί να μπορούν να χρησιμοποιούν αποτελεσματικά και με ασφάλεια τα μέσα επικοινωνίας και να αξιολογούν το περιεχόμενο που διατίθεται σε αυτά.
2. Αρμόδιος φορέας για την παρακολούθηση και τον συντονισμό των δράσεων και των σχετικών πρωτοβουλιών των δημόσιων και ιδιωτικών φορέων της παρ. 1 είναι η Γενική Γραμματεία Επικοινωνίας και Ενημέρωσης.
3. Η Γενική Γραμματεία Επικοινωνίας και Ενημέρωσης υποβάλλει έκθεση στην Ευρωπαϊκή Επιτροπή έως τη 19η Δεκεμβρίου 2022, και στη συνέχεια ανά τριετία, σχετικά με την υλοποίηση των προβλέψεων της παρ. 1.
ΚΕΦΑΛΑΙΟ ΙΑ΄
ΚΥΡΩΣΕΙΣ
Άρθρο 36
Κυρώσεις
1. Σε περίπτωση παράβασης του άρθρου 8, των παρ. 1-3 και 7-9 του άρθρου 9, των παρ. 1, 2 και 5 του άρθρου 10, των άρθρων 12, 13, 14, 15, 16, των παρ. 1-2 του άρθρου 17, του άρθρου 18, της παρ. 1 του άρθρου 19, των παρ. 1-2 του άρθρου 20, των άρθρων 21, 23, 24, 25, 26, 27, και των παρ. 1-2 του άρθρου 28 από πάροχο υπηρεσιών μέσων επικοινωνίας, συνδρομητικών ή μη, το Ε.Σ.Ρ. επιβάλλει τις κυρώσεις που προβλέπονται στον ν. 2644/1998 (Α΄ 233) και τον ν. 2328/1995 (Α΄ 159), αντιστοίχως.
2. Εφόσον η παράβαση αφορά σε προγράμματα για τα οποία ο πάροχος των συνδρομητικών υπηρεσιών δεν έχει συντακτική ευθύνη, το Ε.Σ.Ρ. μπορεί να επιβάλλει στον πάροχο τις ως άνω κυρώσεις, εφόσον αυτός παραβίασε τις υποχρεώσεις επιμέλειας που οφείλει να έχει έναντι των συνδρομητών του. Ως παράβαση υποχρεώσεων επιμέλειας νοείται ιδίως η μη διάθεση εύχρηστων και εύκολα ανευρέσιμων συστημάτων γονικού ελέγχου.
3. Σε περίπτωση παράβασης των υποχρεώσεων του άρθρου 32 από πλατφόρμα διαμοιρασμού βίντεο που είναι εγκατεστημένη στην Ελλάδα, επιβάλλονται σε αυτήν κυρώσεις που συνίστανται σε:
α) σύσταση για συμμόρφωση,
β) πρόστιμο από χίλια (1.000) ευρώ έως πεντακόσιες χιλιάδες (500.000) ευρώ,
γ) προσωρινή διακοπή της λειτουργίας της πλατφόρμας για χρονικό διάστημα από μία (1) ημέρα έως τρεις (3) μήνες,
δ) οριστική διακοπή της λειτουργίας της.
Η επιλογή του είδους και η επιμέτρηση των διοικητικών κυρώσεων γίνονται ανάλογα με τη βαρύτητα της παραβίασης και τον βαθμό υπαιτιότητας, την οικονομική κατάσταση του παρόχου, καθώς και την ύπαρξη υποτροπής.
4. Οι πάροχοι δικτύου ηλεκτρονικών επικοινωνιών, κατά την έννοια της υποπερ. 9 της περ. Α΄ του άρθρου 110 του ν. 4727/2020 (Α΄ 184), οφείλουν να εκτελούν τις αποφάσεις του Ε.Σ.Ρ. σε περίπτωση μη εκούσιας συμμόρφωσης του παρόχου υπηρεσιών μέσων επικοινωνίας.
ΜΕΡΟΣ Β΄
ΑΛΛΕΣ ΔΙΑΤΑΞΕΙΣ
ΚΕΦΑΛΑΙΟ Α΄
ΡΥΘΜΙΣΕΙΣ ΡΑΔΙΟΤΗΛΕΟΠΤΙΚΗΣ ΑΓΟΡΑΣ
Άρθρο 37
Υποχρέωση εγγραφής επιχειρήσεων
στο Μητρώο του Ε.Σ.Ρ.
1. Οι εγκατεστημένοι στην Ελλάδα πάροχοι υπηρεσιών μέσων επικοινωνίας, γραμμικών ή μη γραμμικών, συνδρομητικών ή ελεύθερης λήψης, εγγράφονται στο Μητρώο Επιχειρήσεων που τηρείται στο Τμήμα Ελέγχου Διαφάνειας του Ε.Σ.Ρ.. Το Ε.Σ.Ρ. προσδιορίζει, με απόφασή του, τα στοιχεία που, ανά κατηγορία, υποβάλλουν οι πάροχοι για την εγγραφή τους, και τα οποία περιλαμβάνουν, κατ’ ελάχιστο, την επωνυμία του παρόχου, την έδρα του, τα στοιχεία των νομίμων εκπροσώπων του, πλήρη στοιχεία επικοινωνίας και πληροφορίες για το καθεστώς ιδιοκτησίας του παρόχου, καθώς και τον εγκεκριμένο ή σχεδιαζόμενο προγραμματισμό μεταδόσεων ή κατάλογο προγραμμάτων που θα περιλαμβάνει την κατηγορία προγραμμάτων. Αν ο σχεδιαζόμενος προγραμματισμός μεταδόσεων ή κατάλογος προγραμμάτων δεν έχει εγκριθεί από αρμόδια αρχή, η έγκρισή του από το Ε.Σ.Ρ. αποτελεί προϋπόθεση για την εγγραφή του παρόχου στο οικείο μητρώο.
2. Οι παρ. 1 και 2 του άρθρου 8 του ν. 2644/1998 (A΄ 233) 
και η παρ. 9 του άρθρου 14 του ν. 4339/2015 δεν θίγονται από την εφαρμογή της παρ. 1.
Άρθρο 38
Προϋποθέσεις μεταβίβασης 
ή μετασχηματισμού επιχείρησης 
που κατέχει άδεια τηλεοπτικού σταθμού
ελεύθερης λήψης - Αντικατάσταση της παρ. 13
του άρθρου 1 του ν. 2328/1995
Η παρ. 13 του άρθρου 1 του ν. 2328/1995 (Α΄ 159) αντικαθίσταται ως εξής:
«13. Επιτρέπεται η μεταβίβαση επιχείρησης που κατέχει άδεια τηλεοπτικού σταθμού ελεύθερης λήψης. Στην περίπτωση αυτή πρόκειται για καθολική μεταβίβαση, κατά τις κοινές διατάξεις. Κάθε τέτοια μεταβίβαση στο σύνολό της ή η μεταβίβαση μετοχών εταιρείας που κατέχει άδεια σε ποσοστό τουλάχιστον ένα τοις εκατό (1%) του κεφαλαίου, εντός ή εκτός του Χρηματιστηρίου, κάθε σύσταση νέας εταιρείας με τη συμμετοχή επιχείρησης αυτής της κατηγορίας και γενικά κάθε μετασχηματισμός της εταιρείας, γνωστοποιείται μέσα σε δέκα (10) ημέρες στο Ε.Σ.Ρ., με κατάθεση αντιγράφου της σχετικής σύμβασης που πρέπει να περιβάλλεται τον συμβολαιογραφικό τύπο ή τον κατά περίπτωση άλλον τύπο δημοσιότητας. Το Ε.Σ.Ρ. ελέγχει τα σχετικά έγγραφα, δυνάμενο να καλεί σε ακρόαση τους κατά περίπτωση ενδιαφερομένους, προβαίνει στον έλεγχο των μέσων χρηματοδότησης της εταιρείας και των μετόχων, σύμφωνα με τον ν. 4339/2015 (Α΄133) και αποφασίζει για την έγκριση ή μη της μεταβίβασης ή του μετασχηματισμού. Σε περίπτωση παράβασης των ανωτέρω επιβάλλονται οι προβλεπόμενες στον παρόντα νόμο κυρώσεις. Στο Ε.Σ.Ρ. γνωστοποιείται, επίσης, κάθε τροποποίηση του καταστατικού εταιρείας».
Άρθρο 39
Αλλαγή φυσιογνωμίας προγράμματος ραδιοφωνικών και τηλεοπτικών σταθμών
1. Μέχρι την έκδοση προκήρυξης για χορήγηση αδειών λειτουργίας σε ραδιοφωνικούς σταθμούς και σε παρόχους περιεχομένου περιφερειακής εμβέλειας επίγειας ψηφιακής τηλεόρασης, οι εποπτευόμενοι από το Ε.Σ.Ρ. ως νομίμως λειτουργούντες αντίστοιχοι σταθμοί επιτρέπεται να αλλάξουν μία (1) μόνον φορά τη φυσιογνωμία του προγράμματός τους, εφόσον πληρούν τις οικείες για τη φυσιογνωμία προϋποθέσεις.
2. Για τον σκοπό αυτόν υποβάλλουν στο Ε.Σ.Ρ. αίτηση, καθώς και:
α) αναλυτικό πρόγραμμα μιας εβδομάδας, που αντιστοιχεί στη νέα φυσιογνωμία προγράμματος,
β) δήλωση, στην οποία αναφέρουν αναλυτικά και συγκεκριμένα τα στοιχεία στα οποία στηρίζουν την αίτησή τους και από τα οποία προκύπτει ότι έχουν και την υποδομή για τη λειτουργία σταθμού με την αιτούμενη φυσιογνωμία,
γ) ονομαστική κατάσταση προσωπικού το οποίο:
γα) απασχολήθηκε για τη λειτουργία του σταθμού από την 1η.1.2019 και μετά,
γβ) απασχολείται για τη λειτουργία του σταθμού κατά τον χρόνο υποβολής της αίτησης ή δήλωση για το προσωπικό που πρόκειται να προσληφθεί, για να πληρούται η οικεία νόμιμη υποχρέωση.
3. Το Ε.Σ.Ρ. αποφαίνεται επί της αίτησης με αιτιολογημένη απόφαση μετά από ακρόαση του ενδιαφερόμενου, λαμβάνοντας υπόψη την υφιστάμενη κατάσταση της περιοχής εκπομπής του αιτούντος, τη βιωσιμότητά του και την πληρότητα του προγράμματός του.
Άρθρο 40
Υποχρεώσεις για τη μεταβίβαση 
και ασυμβίβαστα ραδιοφωνικών επιχειρήσεων
1. Οι ραδιοφωνικοί σταθμοί, που περιλαμβάνονται στο οικείο Μητρώο του Ε.Σ.Ρ., εποπτευόμενοι ως νομίμως λειτουργούντες, κατά την έναρξη ισχύος του παρόντος, συνεχίζουν να εκπέμπουν νόμιμα, έως ότου ολοκληρωθεί η διαδικασία χορήγησης ραδιοφωνικών αδειών. Ως καταληκτική προθεσμία για τη διαδικασία αδειοδότησης των ραδιοφωνικών σταθμών ορίζεται η 30ή.6.2023.
2. Η παρ. 2 του άρθρου 6 του ν. 4339/2015 (Α΄ 133) έχει εφαρμογή και στους ραδιοφωνικούς σταθμούς.
3. Επιτρέπεται η μεταβίβαση επιχείρησης που κατέχει άδεια ραδιοφωνικού σταθμού ελεύθερης λήψης. Στην περίπτωση αυτή πρόκειται για καθολική μεταβίβαση, κατά τις σχετικές κοινές διατάξεις. Κάθε τέτοια μεταβίβαση στο σύνολό της ή μεταβίβαση εταιρικών μεριδίων ή μετοχών εταιρείας που κατέχει άδεια σε ποσοστό τουλάχιστον ένα τοις εκατό (1%) του κεφαλαίου, εντός ή εκτός του Χρηματιστηρίου, κάθε σύσταση νέας εταιρείας με τη συμμετοχή επιχείρησης αυτής της κατηγορίας και γενικά κάθε μετασχηματισμός της εταιρείας, γνωστοποιείται μέσα σε δέκα (10) ημέρες στο Ε.Σ.Ρ. με κατάθεση αντιγράφου της σχετικής σύμβασης που πρέπει να περιβάλλεται τον συμβολαιογραφικό τύπο, ή τον κατά περίπτωση άλλον τύπο δημοσιότητας. Το Ε.Σ.Ρ. ελέγχει τα σχετικά έγγραφα, δυνάμενο να καλεί σε ακρόαση τους κατά περίπτωση ενδιαφερομένους, προβαίνει στον έλεγχο των μέσων χρηματοδότησης της εταιρείας και των εταίρων ή μετόχων σύμφωνα με τον ν. 3592/2007 (Α΄ 161) και αποφασίζει για την έγκριση ή μη της μεταβίβασης ή του μετασχηματισμού. Σε περίπτωση παράβασης των ανωτέρω επιβάλλονται οι προβλεπόμενες στον ν. 2328/1995 
(Α΄159) κυρώσεις. Στο Ε.Σ.Ρ. γνωστοποιείται, επίσης, κάθε τροποποίηση του καταστατικού εταιρείας.
ΚΕΦΑΛΑΙΟ Β΄
ΡΥΘΜΙΣΕΙΣ ΓΙΑ ΠΑΡΟΧΟΥΣ ΠΕΡΙΕΧΟΜΕΝΟΥ
ΕΠΙΓΕΙΑΣ ΨΗΦΙΑΚΗΣ ΤΗΛΕΟΠΤΙΚΗΣ
ΕΥΡΥΕΚΠΟΜΠΗΣ ΕΛΕΥΘΕΡΗΣ ΛΗΨΗΣ
Άρθρο 41
Ρυθμίσεις για παρόχους περιεχομένου επίγειας
ψηφιακής τηλεοπτικής ευρυεκπομπής 
ελεύθερης λήψης - Τροποποιήσεις 
του ν. 4339/2015
1. Προστίθεται παρ. 4 στο άρθρο 1 του ν. 4339/2015 (Α΄ 133) ως εξής:
«4. Η κατοχή άδειας παρόχου περιεχομένου επίγειας ψηφιακής τηλεοπτικής ευρυεκπομπής ελεύθερης λήψης εθνικής εμβέλειας προσμετράται ως βαρύνον κριτήριο κατά τη χορήγηση στον πάροχο αυτό, ή σε ανώνυμη εταιρεία, στην οποία συμμετέχει ο πάροχος ως μοναδικός μέτοχος, ή ως μέτοχος από κοινού με άλλους παρόχους ίδιας άδειας αποκλειστικά, άδειας παροχής συνδρομητικών τηλεοπτικών υπηρεσιών μέσω επίγειων αποκλειστικά πομπών από το Ε.Σ.Ρ., με οικονομικό αντάλλαγμα, σύμφωνα με τους όρους, τις προϋποθέσεις και τη διαδικασία του ν. 2644/1998 (Α΄ 233).
Η ανώνυμη εταιρεία με την επωνυμία «ΑΝΩΝΥΜΗ ΕΤΑΙΡΙΑ ΠΑΡΟΧΗΣ ΥΠΗΡΕΣΙΩΝ ΤΗΛΕΠΙΚΟΙΝΩΝΙΑΚΟΥ ΠΑΡΟΧΟΥ ΨΗΦΙΑΚΩΝ ΜΕΤΑΔΟΣΕΩΝ» και τον διακριτικό τίτλο «DIGEA-ΨΗΦΙΑΚΟΣ ΠΑΡΟΧΟΣ Α.Ε.», ως πάροχος δικτύου, υποχρεούται να παρέχει τις αναγκαίες υπηρεσίες στον πάροχο περιεχομένου ή στην ανώνυμη εταιρεία, στην οποία συμμετέχει ο πάροχος αυτός ως μοναδικός μέτοχος, ή, ως μέτοχος από κοινού με άλλους παρόχους ίδιας άδειας αποκλειστικά, του πρώτου εδαφίου της παρούσας, για την παροχή συνδρομητικών τηλεοπτικών υπηρεσιών».
2. Στο τέλος της παρ. 4 του άρθρου 2 του ν. 4339/2015 προστίθενται εδάφια ως εξής:
«Με την απόφαση του Υπουργού περί καθορισμού του αριθμού των αδειών, δύναται να αποκλείεται, με ειδική αιτιολόγηση, ειδικής στόχευσης περιεχόμενο των προς χορήγηση αδειών μη ενημερωτικού περιεχομένου, ιδίως για λόγους προστασίας της εθνικής ασφάλειας, διαφύλαξης της δημόσιας τάξης και προστασίας της δημόσιας υγείας. Καταληκτική προθεσμία για τη διαδικασία αδειοδότησης των παρόχων περιεχομένου επίγειας ψηφιακής τηλεοπτικής ευρυεκπομπής ελεύθερης λήψης εθνικής εμβέλειας μη ενημερωτικού περιεχομένου και περιφερειακής εμβέλειας (ενημερωτικού γενικού και μη ενημερωτικού περιεχομένου) ορίζεται η 31η.12.2022».
3. Οι παρ. 2, 5, 6, 7 και 8 του άρθρου 8 του ν. 4339/2015 τροποποιούνται ως εξής:
«2. Το ελάχιστο περιεχόμενο του προγράμματος εθνικής εμβέλειας παρόχου περιεχομένου ενημερωτικού προγράμματος γενικού περιεχομένου, περιλαμβάνει:
α) τρία (3) καθημερινά τακτά πρωτότυπα δελτία ειδήσεων, συνολικής ημερήσιας διάρκειας τουλάχιστον ενενήντα (90) λεπτών,
β) εκπομπές πολιτισμού, συνολικής διάρκειας τουλάχιστον δέκα (10) ωρών μηνιαίως, όπως ενδεικτικά εκπομπές λόγου, τέχνης, θεάτρου και κινηματογράφου, καθώς και τουλάχιστον τέσσερις (4) από τις ακόλουθες κατηγορίες: εκπομπές ενημερωτικές, ποικίλης ύλης, ελαφράς ψυχαγωγίας (όπως τηλεπαιχνίδια, θεάματα και εκδηλώσεις), ελληνικές σειρές, ξένες σειρές, παιδικές εκπομπές, ντοκιμαντέρ, εκπομπές αθλητικού περιεχομένου, συνολικής μηνιαίας διάρκειας καθεμιάς εξ αυτών τουλάχιστον δέκα (10) ωρών,
γ) τα προβλεπόμενα από τα άρθρα 16 και 17 της Οδηγίας (ΕΕ) 2010/13 του Ευρωπαϊκού Κοινοβουλίου και του Συμβουλίου της 10ης Μαρτίου 2010 για τον συντονισμό ορισμένων νομοθετικών, κανονιστικών και διοικητικών διατάξεων των κρατών μελών σχετικά με την παροχή υπηρεσιών οπτικοακουστικών μέσων, όπως έχουν ενσωματωθεί στην εθνική έννομη τάξη, για την προώθηση των ευρωπαϊκών έργων, συμπεριλαμβανομένων και των ανεξαρτήτων παραγωγών.
5. Για τον καθορισμό του περιεχομένου εκπεμπόμενου προγράμματος εφαρμόζονται κατά τα λοιπά οι διατάξεις της κείμενης νομοθεσίας με την οποία ενσωματώνεται στην εθνική έννομη τάξη η Οδηγία (ΕΕ) 2010/13.
6. Η μετάδοση δελτίων ειδήσεων στη νοηματική γλώσσα, με ταυτόχρονη αναγραφή υποτίτλων, διάρκειας τουλάχιστον επτά (7) λεπτών της ώρας μεταξύ των ωρών 15:00 έως 23:00 είναι υποχρεωτική για τους παρόχους γενικού ενημερωτικού περιεχομένου. Οι παρουσιαστές της ελληνικής νοηματικής γλώσσας επιλέγονται από τους παρόχους περιεχομένου μετά από γνώμη της Ομοσπονδίας Κωφών Ελλάδος. Οι παραπάνω ελάχιστες υποχρεώσεις δεν εμποδίζουν τους παρόχους περιεχομένου στην ανάληψη πρόσθετων πρωτοβουλιών προς εξυπηρέτηση των κωφών και βαρήκοων ατόμων, σύμφωνα με το άρθρο 7 της Οδηγίας (ΕΕ) 2010/13, όπως έχει ενσωματωθεί στην εθνική έννομη τάξη.
7. Τουλάχιστον τέσσερις (4) ώρες την εβδομάδα από τις αναφερόμενες στην περ. β΄ της παρ. 2 κατηγορίες εκπομπών μεταδίδονται υποχρεωτικά με ταυτόχρονη αναγραφή υποτίτλων στην ελληνική γλώσσα από τους παρόχους γενικού ενημερωτικού περιεχομένου και μεταξύ των ωρών 17.00 - 23.00. Οι πάροχοι μη ενημερωτικού περιεχομένου υπόκεινται στην υποχρέωση μετάδοσης τηλεοπτικών προγραμμάτων με τρόπο που να εξασφαλίζει την πρόσβαση των ατόμων με αναπηρία, κατά ποσοστό τρία τοις εκατό (3%) τουλάχιστον του εβδομαδιαίου προγραμματισμού μεταδόσεών τους. Οι υποχρεώσεις της παρούσας εφαρμόζονται με την επιφύλαξη του άρθρου 7 της Οδηγίας (ΕΕ) 2010/13, όπως έχει ενσωματωθεί στην εθνική έννομη τάξη.
8. Με την προκήρυξη του Ε.Σ.Ρ. καθορίζονται τα απαιτούμενα δικαιολογητικά που υποχρεούνται να υποβάλουν οι υποψήφιοι προς απόδειξη των ανωτέρω ανά κατηγορία της αιτούμενης άδειας, τα οποία περιλαμβάνουν κατ’ ελάχιστον αναλυτικό ημερήσιο πρόγραμμα για χρονικό διάστημα ενός (1) μηνός πριν από την υποβολή της αίτησης και σχετική βεβαίωση του νομίμου εκπροσώπου ότι το έντυπο ημερήσιο πρόγραμμα αποτυπώνει με ακρίβεια το οπτικοακουστικό υλικό, όπως μεταδόθηκε κατά το ως άνω χρονικό διάστημα».
4. Το άρθρο 9 του ν. 4339/2015 αντικαθίσταται ως εξής:
«Άρθρο 9
Απασχολούμενο προσωπικό
1. Οι αδειούχοι πάροχοι περιεχομένου υποχρεούνται να εξασφαλίζουν ότι διαθέτουν επαρκείς ανθρωπίνους πόρους, ανάλογα με την κατηγορία της εμβέλειας, εθνικής ή περιφερειακής, και το είδος του προγράμματος, ενημερωτικού γενικού περιεχομένου ή μη ενημερωτικού περιεχομένου. Προς τον σκοπό αυτό, για την κάλυψη των αναγκών τους που αφορούν σε θέσεις δημοσιογράφων και των αναγκών τεχνικής και διοικητικής υποστήριξης, υποχρεούνται να διατηρούν συγκεκριμένο ετήσιο μέσο όρο προσωπικού, το οποίο δύναται να απαρτίζεται από: (α) εργαζομένους με σύμβαση εξαρτημένης εργασίας πλήρους απασχόλησης, (β) προσωπικό συνδεδεμένων με τον αδειούχο πάροχο περιεχομένου επιχειρήσεων με βεβαίωση απασχόλησης ανάλογου χρόνου αποκλειστικά για τις ανάγκες του συγκεκριμένου παρόχου και (γ) προσωπικό ανεξάρτητων εταιρειών παραγωγής στις οποίες ο πάροχος αναθέτει την εκτέλεση συγκεκριμένου έργου με βεβαίωση απασχόλησης ανάλογου χρόνου αποκλειστικά για τις ανάγκες του συγκεκριμένου παρόχου. Για την περ. β), το προσωπικό των συνδεδεμένων επιχειρήσεων δύναται να συνυπολογίζεται και να προσμετράται στο προσωπικό του αδειούχου παρόχου περιεχομένου, υπό τις ακόλουθες προϋποθέσεις: βα) Η συνδεδεμένη επιχείρηση έχει ως αντικείμενο δραστηριότητας την παραγωγή περιεχομένου ή παροχής υπηρεσιών προς τον αδειούχο πάροχο περιεχομένου, ββ) Το προσμετρώμενο προσωπικό της συνδεδεμένης επιχείρησης με βεβαίωση απασχόλησης ανάλογου χρόνου ορίζεται ως το γινόμενο του συνόλου των εργαζομένων πλήρους απασχόλησης της συνδεδεμένης επιχείρησης επί το ποσοστό συμμετοχής του αδειούχου παρόχου περιεχομένου σε αυτή. Σε κάθε περίπτωση, το προσμετρώμενο προσωπικό των συνδεδεμένων επιχειρήσεων και των ανεξάρτητων εταιρειών παραγωγής, με βεβαίωση απασχόλησης ανάλογου χρόνου, δεν υπερβαίνει το δεκαπέντε τοις εκατό (15%) του ετήσιου μέσου όρου προσωπικού.
2. Το προσωπικό των αδειούχων παρόχων περιεχομένου πρέπει να απαρτίζεται τουλάχιστον από:
α. τετρακόσια (400) άτομα για άδεια εθνικής εμβέλειας γενικού ενημερωτικού περιεχομένου και
β. πενήντα (50) άτομα για άδεια εθνικής εμβέλειας μη ενημερωτικού περιεχομένου.
3. Με κοινή απόφαση του Υπουργού στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης και του Υπουργού Εργασίας και Κοινωνικών Υποθέσεων καθορίζεται ο ελάχιστος αριθμός προσωπικού των υποψηφίων προς αδειοδότηση παρόχων περιεχομένου για άδεια περιφερειακής εμβέλειας ενημερωτικού ή μη ενημερωτικού περιεχομένου. Για τον καθορισμό του αριθμού αυτού και μετά από δημόσια διαβούλευση, λαμβάνονται υπόψη ο πληθυσμός, το Ακαθάριστο Εγχώριο Προϊόν και η γεωμορφολογία κάθε περιφερειακής ζώνης.
4. Για τον προσδιορισμό του αριθμού του ετήσιου μέσου όρου των εργαζομένων, κατά τα αναφερόμενα στην παρ. 3, λαμβάνεται υπόψη ο αριθμός των εργαζόμενων που απασχολούνται είκοσι (20) τουλάχιστον ημέρες τον αντίστοιχο υπολογιζόμενο μήνα.
5. Οι αδειούχοι πάροχοι περιεχομένου προς απόδειξη της συμμόρφωσής τους με τις υποχρεώσεις των παρ. 1 και 2, υποβάλλουν στο Ε.Σ.Ρ. εντός χρονικού διαστήματος έξι (6) μηνών από τη χορήγηση της άδειας: (α) ως προς τους εργαζομένους, κατάσταση προσωπικού, όπως έχει κατατεθεί στην Επιθεώρηση Εργασίας ή πίνακα προσωπικού-έντυπο Ε4 που έχει καταχωριστεί στο πληροφοριακό σύστημα «ΕΡΓΑΝΗ», με μνεία των ειδικοτήτων των εργαζομένων και του ωραρίου απασχόλησής τους, καθώς και (β) ως προς το προσμετρώμενο προσωπικό συνδεδεμένων επιχειρήσεων και ανεξάρτητων εταιρειών παραγωγής, κατάσταση προσωπικού, όπως έχει κατατεθεί στην Επιθεώρηση Εργασίας ή πίνακα προσωπικού-έντυπο Ε4 που έχει καταχωριστεί στο πληροφοριακό σύστημα «ΕΡΓΑΝΗ», με μνεία των ειδικοτήτων των εργαζομένων και του ωραρίου απασχόλησής τους, βεβαίωση απασχόλησης ανάλογου χρόνου που εκδίδεται από τον νόμιμο εκπρόσωπο της επιχείρησης αποκλειστικά για τις ανάγκες του συγκεκριμένου παρόχου και τα κατά περίπτωση πρόσφορα αποδεικτικά μέσα προς απόδειξη της δραστηριότητας της ανεξάρτητης εταιρείας παραγωγής και της συνδεδεμένης επιχείρησης καθώς και της εταιρικής συμμετοχής του αδειούχου παρόχου περιεχομένου στην τελευταία, ιδίως, ισχύον ενιαίο κείμενο κωδικοποιημένου καταστατικού νομίμως θεωρημένο από το ΓΕΜΗ, αντίγραφα συναφθεισών συμβάσεων παροχής υπηρεσιών μεταξύ του αδειούχου παρόχου περιεχομένου και της ανεξάρτητης εταιρείας παραγωγής ή της συνδεδεμένης επιχείρησης, αντίγραφα συμφωνητικών απόκτησης μετοχών/εταιρικών μεριδίων, κατά περίπτωση, και θεωρημένα αντίγραφα από το βιβλίο μετόχων. Επικαιροποιημένα στοιχεία, κατά τα ανωτέρω, υποβάλλονται στο Ε.Σ.Ρ. σε ετήσια βάση».
5. Στην παρ. 3 του άρθρου 13 του ν. 4339/2015 προστίθεται τελευταίο εδάφιο ως εξής:
«Οι χρηματικοί πόροι του Ε.Σ.Ρ από τους αδειοδοτημένους παρόχους επίγειας ψηφιακής τηλεοπτικής ευρυεκπομπής ελεύθερης λήψης έθνικής εμβέλειας γενικού ενημερωτικού περιεχομένου περιέρχονται στον προϋπολογισμό του Ε.Σ.Ρ. τον Ιανουάριο κάθε έτους και είναι άμεσα διαθέσιμοι για χρήση, ανεξαρτήτως του χρόνου καταβολής του ετησίου τιμήματος των αδειών».
6. H παρ. 4 του άρθρου 14Α του ν. 4339/2015 τροποποιείται ως εξής:
«4. Με την επιφύλαξη ειδικών διατάξεων ως προς τη δυνατότητα άπαξ αλλαγής της φυσιογνωμίας ραδιοφωνικών και τηλεοπτικών σταθμών, απαγορεύεται η εκτός αδειοδοτικής διαδικασίας μεταβολή της φυσιογνωμίας προγράμματος και της εμβέλειας εκπομπής των λειτουργούντων, κατά την έναρξη ισχύος του παρόντος νόμου, παρόχων περιεχομένου».
Άρθρο 42
Ρυθμίσεις ως προς τους κατόχους άδειας 
παρόχου περιεχομένου ψηφιακής τηλεοπτικής ευρυεκπομπής - Τροποποίηση του άρθρου 
εξηκοστού ογδόου της από 30.3.2020 
Πράξης Νομοθετικού Περιεχομένου
Η παρ. 1 του άρθρου εξηκοστού ογδόου της από 30.3.2020 Πράξης Νομοθετικού Περιεχομένου (Α΄ 75), η οποία κυρώθηκε με το άρθρο 1 του ν. 4684/2020 (A΄ 86) 
τροποποιείται, η παρ. 2 καταργείται και το άρθρο διαμορφώνεται ως εξής:
«Άρθρο εξηκοστό όγδοο
Ρυθμίσεις ως προς τους κατόχους άδειας 
παρόχου περιεχομένου ψηφιακής 
τηλεοπτικής ευρυεκπομπής
Κατά παρέκκλιση των οριζομένων στο πρώτο και το δεύτερο εδάφιο της παρ. 3 του άρθρου 13 του ν. 4339/
2015 (Α΄ 133), ειδικά για τους παρόχους επίγειας ψηφιακής τηλεοπτικής ευρυεκπομπής ελεύθερης λήψης εθνικής εμβέλειας γενικού ενημερωτικού περιεχομένου που κατέχουν σχετική άδεια περιεχομένου έως την ημερομηνία έναρξης ισχύος του παρόντος, το υπολειπόμενο κατά την ημερομηνία έναρξης ισχύος του παρόντος ποσό τιμήματος κάθε άδειας καταβάλλεται από τον υπερθεματιστή ως κατωτέρω:
(α) Προκειμένου να δοθούν επενδυτικά κίνητρα στον οικείο κλάδο, η οφειλόμενη δόση ποσού τριών εκατομυρίων πεντακοσίων χιλιάδων (3.500.000) ευρώ για το έτος 2020 απομειώνεται κατά το ύψος των επενδύσεων σε πρόγραμμα, τεχνολογικό εξοπλισμό και υποδομές που διενεργεί ο υπερθεματιστής εντός του ημερολογιακού έτους 2020. Το ποσό απομείωσης ανέρχεται κατά ανώτατο όριο στο ποσό των τριών εκατομυρίων τετρακοσίων πενήντα χιλιάδων (3.450.000) ευρώ, ενώ αντίστοιχα το ύψος της καταβλητέας δόσης δεν μπορεί να είναι κατώτερο των πενήντα χιλιάδων (50.000) ευρώ. Ο υπερθεματιστής καταβάλλει το ποσό των πενήντα χιλιάδων (50.000) ευρώ που αφορά το 2020 μέχρι την 30ή Ιουνίου 2021 και προσκομίζει στο Ε.Σ.Ρ. και στο Υπουργείο Οικονομικών το αργότερο μέχρι την 15η Απριλίου 2021 βεβαίωση ανεξάρτητου ορκωτού ελεγκτή, που βεβαιώνει προσηκόντως τη διενέργεια των ως άνω επενδύσεων. Αν οι διενεργηθείσες επενδύσεις υπολείπονται του ανώτατου ορίου των τριών εκατομυρίων τετρακοσίων πενήντα χιλιάδων (3.450.000) ευρώ, ο υπερθεματιστής υποχρεούται να καταβάλει τη διαφορά, ήτοι το ποσό που προκύπτει αφαιρουμένου του ποσού των επενδύσεων που έχουν διενεργηθεί από το ποσό των τριών εκατομμυρίων τετρακοσίων πενήντα χιλιάδων (3.450.000) ευρώ, μέχρι την 30ή Σεπτεμβρίου 2021. Με κοινή απόφαση του Υπουργού Οικονομικών και του Υπουργού στον οποίον έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης και κατόπιν γνώμης του Ε.Σ.Ρ. μπορεί να καθορίζονται οι λεπτομέρειες της ως άνω απομείωσης, ιδίως η διαδικασία ελέγχου της υλοποίησης αυτών και τα αρμόδια όργανα. Το ποσό της δόσης που αντιστοιχεί στο Ε.Σ.Ρ. περιέρχεται στον προϋπολογισμό του ελεύθερο προς χρήση μαζί με το αντίστοιχο ποσό για το έτος 2021. Ειδικά για το 2021 οι ανωτέρω χρηματικοί πόροι περιέρχονται στον προϋπολογισμό του Ε.Σ.Ρ. το αργότερο εντός δύο (2) μηνών από την ψήφιση του παρόντος και είναι άμεσα διαθέσιμοι για χρήση.
(β) Για το χρονικό διάστημα από την 1η Οκτωβρίου 2021 και μέχρι εξοφλήσεως του τιμήματος, το υπολειπόμενο ποσό τιμήματος κάθε άδειας, συγκεκριμένα το ποσό που προκύπτει αφαιρουμένων των ποσών που έχουν καταβληθεί προς εξόφληση των αντίστοιχων δόσεων του τιμήματος της αδείας, καθώς και του ποσού της απομείωσης του ύψους της δόσεως του έτους 2020 κατά τα ως άνω, από το συνολικό ποσό των τριάντα πέντε εκατομυρίων (35.000.000) ευρώ, καταβάλλεται σε μηνιαίες δόσεις, με αντίστοιχες τραπεζικές επιταγές που εκδίδονται, σε διαταγή του Ελληνικού Δημοσίου, αρχής γενομένης την 1η Οκτωβρίου 2021. Ειδικότερα:
βα) Υπερθεματιστής στον οποίο χορηγήθηκε άδεια παρόχου επίγειας ψηφιακής τηλεοπτικής ευρυεκπομπής ελεύθερης λήψης εθνικής εμβέλειας γενικού ενημερωτικού περιεχομένου εντός του ημερολογιακού έτους 2018 καταβάλλει το υπολειπόμενο ποσό τιμήματος σε ογδόντα τέσσερις (84) μηνιαίες δόσεις. Έκαστη δόση ανέρχεται στο ποσό των διακοσίων ογδόντα επτά χιλιάδων πεντακοσίων (287.500) ευρώ, πλην της δόσης Οκτωβρίου κάθε ημερολογιακού έτους που ανέρχεται στο ποσό των τριακοσίων τριάντα επτά χιλιάδων πεντακοσίων (337.500) ευρώ.
ββ) Υπερθεματιστής στον οποίο χορηγήθηκε άδεια παρόχου επίγειας ψηφιακής τηλεοπτικής ευρυεκπομπής ελεύθερης λήψης εθνικής εμβέλειας γενικού ενημερωτικού περιεχομένου εντός του ημερολογιακού έτους 2019 καταβάλλει ενενήντα έξι (96) μηνιαίες δόσεις. Έκαστη δόση ανέρχεται στο ποσό των διακοσίων ογδόντα επτά χιλιάδων πεντακοσίων (287.500) ευρώ, πλην της δόσης Οκτωβρίου κάθε ημερολογιακού έτους που ανέρχεται στο ποσό των τριακοσίων τριάντα επτά χιλιάδων πεντακοσίων (337.500) ευρώ».
ΚΕΦΑΛΑΙΟ Γ΄
ΡΥΘΜΙΣΕΙΣ ΓΙΑ ΠΑΡΟΧΟΥΣ
ΣΥΝΔΡΟΜΗΤΙΚΩΝ ΥΠΗΡΕΣΙΩΝ
Άρθρο 43
Φύση, έννοια και τρόπος παροχής 
συνδρομητικών ραδιοφωνικών 
και τηλεοπτικών υπηρεσιών -
Τροποποίηση διατάξεων του ν. 2644/1998
1. Το άρθρο 1 του ν. 2644/1998 (Α΄ 233) αντικαθίσταται ως εξής:
«1. Η παροχή συνδρομητικών ραδιοφωνικών και τηλεοπτικών υπηρεσιών υπάγεται, σύμφωνα με το άρθρο 15 του Συντάγματος, στον άμεσο έλεγχο του Κράτους και συνιστά δημόσια λειτουργία με σκοπό την αντικειμενική και επί ίσοις όροις ενημέρωση, καθώς και την υψηλής στάθμης επιμόρφωση και ψυχαγωγία του κοινού. Παροχή συνδρομητικών ραδιοφωνικών και τηλεοπτικών υπηρεσιών, για την εφαρμογή του παρόντος, θεωρείται η, με οποιαδήποτε τεχνική μέθοδο ή μέσο (επίγειους αποκλειστικά πομπούς, καλωδιακό δίκτυο ή δορυφόρο), μετάδοση απευθείας προς το κοινό ραδιοφωνικών και τηλεοπτικών προγραμμάτων, η πρόσβαση στα οποία τελεί υπό τους όρους που θέτει η κάτοχος της άδειας η οποία προβλέπεται στις διατάξεις του παρόντος.
Επίσης, παροχή συνδρομητικών τηλεοπτικών υπηρεσιών θεωρείται και η παροχή τηλεοπτικών υπηρεσιών μέσω των λοιπών ευρυζωνικών δικτύων, ανεξαρτήτως εάν ο πάροχος της υπηρεσίας έχει λάβει άδεια από το Εθνικό Συμβούλιο Ραδιοτηλεόρασης (Ε.Σ.Ρ.) για τα προγράμματα που μεταδίδει ή εάν μεταδίδει προγράμματα, αδειοδοτημένα σε άλλο κράτος μέλος, δυνάμει σχετικής συμβάσεως.
2. Για την παροχή προς το κοινό συνδρομητικών ραδιοφωνικών και τηλεοπτικών υπηρεσιών μέσω δορυφόρου, καλωδίου ή συχνοτήτων, απαιτείται άδεια, η οποία χορηγείται με απόφαση του Ε.Σ.Ρ., και σύναψη σύμβασης παραχώρησης με το Ελληνικό Δημόσιο, εξαιρουμένης της παροχής γραμμικών τηλεοπτικών υπηρεσιών μέσω ευρυζωνικών δικτύων, για την οποία ισχύει το άρθρο 15 του 
ν. 3592/2007 (Α΄ 161).
Για την παροχή των ως άνω υπηρεσιών μέσω δορυφόρου, άδεια και σύμβαση παραχώρησης απαιτούνται μόνο όταν η μετάδοση της ανοδικής δέσμης προς τον δορυφόρο πραγματοποιείται είτε (α) από την Ελληνική Επικράτεια απευθείας ή με τη μεσολάβηση σε προηγούμενη φάση μεταφοράς του ραδιοτηλεοπτικού σήματος από την επικράτεια άλλου κράτους με οποιαδήποτε τεχνική μέθοδο ή μέσο είτε (β) από την επικράτεια άλλου κράτους με τη μεσολάβηση, σε προηγούμενη φάση, μεταφοράς του ραδιοτηλεοπτικού σήματος από την ελληνική επικράτεια με οποιαδήποτε τεχνική μέθοδο ή μέσο.
Για την παροχή των ως άνω υπηρεσιών, όπως προβλέπεται στην παρ. 4 του άρθρου 1 του ν. 4339/2015, μέσω επιγείων αποκλειστικά πομπών από κατόχους αδειών παροχής περιεχομένου επίγειας ψηφιακής τηλεοπτικής ευρυεκπομπής ελεύθερης λήψης εθνικής εμβέλειας ή από ανώνυμη εταιρεία στην οποία συμμετέχουν αποκλειστικά, ως μοναδικοί μέτοχοι ή μέτοχοι από κοινού, κάτοχοι αδειών παροχής περιεχομένου επίγειας ψηφιακής τηλεοπτικής ευρυεκπομπής ελεύθερης λήψης εθνικής εμβέλειας, το Ε.Σ.Ρ. χορηγεί τις προβλεπόμενες από τον νόμο αυτό άδειες, χωρίς διαγωνιστική διαδικασία, κατά προτεραιότητα, διάρκειας πέντε (5) έως δεκαπέντε (15) ετών ανάλογα με τα υποβαλλόμενα οικονομικά στοιχεία και τα επενδυτικά σχέδια των παρόχων περιεχομένου ή της ανώνυμης εταιρείας στην οποία συμμετέχουν αποκλειστικά, ως μοναδικοί μέτοχοι ή μέτοχοι από κοινού, κάτοχοι αδειών παροχής περιεχομένου, και υπό την προϋπόθεση ότι δεν υφίστανται τεχνικά ζητήματα μη επάρκειας χωρητικότητας δικτύου για την παροχή υπηρεσιών μεταφοράς και διανομής περιεχομένου ελεύθερης λήψης. Στην περίπτωση αυτή δεν απαιτείται σύναψη σύμβασης παραχώρησης με το Ελληνικό Δημόσιο.
3. Η σύμβαση παραχώρησης με το Ελληνικό Δημόσιο, το οποίο εκπροσωπεί ο Υπουργός στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης, καταρτίζεται μέσα σε αποκλειστική προθεσμία έξι (6) μηνών από την έκδοση της άδειας. Εφόσον δεκαπέντε (15) ημέρες πριν από την παρέλευση της πιο πάνω προθεσμίας η σύμβαση παραχώρησης δεν έχει υπογραφεί για λόγους που οφείλονται σε υπαιτιότητα του Ελληνικού Δημοσίου, η προθεσμία αυτή αναστέλλεται υποχρεωτικά. Σε περίπτωση που η προθεσμία των έξι (6) μηνών παρέλθει άπρακτη για λόγους που οφείλονται αποκλειστικά σε υπαιτιότητα της κατόχου, η άδεια ανακαλείται με απόφαση του Ε.Σ.Ρ., η οποία εκδίδεται ύστερα από ακρόαση της κατόχου. Σύμβαση που καταρτίζεται χωρίς την άδεια της παρ. 2 είναι άκυρη. Στις συμβάσεις αυτές περιλαμβάνονται υποχρεωτικά οι προβλεπόμενοι στον παρόντα νόμο οικονομικοί όροι, καθώς και οι αντισταθμιστικές υπηρεσίες, που τυχόν καθορίζονται στην άδεια του Ε.Σ.Ρ., και εξειδικεύονται όλοι οι όροι και οι προϋποθέσεις που προβλέπονται στα άρθρα 7 έως 10. Κατά τη συνομολόγηση των συμβατικών όρων, καθώς και κατά την εξέλιξη της συμβατικής σχέσης, το Ελληνικό Δημόσιο οφείλει να αποφεύγει κάθε πράξη ή παράλειψη που καταλήγει σε άνιση μεταχείριση των αντισυμβαλλομένων του ή που τους παρέχει τη δυνατότητα να καταχρώνται τη δεσπόζουσα θέση που αυτοί έχουν τυχόν αποκτήσει στον τομέα της παροχής ραδιοφωνικών και τηλεοπτικών υπηρεσιών.
4. Οι άδειες και συμβάσεις που προβλέπονται στον παρόντα νόμο για την παροχή συνδρομητικών ραδιοφωνικών και τηλεοπτικών υπηρεσιών δεν αναιρούν την υποχρέωση υποβολής δήλωσης καταχώρισης υπό καθεστώς γενικής άδειας και εφόσον απαιτείται, χορήγησης άδειας χρήσης ραδιοσυχνοτήτων από την Εθνική Επιτροπή Τηλεπικοινωνιών και Ταχυδρομείων, από δημόσιους ή ιδιωτικούς φορείς, που προβλέπεται στον ν. 4727/2020 (Α΄ 184) για την εκπομπή και μεταφορά με οποιαδήποτε τεχνική μέθοδο ή μέσο ραδιοφωνικού ή τηλεοπτικού σήματος, καθώς και για την απόκτηση και χρήση του αναγκαίου εξοπλισμού και υποδομής.
Η άδεια που προβλέπεται στον παρόντα νόμο για την παροχή συνδρομητικών ραδιοφωνικών και τηλεοπτικών υπηρεσιών δεν αποτελεί άδεια παροχής των τεχνικών υπηρεσιών πρόσβασης υπό όρους, οι οποίες αναφέρονται στο Μέρος Ι του Παραρτήματος ΙΙ του ν. 4727/2020.
Η δήλωση καταχώρισης υπό καθεστώς γενικής άδειας που προβλέπεται στον ν. 4727/2020 και η άδεια χρήσης ραδιοσυχνοτήτων από την Εθνική Επιτροπή Τηλεπικοινωνιών και Ταχυδρομείων, εφόσον απαιτείται, για την εκπομπή και μεταφορά ραδιοφωνικού ή τηλεοπτικού σήματος με την τεχνική μέθοδο και μέσο που χρησιμοποιεί η κάτοχος της άδειας μπορεί να μην υποβάλλονται και να μην κατέχονται αντίστοιχα από την ίδια την κάτοχο της άδειας ή μέτοχό της. Στη περίπτωση αυτή η κάτοχος της άδειας υποχρεούται να προσκομίσει στον Υπουργό στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης, πριν από τη σύναψη της σύμβασης παραχώρησης, υπογεγραμμένη σύμβαση με πάροχο δικτύου ηλεκτρονικών επικοινωνιών που έχει υποβάλει την απαιτούμενη δήλωση καταχώρισης υπό καθεστώς γενικής άδειας και εφόσον απαιτείται, άδεια χρήσης ραδιοσυχνοτήτων από την Εθνική Επιτροπή Τηλεπικοινωνιών και Ταχυδρομείων.
Η έναρξη παροχής των υπηρεσιών που προβλέπονται από τον ν. 4727/2020 για τη μεταφορά ραδιοτηλεοπτικού σήματος από δημόσιους ή ιδιωτικούς παρόχους δικτύων ηλεκτρονικών επικοινωνιών επιτρέπεται μόνο μετά την προσκόμιση στον πάροχο δικτύου της άδειας και της σύμβασης παραχώρησης που προβλέπονται για την παροχή συνδρομητικών ραδιοφωνικών και τηλεοπτικών υπηρεσιών».
2. Οι παρ. 4 και 9 του άρθρου 2 του ν. 2644/1998 τροποποιούνται ως εξής:
«4. Η κάτοχος άδειας συνδρομητικών ραδιοφωνικών και τηλεοπτικών υπηρεσιών μέσω δορυφόρου του παρόντος ή οι μέτοχοί της και τα συνδεδεμένα με αυτούς ή παρένθετα πρόσωπα, δεν επιτρέπεται να συμμετέχουν σε ή να ελέγχουν οποιαδήποτε άλλη επιχείρηση παροχής ραδιοφωνικού ή τηλεοπτικού περιεχομένου μέσω επίγειων δικτύων ελεύθερης ή συνδρομητικής λήψης».
«9. Οι υπηρεσίες, έργα και λοιπές δραστηριότητες που συνδέονται άμεσα με την ανάπτυξη και παροχή συνδρομητικών ραδιοφωνικών και τηλεοπτικών υπηρεσιών από την κάτοχο της άδειας του παρόντος νόμου, όπως είναι ιδίως: (α) η παροχή υπηρεσιών ηλεκτρονικών επικοινωνιών υποδομής ραδιοφωνικού ή τηλεοπτικού δικτύου, καθώς και επεξεργασίας και μεταφοράς του αντίστοιχου σήματος, (β) η παραγωγή των συσκευών και του αναγκαίου λογισμικού, τα οποία καθιστούν δυνατή την πρόσβαση σε καταληπτή μορφή στο περιεχόμενο των παρεχόμενων ραδιοφωνικών και τηλεοπτικών υπηρεσιών και η κατοχή των σχετικών δικαιωμάτων βιομηχανικής ιδιοκτησίας, (γ) η παροχή τεχνικών υπηρεσιών, πρόσβασης σε καταληπτή μορφή στο περιεχόμενο των παρεχόμενων συνδρομητικών ραδιοφωνικών και τηλεοπτικών υπηρεσιών, καθώς και η παροχή υπηρεσιών διαχείρισης του σχετικού δικτύου συνδρομητών και (δ) η παροχή προς το κοινό υπηρεσιών ηλεκτρονικού οδηγού προγραμμάτων μπορούν να μην ασκούνται απευθείας από την ίδια την κάτοχο της άδειας, αλλά να παρέχονται σε αυτήν από άλλες εταιρείες στους καταστατικούς σκοπούς των οποίων περιλαμβάνεται η άσκηση μιας ή περισσότερων από τις παραπάνω δραστηριότητες. Σε κάθε περίπτωση, αντισυμβαλλόμενος του χρήστη των συνδρομητικών ραδιοφωνικών και τηλεοπτικών υπηρεσιών είναι υποχρεωτικά η κάτοχος της άδειας».
3. Οι παρ. 1, 7, 7Α, 8, 9, 11, 12 και 14 του άρθρου 9 του ν. 2644/1998 τροποποιούνται ως εξής:
«1. Η κάτοχος άδειας παροχής συνδρομητικών ραδιοφωνικών και τηλεοπτικών υπηρεσιών διάρκειας τουλάχιστον εκατόν είκοσι (120) ωρών ημερησίως οφείλει να αναθέτει δωρεάν τη διαχείριση προγράμματός της σε έναν ή περισσότερους δημόσιους φορείς, με εξαίρεση την Ε.Ρ.Τ. Α.Ε., για τη μετάδοση εκπομπών που συνδέονται με την εκπλήρωση των σκοπών τους. Ο καθορισμός του διαθέσιμου συνολικού χρόνου μετάδοσης δεν μπορεί να είναι μικρότερος του δέκα τοις εκατό (10%) του αναφερόμενου στην άδεια χρόνου προγράμματος. Σε κάθε περίπτωση, η υποχρέωση αυτή θεωρείται ότι έχει εκπληρωθεί με τη δωρεάν διάθεση είκοσι τεσσάρων (24) ωρών ημερήσιου προγράμματος. Σε περίπτωση εκδήλωσης ενδιαφέροντος περισσότερων δημόσιων φορέων η επιλογή τους και ο καταμερισμός του διαθέσιμου χρόνου γίνονται από το Ε.Σ.Ρ.. Η δωρεάν ανάθεση διαχείρισης προγράμματος στον ίδιο δημόσιο φορέα δεν μπορεί να υπερβαίνει σε διάρκεια τα δύο (2) έτη. Εκ νέου ανάθεση στον ίδιο δημόσιο φορέα επιτρέπεται μόνο σε περίπτωση μη εκδήλωσης ενδιαφέροντος από άλλους δημόσιους φορείς. Ανεξαρτήτως και πέραν της κατά τα ανωτέρω υποχρέωσης είναι επίσης υποχρεωτική και χωρίς χρονικούς περιορισμούς η δωρεάν ανάθεση στη Βουλή των Ελλήνων της διαχείρισης ενός από τα προγράμματά της από κάθε κάτοχο άδειας. Η πρόσβαση στα προγράμματα της παρούσας μπορεί, εφόσον είναι τεχνικά δυνατόν, να μην τελεί υπό όρους, σύμφωνα με σχετική δήλωση που απευθύνει εγγράφως ο δημόσιος φορέας προς την κάτοχο της άδειας».
«7. α) Η κάτοχος άδειας οφείλει να καταβάλει για την απόκτηση της άδειας οικονομικό αντάλλαγμα ύψους δύο χιλιάδων πεντακοσίων (2.500) ευρώ για κάθε εικοσιτετράωρο τηλεοπτικό πρόγραμμα που μεταδίδει, όπως ο χρόνος μετάδοσης προσδιορίζεται στην άδεια του άρθρου 7, το δε συνολικό ποσό ανά έτος άδειας συναρτάται από τη δέσμη που επιλέγει ο πάροχος σύμφωνα με τον κατωτέρω Πίνακα. Το τέλος δέσμης ανά έτος άδειας διακρίνεται σε δώδεκα (12) εναλλακτικές κατηγορίες, εκάστη επαυξημένη ανά δέκα (10) τηλεοπτικά κανάλια, με την εξαίρεση της πρώτης κατηγορίας, με αντιστρόφως προοδευτική μέση επιβάρυνση για κάθε 
επόμενη δέσμη.
ΠΙΝΑΚΑΣ
ΤΕΛΟΣ ΑΝΑ ΕΤΟΣ ΑΔΕΙΑΣ ΠΑ ΠΑΡΟΧΗ ΣΥΝΔΡΟΜΗΤ1ΚΩΝ ΤΗΛΕΟΠΤΙΚΩΝ ΥΠΗΡΕΣΙΩΝ
ΔΕΣΜΕΣ	ΑΡΙΘΜΟΣ ΚΑΝΑΛΙΩΝ	ΤΕΛΗ 
ΔΕΣΜΗΣ1	1-10
ΝΕΑ ΚΑΝΑΛΙΑ	ΣΥΝΟΛΟ
ΓΙΑ 10 ΚΑΝΑΛΙΑ ΕΠΙΠΛΕΟΝ	ΣΥΝΟΛΙΚΑ
ΤΕΛΗ ΑΝΑ
ΕΤΟΣ ΑΔΕΙΑΣ2
1	2	3	4	5	6
Α	1-2	5.000 €	2.500 €	—	—
Β	1-10	20.000 €	2.500 €	25.000 €	45.000 €
Γ	11-20	38.000 €	2.500 €	25.000 €	63.000 €
Δ	21-30	58.000 €	2.500 €	25.000 €	83.000 €
Ε	31-40	78.000 €	2.500 €	25.000 €	103.000 €
ΣΤ	41-50	98.000 €	2.500 €	25.000 €	123.000 €
Ζ	51-60	118.000 €	2.500 €	25.000 €	143.000 €
Η	61-70	138.000 €	2.500 €	25.000 €	163.000 €
Θ	71-80	158.000 €	2.500 €	25.000 €	183.000 €
Ι	81-90	178.000 €	2.500 €	25.000 €	203.000 €
ΙΑ	91-100	198.000 €	2.500 €	25.000 €	223.000 €
IB	101 και άνω	238.000 €			

Η κάτοχος άδειας οφείλει να καταβάλει για την απόκτηση της άδειας οικονομικό αντάλλαγμα ύψους τετρακοσίων (400) ευρώ ανά έτος άδειας για κάθε εικοσιτετράωρο ραδιοφωνικό πρόγραμμα που μεταδίδει, όπως ο χρόνος μετάδοσης προσδιορίζεται στην άδεια του άρθρου 7.
β) Επίσης, η κάτοχος άδειας παροχής συνδρομητικών υπηρεσιών οφείλει να καταβάλλει ετήσιο οικονομικό αντάλλαγμα ύψους μισό τοις εκατό (0,5%) επί των αντίστοιχων ακαθάριστων εσόδων της, αυξανόμενο κάθε δύο (2) έτη κατά το ίδιο ποσοστό (0,5% για το πρώτο και δεύτερο έτος, 1% για το τρίτο και τέταρτο έτος κ.ο.κ.) και μέχρι του ποσοστού του τρία τοις εκατό (3%) επί των ανωτέρω εσόδων κατ’ ανώτατο όριο. Τα ετήσια οικονομικά ανταλλάγματα καταλογίζονται με πράξη του Υπουργού στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης.
γ) Τις οικονομικές υποχρεώσεις υπό περ. α΄ και β΄ έχουν και οι λοιποί πάροχοι συνδρομητικών τηλεοπτικών και ραδιοφωνικών υπηρεσιών, ανεξαρτήτως του τρόπου μετάδοσης του σήματος, συμπεριλαμβανομένων των παρόχων γραμμικών τηλεοπτικών υπηρεσιών μέσω ευρυζωνικών δικτύων.
Σε περίπτωση μετάδοσης του ίδιου οπτικοακουστικού περιεχομένου από τον πάροχο συνδρομητικών τηλεοπτικών και ραδιοφωνικών υπηρεσιών, με περισσότερα μέσα, το οικονομικό αντάλλαγμα της περ. α΄ καταβάλλεται μία μόνον φορά».
«7Α. Με κοινή απόφαση του Υπουργού Οικονομικών και του Υπουργού στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης, μετά από πρόταση της Ε.Ε.Τ.Τ. και σύμφωνη γνώμη του Ε.Σ.Ρ., καθορίζεται ο τρόπος υπολογισμού και καταλογισμού του οικονομικού ανταλλάγματος που προβλέπεται στις περ. α΄και β΄ της παρ. 7 και οφείλει ο πάροχος συνδρομητικών τηλεοπτικών και ραδιοφωνικών υπηρεσιών, ανεξαρτήτως του τρόπου μετάδοσης του σήματος, να καταβάλει για την απόκτηση της άδειας ή την εγγραφή στο Μητρώο Επιχειρήσεων που τηρείται στο Τμήμα Ελέγχου Διαφάνειας του Ε.Σ.Ρ., κατά τη διάρκεια ισχύος της άδειας ή παροχής των υπηρεσιών, σε ετήσια βάση.
8. Τα οικονομικά ανταλλάγματα των περ. α΄και β΄ της παρ. 7 καταβάλλονται υπέρ του Δημοσίου και ποσοστό τριάντα τοις εκατό (30%) από αυτά αποδίδεται, μέσω του Κρατικού Προϋπολογισμού, στο Ε.Σ.Ρ. για την ενίσχυση του εποπτικού του ρόλου. Η είσπραξη των σχετικών ποσών γίνεται με τη διαδικασία του Κώδικα Εισπράξεως Δημοσίων Εσόδων.
9. Η κάτοχος της άδειας μέσα σε έναν (1) μήνα από την κατάρτιση της σύμβασης παραχώρησης οφείλει να καταθέσει, για την τήρηση των υποχρεώσεων που θεσπίζονται με τις διατάξεις του παρόντος και τους όρους της σύμβασης, εγγυητική επιστολή αξιόχρεου πιστωτικού ιδρύματος ετήσιας διάρκειας το ύψος της οποίας ανέρχεται σε ποσοστό πέντε τοις εκατό (5%) επί του οικονομικού ανταλλάγματος της περ. α΄ της παρ. 7. Η εγγυητική επιστολή ανανεώνεται σε ετήσια βάση και το ύψος της αναπροσαρμόζεται, ώστε να ανέρχεται σε ποσοστό πέντε τοις εκατό (5%) επί του οφειλόμενου οικονομικού ανταλλάγματος της περ. α΄ της παρ. 7 ανά έτος άδειας. Για την κατάπτωση και αντικατάσταση των επιστολών αυτών εφαρμόζεται η παρ. 22 του άρθρου 1 του ν. 2328/1995 (Α΄ 159). Το ύψος των εγγυητικών επιστολών μπορεί να αναπροσαρμόζεται με κοινή απόφαση των Υπουργών Οικονομικών και του Υπουργού στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης».
«11. Οι κάτοχοι άδειας οφείλουν να διασφαλίζουν τη δωρεάν μετάδοση μηνυμάτων κοινωνικού περιεχομένου σύμφωνα με την υπ’ αριθμ. 1686/2018 κοινή απόφαση των Υπουργών Υγείας και Ψηφιακής Πολιτικής Τηλεπικοινωνιών και Ενημέρωσης (Β΄ 2037).
12. Οι κάτοχοι άδειας οφείλουν να μεριμνούν για την κατανόηση από κωφά και βαρήκοα άτομα ενός πεντάλεπτου τουλάχιστον καθημερινού δελτίου ειδήσεων στη νοηματική γλώσσα, εφόσον στο πρόγραμμά τους περιλαμβάνονται ενημερωτικές εκπομπές. Επίσης οι κάτοχοι άδειας οφείλουν να διασφαλίζουν την κατανόηση από άτομα με αναπηρία ενός ημίωρου ανά δεκαπενθήμερο προγράμματος ψυχαγωγικού χαρακτήρα. Οι διερμηνείς νοηματικής γλώσσας επιλέγονται με βάση σχετικό κατάλογο, που υποβάλλεται στην κάτοχο της άδειας από την Ομοσπονδία Κωφών Ελλάδος».
«14. Η κάτοχος της άδειας οφείλει να τηρεί όλες τις διατάξεις της εργατικής και κοινωνικοασφαλιστικής νομοθεσίας για το προσωπικό που απασχολεί».
Άρθρο 44
Επικαιροποίηση ορολογίας
1. Όπου στην κείμενη νομοθεσία αναφέρεται ο Υπουργός Τύπου και Μέσων Μαζικής Ενημέρωσης νοείται ο Υπουργός στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης, ενώ όπου αναφέρεται το Υπουργείο Τύπου και Μέσων Μαζικής Ενημέρωσης νοείται η Γενική Γραμματεία Επικοινωνίας και Ενημέρωσης.
2. Οι διατάξεις του ν. 2644/1998 (Α΄ 233) δεν θίγουν αρμοδιότητες της Επιτροπής Ανταγωνισμού που της απονέμονται από την κείμενη νομοθεσία.
ΚΕΦΑΛΑΙΟ Δ΄
ΡΥΘΜΙΣΕΙΣ ΓΙΑ Ε.Σ.Ρ., ΕΡΤ Α.Ε.
ΚΑΙ Α.Π.Ε. - Μ.Π.Ε. Α.Ε.
Άρθρο 45
Ρυθμίσεις για Ε.Σ.Ρ., Ε.Ρ.Τ. Α.Ε.
και Α.Π.Ε. - Μ.Π.Ε. Α.Ε. -
Τροποποιήσεις διατάξεων του ν. 4354/2015
Στον ν. 4354/2015 (Α΄ 176) επέρχονται οι ακόλουθες τροποποιήσεις:
1. Προστίθεται παρ. 12 στο άρθρο 21, ως εξής:
«12. Για την άσκηση των αρμοδιοτήτων του Εθνικού Συμβουλίου Ραδιοτηλεόρασης (Ε.Σ.Ρ.), που προβλέπονται στο άρθρο 4 του ν. 2863/2000 (Α΄ 262), το Ε.Σ.Ρ. με απόφασή του ορίζει το ύψος των πρόσθετων αμοιβών των πάσης φύσεως επιτροπών και ομάδων εργασίας που συγκροτεί, τηρουμένων κατά τα λοιπά των παρ. 2, 3 και 5 του παρόντος. Οι σχετικές δαπάνες προέρχονται αποκλειστικά από τους πόρους της παρ. 8 του άρθρου 9 του ν. 2644/1998 (Α΄ 233) και της παρ. 3 του άρθρου 13 του ν. 4339/2015 (Α΄ 133) και δεν προκαλούν περαιτέρω επιβάρυνση στον Κρατικό Προϋπολογισμό».
2. Προστίθεται παρ. 7 στο άρθρο 22, ως εξής:
«7. Οι αποδοχές των προσώπων της εταιρείας «ΕΛΛΗΝΙΚΗ ΡΑΔΙΟΦΩΝΙΑ ΤΗΛΕΟΡΑΣΗ ΑΝΩΝΥΜΗ ΕΤΑΙΡΕΙΑ (Ε.Ρ.Τ. Α.Ε.)» που είναι εξουσιοδοτημένα να σχεδιάζουν, να διευθύνουν και να ασκούν διοίκηση, όπως αυτή προκύπτει από την ιεραρχία της οργανωτικής δομής της εταιρείας, καθορίζονται με κοινή απόφαση του Υπουργού Οικονομικών και του Υπουργού στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης, ύστερα από εισήγηση του Διοικητικού Συμβουλίου της εταιρείας. Μέχρι την έκδοση της κοινής απόφασης του προηγούμενου εδαφίου, οι αποδοχές των προσώπων αυτών εξακολουθούν να καθορίζονται από τις διατάξεις του παρόντος.
3. Προστίθεται περ. δ΄ στην παρ. 3 του άρθρου 28 ως εξής:
«δ) Ο Διευθύνων Σύμβουλος και ο Πρόεδρος της εταιρείας «ΕΛΛΗΝΙΚΗ ΡΑΔΙΟΦΩΝΙΑ ΤΗΛΕΟΡΑΣΗ ΑΝΩΝΥΜΗ ΕΤΑΙΡΕΙΑ (Ε.Ρ.Τ. Α.Ε.)», καθώς και ο Πρόεδρος του Διοικητικού Συμβουλίου – Γενικός Διευθυντής της εταιρείας ΑΘΗΝΑΪΚΟ ΠΡΑΚΤΟΡΕΙΟ ΕΙΔΗΣΕΩΝ – ΜΑΚΕΔΟΝΙΚΟ ΠΡΑΚΤΟΡΕΙΟ ΕΙΔΗΣΕΩΝ Α.Ε. (Α.Π.Ε. – Μ.Π.Ε. Α.Ε.), τηρουμένου πάντως του ανωτάτου ορίου της περ. α)».
Άρθρο 46
Παραγραφή για την επιβολή κυρώσεων 
από το Ε.Σ.Ρ.
1. Οι παραβάσεις που επισύρουν κυρώσεις επιβαλλόμενες από το Ε.Σ.Ρ., υπόκεινται σε τετραετή παραγραφή.
2. Η παραγραφή αρχίζει από την επόμενη ημέρα της διάπραξης της παράβασης.
3. Η παραγραφή αναστέλλεται για όσο χρονικό διάστημα η σχετική υπόθεση αποτελεί αντικείμενο διαδικασίας που εκκρεμεί ενώπιον δικαστηρίου.
Άρθρο 47
Μετοχικό κεφάλαιο - Γενική Συνέλευση Ε.Ρ.Τ. Α.Ε. - Τροποποιήσεις του ν. 4173/2013
Στον ν. 4173/2013 (Α΄ 169) επέρχονται οι εξής τροποποιήσεις:
1. Μετά την παρ. 3 του άρθρου 6 του ν. 4173/2013 προστίθεται παρ. 3Α και η παρ. 4 τροποποιείται ως εξής:
«3Α. Η καταβολή των ληξιπρόθεσμων οφειλών από το ανταποδοτικό τέλος ρυθμίζεται κατά τον ίδιο τρόπο που ρυθμίζονται οι οφειλές από την κατανάλωση του ηλεκτρικού ρεύματος, εφόσον οι προμηθευτές ηλεκτρικής ενέργειας προβαίνουν σε διακανονισμό ή ρύθμιση με τους καταναλωτές για την εξόφληση των λογαριασμών. Οι ληξιπρόθεσμες οφειλές από το ανταποδοτικό τέλος που δεν καταβάλλονται από τους υπόχρεους στους προμηθευτές ηλεκτρικής ενέργειας, εισπράττονται από την Ε.Ρ.Τ. Α.Ε. με βάση τις διατάξεις του Κώδικα Είσπραξης Δημοσίων Εσόδων. Τίτλο εκτελεστό αποτελεί η απόφαση του Διοικητικού Συμβουλίου της Ε.Ρ.Τ. Α.Ε. Για τον σκοπό αυτό, όλοι οι προμηθευτές ηλεκτρικής ενέργειας κατά τον μήνα Μάρτιο κάθε έτους αποστέλλουν στην Ε.Ρ.Τ. Α.Ε. εκκαθαριστική κατάσταση, στην οποία αναγράφονται: α) οι συνολικές χρεώσεις ανταποδοτικού τέλους που ενσωματώθηκαν στους λογαριασμούς ηλεκτρικού ρεύματος για περιόδους κατανάλωσης που εμπίπτουν στο προηγούμενο ημερολογιακό έτος, β) το ύψος των εισπραχθέντων και των ανείσπρακτων ποσών για το ανωτέρω χρονικό διάστημα, γ) ο αριθμός των πελατών που απαλλάσσονται ή εξαιρούνται από την υποχρέωση καταβολής του ανταποδοτικού τέλους για το ίδιο ως άνω χρονικό διάστημα, δ) η αιτιολογία της απαλλαγής ή εξαίρεσης, καθώς και ε) ο αριθμός του μετρητή, το ονοματεπώνυμο ή η επωνυμία, η διεύθυνση, ο Αριθμός Φορολογικού Μητρώου (A.Φ.Μ.), η αρμόδια Δ.Ο.Υ. και το ύψος του οφειλόμενου εισπραχθέντος και ανείσπρακτου ποσού κάθε υπόχρεου. Ως προς τα ανείσπρακτα ποσά, η παραπάνω εκκαθαριστική κατάσταση πρέπει επιπροσθέτως να περιλαμβάνει, ανά υπόχρεο, χωριστή μνεία για το ύψος των εξής επιμέρους κατηγοριών ληξιπρόθεσμων ποσών: i) των ληξιπρόθεσμων που έχουν υπαχθεί σε ρύθμιση ή διακανονισμό με τον προμηθευτή ηλεκτρικής ενέργειας, ii) των ληξιπρόθεσμων που είτε δεν έχουν υπαχθεί σε ρύθμιση ή διακανονισμό είτε η σχετική ρύθμιση ή διακανονισμός έχει απολεσθεί με ευθύνη του υπόχρεου, ανεξαρτήτως της διακοπής ή μη από τον προμηθευτή της παροχής ηλεκτρικού ρεύματος. Η παραπάνω εκκαθαριστική κατάσταση συνοδεύεται υποχρεωτικά από έκθεση ορκωτού ελεγκτή περί της ορθότητας των υποβαλλόμενων στοιχείων και της ύπαρξης και τήρησης κατάλληλων διαδικασιών για τη διασφάλιση της συμμόρφωσης με την παρ. 3 του άρθρου 6. Μετά την αποστολή της εκκαθαριστικής κατάστασης στην Ε.Ρ.Τ. Α.Ε., οι προμηθευτές ηλεκτρικής ενέργειας διαγράφουν από τις απαιτήσεις τους τις ανωτέρω υπό ii περιπτώσεις ανείσπρακτων ποσών. Οι οφειλές από το ανταποδοτικό τέλος μπορούν να υπάγονται σε ρύθμιση, σύμφωνα με τις διατάξεις για τη ρύθμιση των ληξιπρόθεσμων οφειλών προς το Δημόσιο».
«4. Με κοινή απόφαση του αρμοδίου οργάνου του Υπουργείου Οικονομικών και του Υπουργού στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης, εγκρίνεται ο προϋπολογισμός της Ε.Ρ.Τ. Α.Ε.».
2. Οι παρ. 1 και 3 του άρθρου 7 του ν. 4173/2013 τροποποιούνται ως εξής:
«1. Στη Γενική Συνέλευση των μετόχων της Ε.Ρ.Τ. Α.Ε. το Ελληνικό Δημόσιο εκπροσωπείται από: α) τον Υπουργό Οικονομικών, β) τον Υπουργό στον οποίο έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης και γ) τον Υπουργό Πολιτισμού και Αθλητισμού».
«3. Η τακτική Γενική Συνέλευση συγκαλείται από το Διοικητικό Συμβούλιο και συνέρχεται το αργότερο έως τη δεκάτη (10η) ημερολογιακή ημέρα του ένατου μήνα μετά τη λήξη της εταιρικής χρήσης. Η Γενική Συνέλευση συνέρχεται εκτάκτως οποτεδήποτε άλλοτε το Διοικητικό Συμβούλιο κρίνει αυτό σκόπιμο ή αναγκαίο. Η Γενική Συνέλευση συνέρχεται εκτάκτως οποτεδήποτε και με πρωτοβουλία του Προέδρου της, ο οποίος απευθύνει σχετική πρόσκληση».
Άρθρο 48
Ρυθμίσεις ζητημάτων προσωπικού Ε.Ρ.Τ. Α.Ε.
1. Όπου στις διατάξεις του ν. 4440/2016 (Α΄ 224) και σε οποιαδήποτε άλλη διάταξη της κείμενης νομοθεσίας προβλέπεται η κινητικότητα υπαλλήλων φορέων του δημόσιου τομέα, και ειδικότερα για τη διενέργεια μετάταξης ή απόσπασης ή άλλου είδους μετακίνησης του προσωπικού της Ε.Ρ.Τ. Α.Ε., απαιτείται η προηγούμενη εγκριτική απόφαση του Διοικητικού Συμβουλίου της Ε.Ρ.Τ. Α.Ε., το οποίο αποφασίζει με βάση τις υπηρεσιακές ανάγκες της Ε.Ρ.Τ. Α.Ε., λαμβάνοντας υπόψη και τις περιστάσεις που συνδέονται με το πρόσωπο του υπαλλήλου. Η παρούσα ισχύει έως τις 31.12.2022.
2. Κατ’ εξαίρεση κάθε άλλης διάταξης, με απόφαση του Διοικητικού Συμβουλίου της Ε.Ρ.Τ. Α.Ε., δύναται να προσλαμβάνονται με σχέση έμμισθης εντολής μέχρι τρεις (3) δικηγόροι - ειδικοί νομικοί σύμβουλοι για θέματα πνευματικής ιδιοκτησίας, ενωσιακού δικαίου και εργατικού δικαίου.
Άρθρο 49
Ζητήματα Ε.Σ.Ρ. και άλλων ανεξαρτήτων 
αρχών - Τροποποίηση του ν. 3051/2002
Η παρ. 2 του άρθρου 3 του ν. 3051/2002 (Α΄ 220) τροποποιείται ως εξής:
«2. Τα μέλη των ανεξάρτητων αρχών και οι αναπληρωτές τους, όπου προβλέπονται από τις κείμενες διατάξεις, επιλέγονται με απόφαση της Διάσκεψης των Προέδρων της Βουλής των Ελλήνων, σύμφωνα με το άρθρο 101Α του Συντάγματος, μετά από προηγούμενη εισήγηση της Επιτροπής Θεσμών και Διαφάνειας κατά τα οριζόμενα στον Κανονισμό της Βουλής. Η απόφαση της Διάσκεψης των Προέδρων της Βουλής κοινοποιείται αμελλητί στον αρμόδιο κατά περίπτωση Υπουργό, ο οποίος οφείλει να εκδώσει την πράξη διορισμού εντός προθεσμίας δεκαπέντε (15) ημερών από την κοινοποίηση.
Η θητεία των μελών είναι εξαετής χωρίς δυνατότητα ανανέωσης.
Ο Πρόεδρος της ανεξάρτητης αρχής ενημερώνει εγγράφως τον Πρόεδρο της Βουλής για τη λήξη της θητείας των μελών τρεις (3) μήνες πριν από την ημερομηνία λήξης της θητείας τους.
Σε περίπτωση θανάτου, παραίτησης, έκπτωσης ή με οποιονδήποτε τρόπο απώλειας της ιδιότητας του μέλους Ανεξάρτητης Αρχής, διορίζεται νέο μέλος για εξαετή 
θητεία.
Στις μονοπρόσωπες αρχές το μέλος διορίζεται για πλήρη θητεία. Η παραίτηση θεωρείται ότι έγινε αποδεκτή μετά την πάροδο τριών (3) μηνών από την υποβολή της, εφόσον μέχρι την ημερομηνία αυτή δεν έχει εκδοθεί και κοινοποιηθεί η πράξη αποδοχής της παραίτησης.
Η θητεία των μελών των ανεξάρτητων αρχών παρατείνεται αυτοδίκαια μέχρι τον διορισμό νέων.
Σε περίπτωση που ο Πρόεδρος, ο Αντιπρόεδρος και τα μέλη, καθώς και τα αντίστοιχα αναπληρωματικά μέλη Ανεξάρτητης Αρχής εκλείψουν ή αποχωρήσουν για οποιονδήποτε λόγο ή παραιτηθούν ή απολέσουν την ιδιότητα, βάσει της οποίας ορίστηκαν, η Αρχή συνεχίζει να έχει νόμιμη συγκρότηση μέχρι τον διορισμό νέων, εφόσον τα λοιπά μέλη επαρκούν για τον σχηματισμό απαρτίας. Στην περίπτωση αυτή τα καθήκοντα του Προέδρου ασκούνται από τον Αντιπρόεδρο της Αρχής ή, σε περίπτωση ελλείψεώς τους, από τον αναπληρωτή τους ή από μέλος που ορίζεται από την Ολομέλεια της Αρχής».
ΚΕΦΑΛΑΙΟ Ε΄
ΡΥΘΜΙΣΕΙΣ ΓΙΑ ΤΙΣ ΕΠΙΧΕΙΡΗΣΕΙΣ ΜΜΕ
Άρθρο 50
Ρυθμίσεις για τις επιχειρήσεις ΜΜΕ
1. Η παρ. 2 του άρθρου 8 του ν. 3905/2010 (Α΄ 219) τροποποιείται ως εξής:
«2. Οι ιδιωτικοί τηλεοπτικοί σταθμοί, εξαιρουμένων των παρόχων περιεχομένου περιφερειακής εμβέλειας επίγειας ψηφιακής τηλεόρασης, υποχρεούνται να διαθέτουν κάθε χρόνο το 1,5% των ετήσιων διαφημιστικών εσόδων τους για την παραγωγή κινηματογραφικών έργων που πληρούν τις προϋποθέσεις του άρθρου 3.».
2. Προστίθεται παρ. 12 Α στο άρθρο πέμπτο του 
ν. 3845/2010 (Α΄ 65) ως εξής:
«12Α. Η ρύθμιση της παρ. 12 δεν καταλαμβάνει τους παρόχους περιεχομένου περιφερειακής εμβέλειας επίγειας ψηφιακής τηλεόρασης έως τις 31.12.2022».
3. Μετά την παρ. 3 του άρθρου 86 του ν. 4674/2020 (Α΄ 53) προστίθεται παρ. 3α ως εξής:
«3α. Ως πρόγραμμα χρηματοδότησης της παρ. 1 θεωρείται και η συνολική ή μερική κάλυψη για τους δικαιούχους της παρ.1, της εισφοράς της περ. β΄ της παρ. 1 του άρθρου 6 του α.ν. 248/1967 (Α΄ 243), για τα έτη από 2017 έως 2020. Με την απόφαση της παρ. 3 μπορούν να οριστούν οι όροι και οι προϋποθέσεις για την εφαρμογή της παρούσας. Στο πρόγραμμα χρηματοδότησης της παρ. 1 δύνανται να ενταχθούν οι πάροχοι περιεχομένου περιφερειακής εμβέλειας επίγειας ψηφιακής τηλεόρασης, οι ραδιοφωνικοί σταθμοί και ο 
περιοδικός τύπος».
4. Οφειλές προς τον Ενιαίο Δημοσιογραφικό Οργανισμό Επικουρικής Ασφάλισης Περίθαλψης (Ε.Δ.Ο.Ε.Α.Π.) που προκύπτουν από τις εισφορές των περ. α΄ και β΄ της παρ. 1 του άρθρου 6 του α.ν. 248/1967, για τα έτη από 2017 έως 2020, μπορούν να ρυθμιστούν με αίτηση του οφειλέτη προς τον Ε.Δ.Ο.Ε.Α.Π. σε έως εβδομήντα δύο (72) δόσεις με ελάχιστο ποσό δόσης τα εκατό (100) ευρώ με απαλλαγή των προστίμων και των προσαυξήσεων εκπρόθεσμης καταβολής. Η ρύθμιση του πρώτου εδαφίου αφορά στις επιχειρήσεις που εντάσσονται στην παρ. 1 του άρθρου 86 του ν. 4674/2020 (Α΄ 53), στους παρόχους περιεχομένου περιφερειακής εμβέλειας επίγειας ψηφιακής τηλεόρασης, στους ραδιοφωνικούς σταθμούς και στον περιοδικό τύπο, καθώς επίσης στις επιχειρήσεις διαδικτύου που δεν έχουν υποβάλει Αναλυτική Κατάσταση Αποδοχών (ΑΚΑ) – Αναλυτική Κατάσταση Εσόδων (ΑΚΕ) ή ΑΚΕ χωρίς ΑΚΑ στον Ε.Δ.Ο.Ε.Α.Π. από την έναρξη ισχύος του ν. 4498/2017, υπό τον όρο υποβολής σχετικού αιτήματος εντός δύο (2) μηνών από τη δημοσίευση του παρόντος και των ανωτέρω αναφερόμενων δηλώσεων, κατά περίπτωση. Η υποβολή του ανωτέρω αιτήματος δεν επηρεάζει την άσκηση εκκρεμών ένδικων μέσων κατά της υπό στοιχεία Φ20155/25187/Δ16.624/2.5.2018 υπουργικής απόφασης «Έγκριση του Κανονισμού Είσπραξης Εσόδων του Ενιαίου Δημοσιογραφικού Οργανισμού Επικουρικής Ασφαλίσεως και Περιθάλψεως (Ε.Δ.Ο.Ε.Α.Π.)» (Β΄ 1582). Με κοινή απόφαση του Υπουργού Οικονομικών και του Υπουργού στον οποίον έχουν ανατεθεί οι αρμοδιότητες της Γενικής Γραμματείας Επικοινωνίας και Ενημέρωσης, μπορεί να ρυθμίζεται η διαδικασία, ο τρόπος και κάθε αναγκαία λεπτομέρεια για την εφαρμογή του παρόντος.
ΚΕΦΑΛΑΙΟ ΣΤ΄
ΤΕΛΙΚΕΣ ΔΙΑΤΑΞΕΙΣ
Άρθρο 51
Εξουσιοδοτικές διατάξεις
1. Για τους σκοπούς του άρθρου 9, με απόφαση του Υπουργού στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης, μετά από γνώμη του Ε.Σ.Ρ. καθορίζονται οι κατηγορίες κατάταξης των προγραμμάτων, τα σύμβολα ή τα ηχητικά σήματα κάθε κατηγορίας, καθώς και οι επιτρεπόμενες ώρες μετάδοσής του. Με την ίδια απόφαση καθορίζεται η διαδικασία κατάταξης των προγραμμάτων, η οποία γίνεται από εσωτερική επιτροπή επιστημόνων που συγκροτείται στους παρόχους υπηρεσιών μέσων 
επικοινωνίας.
2. Για τους σκοπούς του άρθρου 10, με απόφαση του Υπουργού στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης, μετά από γνώμη του Ε.Σ.Ρ. καθορίζονται τα μέσα, η διαδικασία, καθώς και θέματα τεχνικού ή λεπτομερειακού χαρακτήρα για την εφαρμογή του άρθρου αυτού.
3. Με κοινή απόφαση του Υπουργού στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης, του Υπουργού Ψηφιακής Διακυβέρνησης και του Υπουργού Πολιτισμού και Αθλητισμού, καθορίζονται, μετά από γνώμη του Ε.Σ.Ρ.: α) τα στοιχεία που οφείλουν να υποβάλλουν οι πάροχοι κατά παραγγελία υπηρεσιών μέσων επικοινωνίας στο Ε.Σ.Ρ., σύμφωνα με τις παρ. 1 και 2 του άρθρου 17, τον Ιούνιο κάθε έτους και αφορούν στο προηγούμενο έτος και β) τα στοιχεία που οφείλουν να υποβάλλουν οι πάροχοι του άρθρου 8 του ν. 3905/2010 (Α΄ 219) για τη σύνταξη της έκθεσης της Γενικής Γραμματείας Επικοινωνίας και Ενημέρωσης της παρ. 6 του άρθρου 17, καθώς και τη διαδικασία υποβολής τους και το αρμόδιο όργανο για τη συγκέντρωσή τους, ομοίως τον Ιούνιο κάθε έτους για το προηγούμενο έτος. Με απόφαση του Υπουργού Πολιτισμού και Αθλητισμού καθορίζονται η διαδικασία, οι προϋποθέσεις και τα απαιτούμενα δικαιολογητικά έκδοσης του Πιστοποιητικού Ελληνικής Ιθαγένειας της παρ. 2 του άρθρου 17, καθώς και κάθε άλλο θέμα σχετικό με τη χορήγηση του Πιστοποιητικού Ελληνικής Ιθαγένειας για τα οπτικοακουστικά έργα του άρθρου 20 του ν. 4487/2017 (Α΄ 116), εξαιρουμένων των κινηματογραφικών έργων για τα οποία εφαρμόζεται το άρθρο 3 του ν. 3905/2010. Με απόφαση του Υπουργού στον οποίον ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης προσδιορίζονται οι όροι εφαρμογής της παρ. 5 του άρθρου 17.
4. Για τους σκοπούς του άρθρου 18, με προεδρικό διάταγμα που εκδίδεται με πρόταση του Υπουργού στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης και του Υπουργού Πολιτισμού και Αθλητισμού, καθορίζονται οι εκδηλώσεις μείζονος σημασίας, ο τρόπος μετάδοσής τους, η διαδικασία διευθέτησης των διαφορών, καθώς και κάθε άλλο συναφές ζήτημα.
5. Με απόφαση του Υπουργού στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης καθορίζονται, μετά από γνώμη του Ε.Σ.Ρ., τα στοιχεία που οφείλουν να υποβάλλουν οι τηλεοπτικοί οργανισμοί κατά την παρ. 2 του άρθρου 20 και την παρ. 2 του άρθρου 21.
6. Για την εφαρμογή των μέτρων που αναφέρονται στην παρ. 6 του άρθρου 32, με απόφαση του Υπουργού στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης, μετά από γνώμη του Ε.Σ.Ρ. και της Εθνικής Επιτροπής Τηλεπικοινωνιών και Ταχυδρομείων, ορίζονται, κατά περίπτωση και όποτε αυτό κρίνεται αναγκαίο, οι ειδικότερες υποχρεώσεις των παρόχων υπηρεσιών πλατφόρμας διαμοιρασμού βίντεο.
7. Με προεδρικό διάταγμα, που εκδίδεται μέσα σε ένα (1) έτος από την έναρξη ισχύος του παρόντος, μετά από πρόταση του Υπουργού στον οποίο ανατίθενται οι αρμοδιότητες της Γενικής Γραμματείας Επικοινωνίας και Ενημέρωσης, κυρώνονται οι Κώδικες Δεοντολογίας: α) Οπτικοακουστικών και Ραδιοφωνικών Προγραμμάτων και β) Οπτικοακουστικών και Ραδιοφωνικών Εμπορικών Ανακοινώσεων, που ισχύουν για όλους τους παρόχους υπηρεσιών μέσων επικοινωνίας και τις ραδιοφωνικές επιχειρήσεις και καταρτίζονται με απόφαση του Ε.Σ.Ρ. μετά από δημόσια διαβούλευση. Έως την έκδοση του διατάγματος του προηγούμενου εδαφίου, εξακολουθούν να εφαρμόζονται οι υφιστάμενοι, κατά την έναρξη ισχύος του παρόντος, Κώδικες 
Δεοντολογίας.
Άρθρο 52
Μεταβατικές διατάξεις
1. Η παραγραφή του άρθρου 46 καταλαμβάνει και τις παραβάσεις που έχουν τελεστεί πριν από την έναρξη ισχύος του παρόντος και δεν έχουν αποτελέσει αντικείμενο καταγγελίας ή αυτεπάγγελτης έρευνας ή αιτήματος έρευνας του Ε.Σ.Ρ. ή εκδόσεως ακυρωτικής αποφάσεως από το Συμβούλιο της Επικρατείας για τυπικούς λόγους ή ακυρωτικής αποφάσεως που αναπέμπει την υπόθεση για νέα νόμιμη κρίση.
2. Οι υποχρεώσεις των παρ. 7 και 7Α του ν. 2644/1998 (Α΄ 233) αφορούν και τις ήδη λειτουργούσες επιχειρήσεις παροχής συνδρομητικών υπηρεσιών, οι οποίες οφείλουν να υποβάλλουν αναλυτική δήλωση στο Ε.Σ.Ρ. για τα κανάλια που μεταδίδουν εντός τριών (3) μηνών από την έναρξη ισχύος του παρόντος.
Άρθρο 53
Καταργούμενες διατάξεις
Από την έναρξη ισχύος του παρόντος καταργούνται:
α. το π.δ. 109/2010 (Α΄ 190),
β. τα άρθρα 1 έως 11 του ν. 4487/2017 (Α΄ 116),
γ. η παρ. 14 του άρθρου 1 του ν. 2328/1995 (Α΄ 159),
δ. το άρθρο 9 του ν. 3310/2005 (Α΄ 30).
Άρθρο 54
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις του.
Αθήνα, 19 Φεβρουαρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Αντιπρόεδρος της Κυβέρνησης
ΠΑΝΑΓΙΩΤΗΣ ΠΙΚΡΑΜΜΕΝΟΣ
Οι Υπουργοί
															


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 19 Φεβρουαρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ
