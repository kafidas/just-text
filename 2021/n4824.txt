NOMOΣ ΥΠ’ ΑΡΙΘΜ. 4824	
Κύρωση: α) της από 5.8.2021 Πράξης Νομοθετικού Περιεχομένου «Έκτακτα μέτρα για την αντιμετώπιση του κινδύνου πυρκαγιών» (Α΄ 138) και β) της από 13.8.2021 Πράξης Νομοθετικού Περιεχομένου «Έκτακτα μέτρα για την αποτελεσματική προστασία και την ταχεία αποκατάσταση του φυσικού περιβάλλοντος, την άμεση στήριξη των πληγέντων από τις πυρκαγιές του Ιουλίου/Αυγούστου 2021 και συναφείς διατάξεις» (Α΄ 143) και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
Άρθρο 1
Κύρωση της από 5.8.2021 Πράξης Νομοθετικού Περιεχομένου «Έκτακτα μέτρα για την αντιμετώπιση του κινδύνου πυρκαγιών»
ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
«Έκτακτα μέτρα για την αντιμετώπιση του κινδύνου πυρκαγιών»
Άρθρο πρώτο Απαγορεύσεις που αφορούν δάση, προστατευόμενες περιοχές και άλση
Άρθρο δεύτερο Απαγόρευση υπαίθριων δραστηριοτήτων που μπορεί να προκαλέσουν πυρκαγιά
Άρθρο τρίτο Αρμόδιες αρχές
Άρθρο τέταρτο Εξουσιοδοτικές διατάξεις
Άρθρο πέμπτο  Ισχύς
Άρθρο 2
Κύρωση της από 13.8.2021 Πράξης Νομοθετικού Περιεχομένου «Έκτακτα μέτρα για την αποτελεσματική προστασία και την ταχεία αποκατάσταση του φυσικού περιβάλλοντος, την άμεση στήριξη των πληγέντων από τις πυρκαγιές του Ιουλίου/Αυγούστου 2021 και συναφείς διατάξεις»
ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
«Έκτακτα μέτρα για την αποτελεσματική προστασία και την ταχεία αποκατάσταση του φυσικού περιβάλλοντος, την άμεση στήριξη των πληγέντων από τις πυρκαγιές του Ιουλίου/Αυγούστου 2021 και συναφείς διατάξεις»
ΜΕΡΟΣ ΠΡΩΤΟ: ΠΕΔΙΟ ΕΦΑΡΜΟΓΗΣ
Άρθρο πρώτο Πεδίο εφαρμογής
MΕΡΟΣ ΔΕΥΤΕΡΟ: ΔΙΑΤΑΞΕΙΣ ΓΙΑ ΤΗΝ ΑΠΟΤΕΛΕΣΜΑΤΙΚΗ ΠΡΟΣΤΑΣΙΑ ΚΑΙ ΤΗΝ ΤΑΧΕΙΑ ΑΠΟΚΑΤΑΣΤΑΣΗ ΤΟΥ ΦΥΣΙΚΟΥ ΠΕΡΙΒΑΛΛΟΝΤΟΣ
Άρθρο δεύτερο Υποχρεωτική κήρυξη αναδάσωσης και σύντμηση προθεσμίας για την κήρυξη έκτασης ως αναδασωτέας - Τροποποίηση της παρ. 3 των άρθρων 41 και 70 του ν. 998/1979
Άρθρο τρίτο Κάθετη οργάνωση και υπαγωγή των Δασικών Υπηρεσιών στο Υπουργείο Περιβάλλοντος και Ενέργειας
Άρθρο τέταρτο Διατάξεις για την επίσπευση των ειδικών δασοτεχνικών έργων - Προσθήκη παρ. 1Α και τροποποίηση της παρ. 3 του άρθρου 16 του ν. 998/1979
Άρθρο πέμπτο Απλοποίηση της διαδικασίας έγκρισης απόληψης των καμένων ιστάμενων δένδρων, εντός ιδιωτικών εκτάσεων εκτός σχεδίου από τους ιδιοκτήτες - Τροποποίηση της παρ. 1 και προσθήκη παρ. 3 στο άρθρο 176 του ν.δ. 86/1969
Άρθρο έκτο Ανάδοχοι Αναδάσωσης - Προσθήκη παρ. 3 στο άρθρο 42 του ν. 998/1979
Άρθρο έβδομο Ακατάσχετο πληρωμών ρητινεργατών
Άρθρο όγδοο Προσθήκη δασικών υπηρεσιών και Λιμενικού Σώματος-Ελληνικής Ακτοφυλακής στις αρμόδιες αρχές για την εφαρμογή της από 5.8.2021 Πράξης Νομοθετικού Περιεχομένου «Έκτακτα μέτρα για την αντιμετώπιση του κινδύνου πυρκαγιών»
ΜΕΡΟΣ ΤΡΙΤΟ: ΔΙΑΤΑΞΕΙΣ ΓΙΑ ΤΗΝ ΑΜΕΣΗ ΚΑΙ ΑΠΟΤΕΛΕΣΜΑΤΙΚΗ ΣΤΗΡΙΞΗ ΤΩΝ ΠΛΗΓΕΝΤΩΝ
Άρθρο ένατο  Δημιουργία ηλεκτρονικής πλατφόρμας για την κρατική αρωγή
Άρθρο δέκατο  Εφάπαξ έκτακτη χορήγηση οικονομικής ενίσχυσης για κτιριακές εγκαταστάσεις και κατοικίες φυσικών ή νομικών προσώπων, έναντι στεγαστικής συνδρομής
Άρθρο ενδέκατο Εφάπαξ έκτακτη χορήγηση οικονομικής ενίσχυσης φυσικών προσώπων για αποζημίωση οικοσκευής
Άρθρο δωδέκατο Εφάπαξ έκτακτη χορήγηση οικονομικής ενίσχυσης επιχειρήσεων και μη κερδοσκοπικού χαρακτήρα φορέων, έναντι επιχορήγησης για την αντιμετώπιση ζημιών
Άρθρο δέκατο τρίτο Χορήγηση εφάπαξ οικονομικής ενίσχυσης σε άτομα που υπέστησαν τραυματισμό
Άρθρο δέκατο τέταρτο Συμψηφισμός και επιστροφή ποσών έκτακτης οικονομικής ενίσχυσης σε φυσικά και νομικά πρόσωπα
Άρθρο δέκατο πέμπτο Αφορολόγητο και ακατάσχετο των ενισχύσεων προς τους πληγέντες
Άρθρο δέκατο έκτο Απαλλαγές από τον Ενιαίο Φόρο Ιδιοκτησίας Ακινήτων (ΕΝ.Φ.Ι.Α.) - Τροποποίηση του
ν. 4223/2013
Άρθρο δέκατο έβδομο Έκτακτα και επείγοντα μέτρα για την προστασία των θέσεων εργασίας
Άρθρο δέκατο όγδοο Επιδότηση ανεργίας εργαζομένων σε επιχειρήσεις που καταστράφηκαν
Άρθρο δέκατο ένατο Αντικατάσταση καταστραφέντων ειδών περίθαλψης και θεραπευτικών μέσων
Άρθρο εικοστό  Δικαίωμα διορισμού στο Δημόσιο ή τον ευρύτερο δημόσιο τομέα
Άρθρο εικοστό πρώτο Μεταβατικές διατάξεις για το Ταμείο Κρατικής Αρωγής και τον Λογαριασμό Κρατικής Αρωγής - Τροποποίηση των άρθρων 14 και 24 του
ν. 4797/2021
ΜΕΡΟΣ ΤΕΤΑΡΤΟ: ΜΕΤΡΑ ΓΙΑ ΤΗ ΣΤΗΡΙΞΗ ΤΗΣ ΕΚΠΑΙΔΕΥΤΙΚΗΣ ΚΟΙΝΟΤΗΤΑΣ
Άρθρο εικοστό δεύτερο  Μέτρα ενίσχυσης φοιτητών
Άρθρο εικοστό τρίτο  Επέκταση του Προγράμματος «Ψηφιακή Μέριμνα»
Άρθρο εικοστό τέταρτο  Παράταση προθεσμίας για την ορκωμοσία - ανάληψη υπηρεσίας νεοδιοριζόμενων εκπαιδευτικών Πρωτοβάθμιας και Δευτεροβάθμιας εκπαίδευσης του σχολικού έτους 2020-2021
Άρθρο εικοστό πέμπτο Ειδική ψηφιακή πλατφόρμα για την υλοποίηση των μέτρων ενίσχυσης των πληγέντων μελών της εκπαιδευτικής κοινότητας
ΜΕΡΟΣ ΠΕΜΠΤΟ: ΣΥΝΑΦΕΙΣ ΔΙΑΤΑΞΕΙΣ
Άρθρο εικοστό έκτο Αποζημίωση για απασχόληση πέραν των συνήθων καθηκόντων των υπαλλήλων της Γενικής Διεύθυνσης Αντιμετώπισης Φυσικών Καταστροφών του Υπουργείου Υποδομών και Μεταφορών για την προώθηση της αποκατάστασης πληγεισών περιοχών
Άρθρο εικοστό έβδομο Αποζημίωση πλωτών μέσων
Άρθρο εικοστό όγδοο Παροχή πιστωτικού σημειώματος (voucher) σε μέλη ξένων αποστολών πυροσβεστικών δυνάμεων
Άρθρο εικοστό ένατο Ηλεκτρονική Πλατφόρμα Δωρεών
ΜΕΡΟΣ ΕΚΤΟ: ΕΝΑΡΞΗ ΙΣΧΥΟΣ
Άρθρο τριακοστό Ισχύς
Άρθρο 3 Επέκταση πεδίου εφαρμογής
Άρθρο 4 Συμπληρωματικός κρατικός προϋπολογισμός οικονομικού έτους 2021
Άρθρο 5 Αύξηση προϋπολογισμού δημοσίων επενδύσεων έτους 2021
Άρθρο 6 Ένταξη έργων στο συγχρηματοδοτούμενο σκέλος του Προγράμματος Δημοσίων Επενδύσεων
Άρθρο 7 Κατ’ εξαίρεση ρυθμίσεις περί καταγγελίας συμβάσεων μεταξύ τουριστικών επιχειρήσεων, που εδρεύουν στους Δήμους Μαντουδίου - Λίμνης-Αγίας Άννας και Ιστιαίας-Αιδηψού της Περιφερειακής Ενότητας Εύβοιας της Περιφέρειας Στερεάς Ελλάδας που επλήγησαν από τις πυρκαγιές Ιουλίου - Αυγούστου 2021, και των πελατών τους για την παροχή τουριστικών υπηρεσιών
Άρθρο 8 Κατ’ εξαίρεση ρυθμίσεις περί καταγγελίας συμβάσεων μεταξύ τουριστικών επιχειρήσεων, που εδρεύουν στους Δήμους Μαντουδίου-Λίμνης-Αγίας Άννας και Ιστιαίας-Αιδηψού της Περιφερειακής Ενότητας Εύβοιας της Περιφέρειας Στερεάς Ελλάδας που επλήγησαν από τις πυρκαγιές Ιουλίου - Αυγούστου 2021
Άρθρο 9 Ειδική ρύθμιση για τις αποζημιώσεις υπερωριακής απασχόλησης που καταβάλλονται στους εργαζομένους της εταιρείας «Διαχειριστής Ελληνικού Δικτύου Διανομής Ηλεκτρικής Ενέργειας ΑΕ» (ΔΕΔΔΗΕ ΑΕ)
Άρθρο 10 Διευκρινίσεις για το ακατάσχετο πληρωμών ρητινεργατών
Άρθρο 11 Προσδιορισμός ανώτατου ορίου της έκτακτης εφάπαξ ενίσχυσης κτιριακών εγκαταστάσεων και κατοικιών προσώπων, έναντι στεγαστικής συνδρομής
Άρθρο 12 Ειδική αποζημίωση μαθητών σχολών Πυροσβεστικού Σώματος
Άρθρο 13 Έναρξη ισχύος
Άρθρο 1
Κύρωση της από 5.8.2021
Πράξης Νομοθετικού Περιεχομένου
«Έκτακτα μέτρα για την αντιμετώπιση του κινδύνου πυρκαγιών»
Κυρώνεται και έχει ισχύ νόμου από τη δημοσίευσή της στην Εφημερίδα της Κυβερνήσεως, η από 5.8.2021 Πράξη Νομοθετικού Περιεχομένου «Έκτακτα μέτρα για την αντιμετώπιση του κινδύνου πυρκαγιών», που δημοσιεύθηκε στο υπ’ αρ. 138 Φύλλο της Εφημερίδας της Κυβερνήσεως (τ. Α’) και έχει ως εξής:
«ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
«Έκτακτα μέτρα για την αντιμετώπιση
του κινδύνου πυρκαγιών»
Η ΠΡΟΕΔΡΟΣ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Έχοντας υπόψη:
1. Τις παρ. 1, 2, 4 και 5 του άρθρου 5, τις παρ. 3 και 4 του άρθρου 21, την παρ. 1 του άρθρου 22, το άρθρο 24, ιδίως την παρ. 1 και την ερμηνευτική δήλωση αυτού, τις παρ. 1, 2 και 4 του άρθρου 25, την παρ. 1 του άρθρου 44 και τις παρ. 3 και 4 του άρθρου 117 του Συντάγματος.
2. Την εξαιρετικά επείγουσα ανάγκη αντιμετώπισης του κινδύνου πυρκαγιών σε όλη την Επικράτεια, λαμβανομένων υπόψη των ακραίων κλιματολογικών συνθηκών που επικρατούν επί σειρά ημερών και του μεγάλου αριθμού πυρκαγιών που είναι σε εξέλιξη θέτοντας σε κίνδυνο ιδίως το φυσικό περιβάλλον, την ανθρώπινη ζωή και υγεία.
3. Τη σχετική πρόταση του Υπουργικού Συμβουλίου,
αποφασίζουμε:
Άρθρο πρώτο
Απαγορεύσεις που αφορούν δάση,
προστατευόμενες περιοχές και άλση
1. Απαγορεύεται, στο σύνολο της Επικράτειας και με οποιοδήποτε μέσο ή τρόπο, κάθε μετακίνηση, διέλευση ή παραμονή σε (α) περιοχές NATURA, (β) δάση, (γ) εθνικούς δρυμούς, (δ) αισθητικά δάση και (ε) άλση εντός οικιστικών ιστών.
2. Για κάθε παράβαση της παρ. 1 επιβάλλεται από τις αρμόδιες αρχές του άρθρου τρίτου διοικητικό πρόστιμο χιλίων (1.000) ευρώ.
Άρθρο δεύτερο
Απαγόρευση υπαίθριων δραστηριοτήτων
που μπορεί να προκαλέσουν πυρκαγιά
1. Απαγορεύεται, στο σύνολο της Επικράτειας, κάθε υπαίθρια δραστηριότητα που μπορεί να προκαλέσει πυρκαγιά, όπως, ενδεικτικά, εργασίες ή δραστηριότητες που μπορεί να προκαλέσουν υπερθέρμανση (π.χ. οξυγονοκόλληση) ή περιλαμβάνουν καύση εύφλεκτης ύλης (π.χ. απορριμμάτων) ή ενέχουν κίνδυνο ανάφλεξης (π.χ. μελισσοκομία).
2. Για κάθε παράβαση της παρ. 1, μη θιγομένων τυχόν ποινικών κυρώσεων, επιβάλλεται από τις αρμόδιες αρχές του άρθρου τρίτου διοικητικό πρόστιμο δέκα χιλιάδων (10.000) ευρώ.
Άρθρο τρίτο
Αρμόδιες αρχές
Αρμόδιες αρχές για την εφαρμογή της παρούσας, τη διαπίστωση των παραβάσεων και την επιβολή του διοικητικού προστίμου του πρώτου και του δεύτερου άρθρου είναι η Ελληνική Αστυνομία, η Δημοτική Αστυνομία, η Γενική Γραμματεία Πολιτικής Προστασίας, καθώς και η Εθνική Αρχή Διαφάνειας (Ε.Α.Δ.) του άρθρου 82 του ν. 4622/2019 (Α’ 133).
Άρθρο τέταρτο
Εξουσιοδοτικές διατάξεις
Με κοινή απόφαση των Υπουργών Προστασίας του Πολίτη, Περιβάλλοντος και Ενέργειας και Εσωτερικών και των κατά περίπτωση συναρμόδιων Υπουργών, που δεν αποτελεί προϋπόθεση για την εφαρμογή της παρούσας, δύναται να:
α) εξειδικεύονται, συμπληρώνονται ή περιορίζονται οι περιοχές της παρ. 1 του άρθρου πρώτου και οι δραστηριότητες της παρ. 1 του άρθρου δεύτερου,
β) προβλέπονται τυχόν εξαιρέσεις από την εφαρμογή του άρθρου πρώτου, ιδίως στην περίπτωση προσώπων που κατοικούν ή εργάζονται εντός των περιοχών της παρ. 1 του άρθρου αυτού και
γ) ορίζεται κάθε άλλη αναγκαία λεπτομέρεια για την εφαρμογή της παρούσας.
Άρθρο πέμπτο
Ισχύς
1. Η ισχύς της παρούσας, η οποία θα κυρωθεί νομοθετικά κατά την παρ. 1 του άρθρου 44 του Συντάγματος, αρχίζει από τη δημοσίευσή της στην Εφημερίδα της Κυβερνήσεως.
2. Η παρούσα ισχύει μέχρι και τη Δευτέρα, 9 Αυγούστου 2021 και ώρα 06:00. Με κοινή απόφαση των Υπουργών Προστασίας του Πολίτη, Περιβάλλοντος και Ενέργειας και Εσωτερικών και εφόσον υφίσταται η ανάγκη του στοιχείου 2 του προοιμίου, η εφαρμογή της παρούσας δύναται να παρατείνεται ή να ενεργοποιείται εκ νέου, για χρονικό διάστημα που πάντως δεν υπερβαίνει την 31η Οκτωβρίου 2021.
Αθήνα, 5 Αυγούστου 2021
Η ΠΡΟΕΔΡΟΣ ΤΗΣ ΔΗΜΟΚΡΑΤΙΑΣ
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Πρωθυπουργός
ΚΥΡΙΑΚΟΣ ΜΗΤΣΟΤΑΚΗΣ
Τα Μέλη του Υπουργικού Συμβουλίου
ΠΑΝΑΓΙΩΤΗΣ ΠΙΚΡΑΜΜΕΝΟΣ, ΧΡΗΣΤΟΣ ΣΤΑΪΚΟΥΡΑΣ, ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ, ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ, ΜΙΧΑΗΛ ΧΡΥΣΟΧΟΪΔΗΣ, ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ, ΝΙΚΗ ΚΕΡΑΜΕΩΣ, ΚΩΝΣΤΑΝΤΙΝΟΣ ΧΑΤΖΗΔΑΚΗΣ, ΒΑΣΙΛΕΙΟΣ ΚΙΚΙΛΙΑΣ, ΚΩΝΣΤΑΝΤΙΝΟΣ ΣΚΡΕΚΑΣ, ΣΤΥΛΙΑΝΗ ΜΕΝΔΩΝΗ, ΚΩΝΣΤΑΝΤΙΝΟΣ ΤΣΙΑΡΑΣ, ΜΑΥΡΟΥΔΗΣ ΒΟΡΙΔΗΣ, ΠΑΝΑΓΙΩΤΗΣ ΜΗΤΑΡΑΚΗΣ, ΚΩΝΣΤΑΝΤΙΝΟΣ ΚΑΡΑΜΑΝΛΗΣ, ΙΩΑΝΝΗΣ ΠΛΑΚΙΩΤΑΚΗΣ, ΣΠΥΡΙΔΩΝ - ΠΑΝΑΓΙΩΤΗΣ ΛΙΒΑΝΟΣ, ΘΕΟΧΑΡΗΣ ΘΕΟΧΑΡΗΣ, ΓΕΩΡΓΙΟΣ ΓΕΡΑΠΕΤΡΙΤΗΣ, ΚΥΡΙΑΚΟΣ ΠΙΕΡΡΑΚΑΚΗΣ, ΘΕΟΔΩΡΟΣ ΣΚΥΛΑΚΑΚΗΣ, ΝΙΚΟΛΑΟΣ ΠΑΠΑΘΑΝΑΣΗΣ, ΜΙΛΤΙΑΔΗΣ ΒΑΡΒΙΤΣΙΩΤΗΣ, ΒΑΣΙΛΕΙΟΣ ΚΟΝΤΟΖΑΜΑΝΗΣ, ΣΤΥΛΙΑΝΟΣ ΠΕΤΣΑΣ.»
Άρθρο 2
Κύρωση της από 13.8.2021 Πράξης Νομοθετικού Περιεχομένου «Έκτακτα μέτρα για την αποτελεσματική προστασία και την ταχεία αποκατάσταση του φυσικού περιβάλλοντος, την άμεση στήριξη των πληγέντων από τις πυρκαγιές του Ιουλίου/Αυγούστου 2021 και συναφείς διατάξεις»
Κυρώνεται και έχει ισχύ νόμου από τη δημοσίευσή της στην Εφημερίδα της Κυβερνήσεως, η από 13.8.2021 Πράξη Νομοθετικού Περιεχομένου «Έκτακτα μέτρα για την αποτελεσματική προστασία και την ταχεία αποκατάσταση του φυσικού περιβάλλοντος, την άμεση στήριξη των πληγέντων από τις πυρκαγιές του Ιουλίου/Αυγούστου 2021 και συναφείς διατάξεις», που δημοσιεύθηκε στο υπ’ αρ. 143 Φύλλο της Εφημερίδας της Κυβερνήσεως (τ. Α’) και έχει ως εξής:
«ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
«Έκτακτα μέτρα για την αποτελεσματική προστασία και την ταχεία αποκατάσταση του φυσικού περιβάλλοντος, την άμεση στήριξη των πληγέντων από τις πυρκαγιές του Ιουλίου/Αυγούστου 2021 και συναφείς διατάξεις»
Η ΠΡΟΕΔΡΟΣ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Έχοντας υπόψη:
1. Την παρ. 5 του άρθρου 4, τις παρ. 1 και 5 του άρθρου 5, την παρ. 2 του άρθρου 5Α, τα άρθρα 9Α και 16, τις παρ. 1, 2, 3, 4 και 6 του άρθρου 21, την παρ. 1 του άρθρου 22, το άρθρο 24, ιδίως την παρ. 1 και την ερμηνευτική δήλωση αυτού, τις παρ. 1, 2 και 4 του άρθρου 25, την παρ. 1 του άρθρου 44, το άρθρο 101 και τις παρ. 3 και 4 του άρθρου 117 του Συντάγματος.
2. Την εξαιρετικά επείγουσα ανάγκη λήψης μέτρων για την αποτελεσματική προστασία και την ταχεία αποκατάσταση του φυσικού περιβάλλοντος που επλήγη από τις πυρκαγιές που εκδηλώθηκαν τις τελευταίες εβδομάδες σε διάφορα σημεία της Επικράτειας και την άμεση στήριξη των πληγέντων από τις πυρκαγιές αυτές.
3. Τη σχετική πρόταση του Υπουργικού Συμβουλίου, αποφασίζουμε:
ΜΕΡΟΣ ΠΡΩΤΟ
ΠΕΔΙΟ ΕΦΑΡΜΟΓΗΣ
Άρθρο πρώτο
Πεδίο εφαρμογής
Με την επιφύλαξη ειδικών διατάξεων:
1. Το δεύτερο μέρος ισχύει σε όλη την Επικράτεια.
2. Το τρίτο και πέμπτο μέρος ισχύουν στις περιοχές της Ελληνικής Επικράτειας, στις οποίες εκδηλώθηκαν πυρκαγιές από την 27η Ιουλίου 2021 έως τη δημοσίευση της παρούσας και για τις οποίες εκδίδονται αποφάσεις του Γενικού Γραμματέα Πολιτικής Προστασίας για την κήρυξή τους σε κατάσταση έκτακτης Ανάγκης Πολιτικής Προστασίας.
3. Το τέταρτο μέρος ισχύει σύμφωνα με τα προβλεπόμενα στις επιμέρους διατάξεις του.
MΕΡΟΣ ΔΕΥΤΕΡΟ
ΔΙΑΤΑΞΕΙΣ ΓΙΑ ΤΗΝ ΑΠΟΤΕΛΕΣΜΑΤΙΚΗ ΠΡΟΣΤΑΣΙΑ ΚΑΙ ΤΗΝ ΤΑΧΕΙΑ ΑΠΟΚΑΤΑΣΤΑΣΗ ΤΟΥ ΦΥΣΙΚΟΥ ΠΕΡΙΒΑΛΛΟΝΤΟΣ
Άρθρο δεύτερο
Υποχρεωτική κήρυξη αναδάσωσης και σύντμηση προθεσμίας για την κήρυξη έκτασης ως αναδασωτέας - Τροποποίηση της παρ. 3 των άρθρων 41 και 70 του ν. 998/1979
1. Δημόσια ή ιδιωτικά δάση και δασικές εκτάσεις που καταστράφηκαν ή καταστρέφονται από πυρκαγιά δεν αποβάλλουν για τον λόγο αυτόν τον χαρακτήρα που είχαν πριν καταστραφούν, κηρύσσονται υποχρεωτικά αναδασωτέες, σύμφωνα με την παρ. 3 του άρθρου 117 του Συντάγματος, και αποκλείεται να διατεθούν για άλλο προορισμό.
2. Η προθεσμία του πρώτου εδαφίου της παρ. 3 του άρθρου 41 του ν. 998/1979 (Α’ 289), συντέμνεται και η παρ. 3 διαμορφώνεται ως εξής:
«3. Ειδικώς προκειμένου περί κηρύξεως εκτάσεων ως αναδασωτέων ένεκα μερικής ή ολικής καταστροφής δάσους ή δασικής εκτάσεως εκ πυρκαϊάς ή άλλης αιτίας εκ των εν άρθρ. 38 παρ. 1 αναφερομένων η κατά την παρ. 1 του παρόντος άρθρου απόφασις του αρμοδίου οργάνου εκδίδεται, μετά εισήγησιν της αρμοδίας δασικής υπηρεσίας, υποχρεωτικώς εντός τριάντα (30) ημερών από της καταστολής της πυρκαϊάς ή της διαπιστώσεως της εξ άλλης αιτίας καταστροφής. Διά της αποφάσεως ταύτης καθορίζονται και αι υποχρεώσεις της δασικής υπηρεσίας διά την κατάρτισιν και εφαρμογήν ειδικού διά την προκειμένην περίπτωσιν προγράμματος αναδασώσεως.»
3. Η προθεσμία του πρώτου και δεύτερου εδαφίου της παρ. 3 του άρθρου 70 του ν. 998/1979 συντέμνεται και η παρ. 3 διαμορφώνεται ως εξής:
«3. Με απόφαση του αρμόδιου οργάνου, που σύμφωνα με το άρθρο 41 του παρόντος νόμου εκδίδεται εντός τριάντα (30) ημερών από την καταστολή της πυρκαγιάς ή τη διαπίστωση καταστροφής δάσους ή δασικής έκτασης από οποιαδήποτε αιτία, οι ανωτέρω εκτάσεις κηρύσσονται υποχρεωτικά αναδασωτέες. Σε εξαιρετικές περιπτώσεις με απόφαση του αρμόδιου οργάνου, που λαμβάνεται ύστερα από αιτιολογημένη πρόταση του οικείου δασάρχη, η προθεσμία του προηγούμενου εδαφίου μπορεί να παραταθεί για χρονικό διάστημα μέχρι τριάντα (30) ημέρες ακόμη κατ’ ανώτατο όριο. Παράλειψη έκδοσης από το αρμόδιο όργανο της απόφασης αναδάσωσης, εντός της ανωτέρω προθεσμίας, τιμωρείται σύμφωνα με το άρθρο 259 του Ποινικού Κώδικα.»
Άρθρο τρίτο
Κάθετη οργάνωση και υπαγωγή
των Δασικών Υπηρεσιών στο
Υπουργείο Περιβάλλοντος και Ενέργειας
1. Οι Δασικές Υπηρεσίες των Αποκεντρωμένων Διοικήσεων της Χώρας μεταφέρονται στο Υπουργείο Περιβάλλοντος και Ενέργειας, ως σύνολο αρμοδιοτήτων, προσωπικού, οργανικών θέσεων και υλικοτεχνικής υποδομής, και λειτουργούν εφεξής ως περιφερειακές υπηρεσίες αυτού. Συγκεκριμένα οι κάτωθι υπηρεσίες των Αποκεντρωμένων Διοικήσεων: α) Γενικές Διευθύνσεις Δασών και Αγροτικών Υποθέσεων, σε ό,τι αφορά τις ασκούμενες αρμοδιότητες του τομέα δασών, μετονομαζόμενες σε Γενικές Διευθύνσεις Δασών, β) Διευθύνσεις Συντονισμού και Επιθεώρησης Δασών, γ) Διευθύνσεις Δασών, δ) Διευθύνσεις Αναδασώσεων και ε) Δασαρχεία, με το σύνολο των ασκούμενων από αυτές αρμοδιοτήτων, υπάγονται απευθείας στον Γενικό Γραμματέα Φυσικού Περιβάλλοντος και Υδάτων, που αναλαμβάνει τον συντονισμό και έλεγχο των έργων και εργασιών που εκτελούν σε ό,τι αφορά την ενιαία, έγκαιρη και αποτελεσματική υλοποίηση της ασκούμενης δασικής πολιτικής και της Εθνικής Στρατηγικής για τα Δάση.
2. Οι υπηρεσίες της παρ. 1, οι οποίες διαρθρώνονται και έχουν τις αρμοδιότητες, την έδρα και τη χωρική αρμοδιότητα που προβλέπονται από τις κείμενες διατάξεις, όπως ισχύουν κατά την έναρξη ισχύος της παρούσας, αποτελούν τις οργανωτικές και εκτελεστικές δομές υλοποίησης και επίτευξης των στρατηγικών στόχων της ως άνω Γενικής Γραμματείας του Υπουργείου Περιβάλλοντος και Ενέργειας. Όπου στην κείμενη νομοθεσία αναφέρεται ως αρμόδιος για θέματα δασών ο Συντονιστής της Αποκεντρωμένης Διοίκησης, νοείται εφεξής ο Γενικός Γραμματέας Φυσικού Περιβάλλοντος και Υδάτων.
3. Το τακτικό προσωπικό των οργανικών μονάδων των Αποκεντρωμένων Διοικήσεων της παρ. 1 καθίσταται αυτοδίκαια προσωπικό του Υπουργείου Περιβάλλοντος και Ενέργειας από τη δημοσίευση της παρούσας. Το προηγούμενο εδάφιο εφαρμόζεται κατ’ ανάλογο τρόπο και για το προσωπικό που απασχολείται στις ως άνω υπηρεσίες με σχέση εργασίας Ιδιωτικού Δικαίου Ορισμένου Χρόνου. Με διαπιστωτικές πράξεις των Αποκεντρωμένων Διοικήσεων, που εκδίδονται μέσα σε προθεσμία ενός (1) μηνός από την έναρξη ισχύος της παρούσας και δημοσιεύονται στην Εφημερίδα της Κυβερνήσεως, καθορίζεται το προσωπικό του πρώτου εδαφίου, το οποίο μεταφέρεται στο Υπουργείο Περιβάλλοντος και Ενέργειας. Ακολούθως, με διαπιστωτική πράξη του Υπουργού Περιβάλλοντος και Ενέργειας, το ως άνω προσωπικό κατατάσσεται σε ισάριθμες θέσεις αντίστοιχης κατηγορίας, κλάδου ή ειδικότητας των υπηρεσιών του Υπουργείου, οι οποίες καταργούνται από τις Αποκεντρωμένες Διοικήσεις και καθίστανται οργανικές θέσεις του Υπουργείου Περιβάλλοντος και Ενέργειας, αυξάνοντας αντίστοιχα τις προβλεπόμενες θέσεις κατά τον Οργανισμό του Υπουργείου. Πάσης φύσεως μισθολογικές διαφορές και επιδόματα, που ελάμβανε το μεταφερόμενο προσωπικό, εξακολουθούν να διατηρούνται, ως προσωπική διαφορά. Ο χρόνος προϋπηρεσίας του αναγνωρίζεται για όλες τις υπηρεσιακές και μισθολογικές συνέπειες.
4. Οι Δασικές Υπηρεσίες των Αποκεντρωμένων Διοικήσεων μεταφέρονται στο Υπουργείο Περιβάλλοντος και Ενέργειας σύμφωνα με το παρόν με το προσωπικό, την οργάνωση, τον εξοπλισμό, τις υποδομές και τα οχήματα που είχαν την 1η Αυγούστου 2021. Μεταγενέστερες μεταβολές πάσης φύσεως δεν λαμβάνονται υπόψη. Συλλογικά όργανα, στα οποία συμμετέχει προσωπικό των Δασικών Υπηρεσιών εξακολουθούν να λειτουργούν χωρίς να θίγονται από την εφαρμογή του παρόντος και χωρίς να απαιτείται η οποιαδήποτε ενέργεια ή διατύπωση.
5. Με κοινή απόφαση των Υπουργών Εσωτερικών, Οικονομικών και Περιβάλλοντος και Ενέργειας, που εκδίδεται το αργότερο εντός ενός (1) μηνός από την έναρξη ισχύος της παρούσας, καθορίζονται οι διοικητικές λεπτομέρειες της μεταφοράς των υπηρεσιών της παρ. 1 και του αντίστοιχου προσωπικού, τα θέματα υπηρεσιακής κατάστασης, μεταθέσεων και κάθε είδους μετακινήσεων του προσωπικού, η μισθοδοσία, η κάλυψη των κάθε είδους δαπανών των μεταφερόμενων οργανικών μονάδων, η μεταφορά πιστώσεων, η στέγαση υπηρεσιών και ρυθμίζονται τα θέματα άσκησης των αρμοδιοτήτων τους και κάθε άλλο σχετικό θέμα για την εφαρμογή του παρόντος. Μέχρι την έκδοση της απόφασης του πρώτου εδαφίου, το σύνολο των διοικητικών πράξεων των παραπάνω υπηρεσιών, συμπεριλαμβανομένων και των πράξεων που αφορούν σε αυτές τις υπηρεσίες, εκδίδεται σύμφωνα με τις μέχρι σήμερα ισχύουσες διατάξεις και η μισθοδοσία του προσωπικού των Δασικών Υπηρεσιών της παρ. 1 καλύπτεται από τις Αποκεντρωμένες Διοικήσεις.
Άρθρο τέταρτο
Διατάξεις για την επίσπευση των ειδικών
δασοτεχνικών έργων - Προσθήκη παρ. 1Α
και τροποποίηση της παρ. 3 του άρθρου 16
του ν. 998/1979
1. Στο άρθρο 16 του ν. 998/1979 (Α’ 289), περί ειδικών δασοτεχνικών έργων, επέρχονται οι εξής τροποποιήσεις:
α) Προστίθεται παρ. 1Α ως εξής:
«1Α. Με απόφαση του Υπουργού Περιβάλλοντος και Ενέργειας, καθορίζονται οι λεπτομέρειες και τα τεχνικά ζητήματα που αφορούν στη διαδικασία και τους χρόνους θεώρησης και έγκρισης των σχετικών μελετών των δασοτεχνικών έργων της ανωτέρω παρ. 1, καθώς επίσης και των μελετών του άρθρου 42.»
β) Στην παρ. 3 προστίθεται νέο τελευταίο εδάφιο, ως προς το προεδρικό διάταγμα για την εκτέλεση των δασοτεχνικών έργων, ως εξής:
«Το ως άνω προεδρικό διάταγμα ισχύει κατά παρέκκλιση οιασδήποτε γενικής ή ειδικής διάταξης του ν. 4412/2016 (Α’ 147), πλην των διατάξεων ενωσιακής προέλευσης».
Άρθρο πέμπτο
Απλοποίηση της διαδικασίας έγκρισης απόληψης των καμένων ιστάμενων δένδρων, εντός ιδιωτικών εκτάσεων εκτός σχεδίου από τους ιδιοκτήτες - Τροποποίηση της παρ. 1 και προσθήκη παρ. 3 στο άρθρο 176
του ν.δ. 86/1969
Στο άρθρο 176 του ν.δ. 86/1969 (Α’ 7), περί ατελών αδειών, επέρχονται οι εξής τροποποιήσεις:
1. Προστίθεται περ. στ) στο τέλος της παρ. 1, ως προς τις περιπτώσεις ατελούς αδείας, ως εξής:
«στ) καμένα ιστάμενα δέντρα εντός ιδιωτικών εκτάσεων μη δασικού χαρακτήρα, οι οποίες βρίσκονται εκτός ορίων οικισμού».
2. Προστίθεται παρ. 3, ως εξής:
«3. Με απόφαση του Υπουργού Περιβάλλοντος και Ενέργειας, καθορίζονται οι λεπτομέρειες και τα τεχνικά ζητήματα που αφορούν στην υλοτομία - απόληψη καμένων ιστάμενων δέντρων της περ. στ) της παρ. 1.»
Άρθρο έκτο
Ανάδοχοι Αναδάσωσης - Προσθήκη παρ. 3
στο άρθρο 42 του ν. 998/1979
Στο άρθρο 42 του ν. 998/1979 (Α’ 289), περί πραγματοποίησης των αναδασώσεων, προστίθεται παρ. 3 ως εξής:
«3. Ειδικώς για την προάσπιση του δημοσίου συμφέροντος και την ταχύτατη αποκατάσταση του φυσικού περιβάλλοντος, δύναται να ορίζεται ανάδοχος αποκατάστασης και αναδάσωσης δημοσίων εκτάσεων δασικού χαρακτήρα, των οποίων η βλάστηση καταστράφηκε από πυρκαγιά και έχουν κηρυχθεί αναδασωτέες σύμφωνα με τα άρθρα 38 και 41 ή πληρούνται οι προϋποθέσεις για να κηρυχθούν αναδασωτέες. Ως ανάδοχοι αναδάσωσης μπορούν να ορίζονται νομικά πρόσωπα δημοσίου και ιδιωτικού δικαίου, ανεξαρτήτως αν έχουν κερδοσκοπικό ή μη χαρακτήρα. Η πράξη ορισμού αναδόχου αποσκοπεί αποκλειστικά και μόνο στην εκπόνηση μελέτης και την υλοποίηση των αντιδιαβρωτικών έργων προστασίας των εδαφών, καθώς και των έργων τεχνητής αναδάσωσης, σύμφωνα με τις ισχύουσες τεχνικές προδιαγραφές για τα ως άνω έργα. Η εκπόνηση της μελέτης και η υλοποίηση των έργων διενεργούνται με έξοδα του αναδόχου, χωρίς το ελληνικό Δημόσιο να απεμπολεί οποιοδήποτε δικαίωμά του επί των εκτάσεων αυτών. Η θεώρηση και έγκριση των σχετικών μελετών, καθώς και η επίβλεψη εκτέλεσης των έργων γίνονται από την οικεία δασική υπηρεσία. Με απόφαση του Υπουργού Περιβάλλοντος και Ενέργειας εξειδικεύονται οι προϋποθέσεις εφαρμογής της παρούσας, η επίβλεψη και ο έλεγχος του αναδόχου από τις αρμόδιες δασικές υπηρεσίες και κάθε τεχνικό ή λεπτομερειακό ζήτημα για την εφαρμογή της παρούσας.»
Άρθρο έβδομο
Ακατάσχετο πληρωμών ρητινεργατών
1. Οι πληρωμές που λαμβάνουν οι δικαιούχοι από το Υπουργείο Περιβάλλοντος και Ενέργειας, για εργασίες πυροπροστασίας των δασών, οι οποίες διενεργούνται συνεπεία της παραγωγής ρητίνης από τα ελληνικά δάση, δεν κατάσχονται στα χέρια του Δημοσίου ή τρίτων, κατά παρέκκλιση κάθε γενικής ή ειδικής διάταξης, δεν υπόκεινται σε κανενός είδους παρακράτηση και δεν συμψηφίζονται με οφειλές προς το Δημόσιο και οποιονδήποτε φορέα του δημόσιου τομέα, καθώς και προς τους ασφαλιστικούς οργανισμούς, μέχρι του ποσού των επτά χιλιάδων πεντακοσίων (7.500) ευρώ ετησίως. Οι δικαιούχοι των ανωτέρω πληρωμών απαλλάσσονται από την υποχρέωση προσκόμισης αποδεικτικού φορολογικής ή ασφαλιστικής ενημερότητας.
2. Κατ’ εξαίρεση, για περιοχές που έχουν κηρυχθεί σε κατάσταση έκτακτης ανάγκης και για όσο χρονικό διάστημα διαρκεί αυτή, οι πληρωμές δικαιούχων, για εργασίες πυροπροστασίας των δασών οι οποίες διενεργούνται συνεπεία της παραγωγής ρητίνης από τα ελληνικά δάση δεν κατάσχονται στα χέρια του Δημοσίου ή τρίτων, κατά παρέκκλιση κάθε γενικής ή ειδικής διάταξης, δεν υπόκεινται σε κανενός είδους παρακράτηση και δεν συμψηφίζονται με τυχόν οφειλές προς το Δημόσιο και οποιονδήποτε φορέα του δημόσιου τομέα, καθώς και προς τους ασφαλιστικούς οργανισμούς, μέχρι του ποσού των δώδεκα χιλιάδων (12.000) ευρώ. Το τελευταίο εδάφιο της παρ. 1 εφαρμόζεται και για τις περιπτώσεις της παρούσας παραγράφου.
3. Σε περίπτωση επιβολής κατάσχεσης σε τραπεζικές καταθέσεις εις χείρας πιστωτικών ιδρυμάτων ως τρίτων, στις οποίες περιλαμβάνονται και οι πληρωμές των ανωτέρω ενισχύσεων, τα πιστωτικά ιδρύματα εξετάζουν αν πληρούνται οι προϋποθέσεις για την επιβολή της κατάσχεσης, σύμφωνα με τις διατάξεις του παρόντος.
Άρθρο όγδοο
Προσθήκη δασικών υπηρεσιών και Λιμενικού Σώματος - Ελληνικής Ακτοφυλακής στις αρμόδιες αρχές για την εφαρμογή της από 5.8.2021 Πράξης Νομοθετικού Περιεχομένου «Έκτακτα μέτρα για την αντιμετώπιση του κινδύνου πυρκαγιών»
Στις αρμόδιες αρχές του άρθρου τρίτου της από 5.8.2021 Πράξης Νομοθετικού Περιεχομένου (Α’ 138), περί έκτακτων μέτρων για την αντιμετώπιση του κινδύνου πυρκαγιών, τη διαπίστωση των παραβάσεων και την επιβολή του διοικητικού προστίμου του πρώτου και του δεύτερου άρθρου της ίδιας Πράξης Νομοθετικού Περιεχομένου προστίθενται: α) το Λιμενικό Σώμα - Ελληνική Ακτοφυλακή και β) οι Δασικές Υπηρεσίες.
ΜΕΡΟΣ ΤΡΙΤΟ
ΔΙΑΤΑΞΕΙΣ ΓΙΑ ΤΗΝ ΑΜΕΣΗ ΚΑΙ ΑΠΟΤΕΛΕΣΜΑΤΙΚΗ ΣΤΗΡΙΞΗ ΤΩΝ ΠΛΗΓΕΝΤΩΝ
Άρθρο ένατο
Δημιουργία ηλεκτρονικής πλατφόρμας
για την κρατική αρωγή
Στο πλαίσιο παροχής κρατικής αρωγής για την αντιμετώπιση των συνεπειών από τις πυρκαγιές δημιουργείται ηλεκτρονική πλατφόρμα με την ονομασία «arogi.gov.gr», η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr-ΕΨΠ) του άρθρου 22 του ν. 4727/2020 (Α’ 184).
Άρθρο δέκατο
Εφάπαξ έκτακτη χορήγηση οικονομικής ενίσχυσης για κτιριακές εγκαταστάσεις και κατοικίες φυσικών ή νομικών προσώπων,
έναντι στεγαστικής συνδρομής
1. Σε πληγέντα φυσικά και νομικά πρόσωπα και πληγείσες νομικές οντότητες που περιέρχονται ή περιήλθαν, προσωρινά ή μόνιμα, σε κατάσταση έκτακτης ανάγκης εξαιτίας των φαινομένων του άρθρου πρώτου, χορηγείται πρώτη αρωγή έναντι στεγαστικής συνδρομής, με τη μορφή έκτακτης εφάπαξ ενίσχυσης, σύμφωνα με το παρόν.
2. Η πρώτη αρωγή έναντι στεγαστικής συνδρομής παρέχεται ως εξής:
α) Για ζημιές σε επαγγελματικές κτιριακές εγκαταστάσεις που έχουν πληγεί από τα φαινόμενα του άρθρου πρώτου, παρέχεται στον, κατά πλήρη ή ψιλή κυριότητα, ιδιοκτήτη των κτιριακών εγκαταστάσεων και ανέρχεται:
αα) στο ποσό των δεκατεσσάρων χιλιάδων (14.000) ευρώ, για κτιριακές εγκαταστάσεις που έχουν υποστεί βαριές βλάβες που τις καθιστούν επικίνδυνες για χρήση και δεν επιτρέπουν την άσκηση επιχειρηματικής δραστηριότητας των στεγαζόμενων επιχειρήσεων, συμπεριλαμβανομένων των αγροτικών και των κτηνοτροφικών, πτηνοτροφικών και χοιροτροφικών εκμεταλλεύσεων,
αβ) στο ποσό των οχτώ χιλιάδων (8.000) ευρώ, για κτιριακές εγκαταστάσεις που έχουν υποστεί σοβαρές βλάβες που τις καθιστούν προσωρινά ακατάλληλες για χρήση, συμπεριλαμβανομένων των αγροτικών και των κτηνοτροφικών, πτηνοτροφικών και χοιροτροφικών εκμεταλλεύσεων, και
αγ) στο ποσό των τριών χιλιάδων (3.000) ευρώ, για κτιριακές εγκαταστάσεις που έχουν υποστεί ελαφρές βλάβες, οι οποίες δεν καθιστούν αδύνατη την άσκηση επιχειρηματικής δραστηριότητας των στεγαζόμενων επιχειρήσεων, συμπεριλαμβανομένων των αγροτικών και των κτηνοτροφικών, πτηνοτροφικών και χοιροτροφικών εκμεταλλεύσεων.
β) Για ζημιές σε κατοικίες και λοιπά κτίρια μη επαγγελματικής χρήσης που έχουν πληγεί από τα φαινόμενα του άρθρου πρώτου, παρέχεται στους, κατά πλήρη ή ψιλή κυριότητα, ιδιοκτήτες και ανέρχεται:
βα) στο ποσό των δεκατεσσάρων χιλιάδων (14.000) ευρώ, για κατοικίες ή λοιπά κτίρια μη επαγγελματικής χρήσης που έχουν υποστεί βαριές βλάβες που τα καθιστούν επικίνδυνα για χρήση,
ββ) στο ποσό των οχτώ χιλιάδων (8.000) ευρώ, για κατοικίες ή λοιπά κτίρια μη επαγγελματικής χρήσης που έχουν υποστεί σοβαρές βλάβες που τα καθιστούν προσωρινά ακατάλληλα για χρήση,
βγ) στο ποσό των τριών χιλιάδων (3.000) ευρώ, για κατοικίες ή λοιπά κτίρια μη επαγγελματικής χρήσης που έχουν υποστεί ελαφρές βλάβες, οι οποίες δεν τα καθιστούν ακατάλληλα για χρήση.
Το συνολικό ποσό πρώτης αρωγής έναντι στεγαστικής συνδρομής ανά δικαιούχο δεν μπορεί να υπερβαίνει το ποσό των εκατόν είκοσι χιλιάδων (120.000) ευρώ.
3. Η έκτακτη εφάπαξ ενίσχυση της παρ. 2 παρέχεται για ζημιές σε ιδιοκτησίες φυσικών και νομικών προσώπων, όπως αυτές προκύπτουν από την τελευταία δήλωση περιουσιακής κατάστασης (έντυπο Ε9) και δεν δύναται να υπερβαίνει το ογδόντα τοις εκατό (80%) της κατά πλήρη κυριότητα αξίας του ακινήτου, όπως αυτή υπολογίζεται για τον Ενιαίο Φόρο Ιδιοκτησίας Ακινήτων (ΕΝ.Φ.Ι.Α.), με βάση το ποσοστό συνιδιοκτησίας και, σε περίπτωση ψιλής κυριότητας, με βάση το ποσοστό συνιδιοκτησίας επί της ψιλής κυριότητας.
4. Η έκτακτη εφάπαξ ενίσχυση της περ. α) της παρ. 2, χορηγείται σε ιδιοκτήτες των κτιριακών επαγγελματικών εγκαταστάσεων που επλήγησαν από τα φαινόμενα του άρθρου πρώτου, εφόσον η κτιριακή εγκατάσταση δεν ήταν εγκαταλελειμμένη και, στην περίπτωση που πρόκειται για ακίνητο ιδιοκτησίας της επιχείρησης, εφόσον η επιχείρηση που επλήγη είναι ενεργή στο Μητρώο της Ανεξάρτητης Αρχής Δημοσίων Εσόδων (ΑΑΔΕ). Την έκτακτη εφάπαξ ενίσχυση της περ. β) της παρ. 2, δικαιούνται οι ιδιοκτήτες ακινήτων τόσο για την κύρια όσο και για τις δευτερεύουσες κατοικίες που είτε ιδιοχρησιμοποιούνται, είτε μισθώνονται σε τρίτους. Οι ιδιοκτήτες εγκαταλελειμμένων κτιρίων δεν δικαιούνται την έκτακτη εφάπαξ ενίσχυση.
5. Σε περίπτωση περισσοτέρων του ενός δικαιούχων (συνιδιοκτητών, κατά πλήρη ή ψιλή κυριότητα) η αίτηση της παρ. 6 υποβάλλεται από τον καθένα χωριστά και χορηγείται το ποσό της ενίσχυσης που αντιστοιχεί στο ποσοστό ιδιοκτησίας του καθενός.
6. Για τη χορήγηση της ενίσχυσης, υποβάλλεται αίτηση, η οποία συνιστά ταυτοχρόνως και υπεύθυνη δήλωση του ν. 1599/1986 (Α’ 75) ως προς την αλήθεια του περιεχομένου της, μέσω της ψηφιακής πλατφόρμας της ΑΑΔΕ στη διαδικτυακή πύλη «arogi.gov.gr».
7. Η πληρωμή των δικαιούχων διεκπεραιώνεται με μόνη την υποβολή της αίτησης και το ποσό καταβάλλεται στον δικαιούχο από τη Γενική Διεύθυνση Οικονομικών Υπηρεσιών του Υπουργείου Οικονομικών, στον λογαριασμό IBΑΝ, όπως αυτός έχει δηλωθεί από τον δικαιούχο στην ΑΑΔΕ και βαρύνει τον Προϋπολογισμό Δημοσίων Επενδύσεων.
8. Οι ενισχύσεις προς επιχειρήσεις χορηγούνται βάσει των Κανονισμών (ΕΕ) 651/2014, 702/2014 και 1388/2014, πληρουμένων των προϋποθέσεων που τίθενται σε αυτούς.
9. Με κοινή απόφαση των Υπουργών Οικονομικών, Ανάπτυξης και Επενδύσεων, Ψηφιακής Διακυβέρνησης και Υποδομών και Μεταφορών, μετά από εισήγηση του Διοικητή της ΑΑΔΕ για θέματα αρμοδιότητάς της, δύναται να καθορίζονται οι τεχνικές λεπτομέρειες και τα ειδικότερα ζητήματα για το περιεχόμενο, την υποβολή της αίτησης, τη διαδικασία και τον τρόπο πληρωμής, την εφαρμογή του ν. 4624/2019 (Α’ 137) και του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (Γενικός Κανονισμός για την Προστασία Δεδομένων Προσωπικού Χαρακτήρα, ΕΕ L 119), για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών, επιπλέον στοιχεία ή δικαιολογητικά που τυχόν θα απαιτηθούν κατά περίπτωση, η καταληκτική ημερομηνία υποβολής αιτήσεων και κάθε άλλη αναγκαία λεπτομέρεια για την εφαρμογή του παρόντος.
Άρθρο ενδέκατο
Εφάπαξ έκτακτη χορήγηση
οικονομικής ενίσχυσης φυσικών προσώπων
για αποζημίωση οικοσκευής
1. Σε πληγέντα φυσικά πρόσωπα που περιέρχονται ή περιήλθαν, προσωρινά ή μόνιμα, σε κατάσταση έκτακτης ανάγκης εξαιτίας των φαινομένων του άρθρου πρώτου, χορηγείται πρώτη αρωγή για αποζημίωση οικοσκευής, σύμφωνα με το παρόν.
2. Η ενίσχυση πρώτης αρωγής για αποζημίωση οικοσκευής ανέρχεται:
α) Στο ποσό των έξι χιλιάδων (6.000) ευρώ, ανά κατοικία, εφόσον αυτή έχει υποστεί βαριές βλάβες που την καθιστούν επικίνδυνη για χρήση,
β) στο ποσό των τεσσάρων χιλιάδων (4.000) ευρώ, ανά κατοικία, εφόσον αυτή έχει υποστεί βαριές βλάβες που την καθιστούν προσωρινά ακατάλληλη για χρήση,
γ) στο ποσό των δύο χιλιάδων (2.000) ευρώ, ανά κατοικία, εφόσον αυτή έχει υποστεί ελαφρές βλάβες οι οποίες δεν την καθιστούν ακατάλληλη για χρήση.
3. Η έκτακτη εφάπαξ ενίσχυση της παρ. 2 χορηγείται στα φυσικά πρόσωπα που χρησιμοποιούν ακίνητα, ως κύρια ή δευτερεύουσα κατοικία, η οποία έχει πληγεί από τα φαινόμενα του άρθρου πρώτου και είναι πλήρεις κύριοι ή επικαρπωτές ή μισθωτές, με εξαίρεση τους μισθωτές των βραχυχρόνιων μισθώσεων.
4. Σε περίπτωση περισσοτέρων του ενός ιδιοκτητών με πλήρη κυριότητα ή περισσότερων του ενός επικαρπωτών, η αίτηση της παρ. 5 υποβάλλεται από καθένα και χορηγείται ποσό ενίσχυσης, ανάλογα με το ποσοστό πλήρους κυριότητας ή επικαρπίας του καθενός. Σε περίπτωση περισσοτέρων του ενός μισθωτών, η αίτηση της παρ. 5 υποβάλλεται από τον μισθωτή που αναφέρεται πρώτος στη Δήλωση Πληροφοριακών Στοιχείων Μίσθωσης Ακίνητης Περιουσίας που έχει υποβληθεί για τη σχετική μίσθωση, στον οποίο και χορηγείται το ποσό ενίσχυσης. Ειδικά για τις οικοσκευές μισθωτών ακινήτων, η χορήγηση γίνεται με βάση την αίτηση που υποβάλλει ο εκμισθωτής για το ακίνητο αυτό, υπέχοντας σχετική υποχρέωση.
5. Για τη χορήγηση της ενίσχυσης, υποβάλλεται αίτηση, η οποία συνιστά ταυτοχρόνως και υπεύθυνη δήλωση του ν. 1599/1986 (Α’ 75), ως προς την αλήθεια του περιεχομένου της, μέσω της ψηφιακής πλατφόρμας της Ανεξάρτητης Αρχής Δημοσίων Εσόδων (ΑΑΔΕ) στη διαδικτυακή πύλη «arogi.gov.gr».
6. Η πληρωμή των δικαιούχων διεκπεραιώνεται με μόνη την υποβολή της αίτησης και το ποσό καταβάλλεται στον δικαιούχο από τη Γενική Διεύθυνση Οικονομικών Υπηρεσιών του Υπουργείου Οικονομικών, στον λογαριασμό IBΑΝ που έχει δηλωθεί από τον δικαιούχο στην ΑΑΔΕ και βαρύνει τον Προϋπολογισμό Δημοσίων Επενδύσεων.
7. Με την καταβολή της ενίσχυσης ικανοποιείται πλήρως κάθε τυχόν δικαίωμα του δικαιούχου που απορρέει από την υπ’ αρ. 33862/16.5.2019 κοινή απόφαση των Υπουργών Εσωτερικών και Οικονομικών (Β’ 1699).
8. Με κοινή απόφαση των Υπουργών Οικονομικών, Ψηφιακής Διακυβέρνησης και Εσωτερικών, μετά από εισήγηση του Διοικητή της ΑΑΔΕ για θέματα αρμοδιότητάς της, δύναται να καθορίζονται οι τεχνικές λεπτομέρειες και τα ειδικότερα ζητήματα για το περιεχόμενο και την υποβολή της αίτησης, τη διαδικασία και τον τρόπο πληρωμής, την εφαρμογή του ν. 4624/2019 (Α’ 137) και του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (Γενικός Κανονισμός για την Προστασία Δεδομένων Προσωπικού Χαρακτήρα, ΕΕ L 119), για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών, επιπλέον στοιχεία ή δικαιολογητικά που τυχόν θα απαιτηθούν κατά περίπτωση, κυρώσεις, οι αρμόδιες για τον έλεγχο και την επιστροφή υπηρεσίες, η καταληκτική ημερομηνία υποβολής αιτήσεων και κάθε άλλη αναγκαία λεπτομέρεια για την εφαρμογή του παρόντος.
Άρθρο δωδέκατο
Εφάπαξ έκτακτη χορήγηση οικονομικής ενίσχυσης επιχειρήσεων και μη κερδοσκοπικού χαρακτήρα φορέων, έναντι επιχορήγησης για την αντιμετώπιση ζημιών
1. Σε πληγείσες επιχειρήσεις και μη κερδοσκοπικού χαρακτήρα φορείς που περιέρχονται ή περιήλθαν, προσωρινά ή μόνιμα, σε κατάσταση έκτακτης ανάγκης εξαιτίας των φαινομένων του άρθρου πρώτου, χορηγείται πρώτη αρωγή έναντι της επιχορήγησης για την αντιμετώπιση ζημιών του ν. 4797/2021 (Α’ 66), με τη μορφή έκτακτης εφάπαξ ενίσχυσης, σύμφωνα με το παρόν.
2. Η ενίσχυση πρώτης αρωγής έναντι της επιχορήγησης για την αντιμετώπιση ζημιών του ν. 4797/2021, παρέχεται σε επιχειρήσεις και μη κερδοσκοπικού χαρακτήρα φορείς, που έχουν υποστεί υλικές ζημιές σε στοιχεία ενεργητικού, όπως εξοπλισμό, πρώτες ύλες, εμπορεύματα, μέσα παραγωγής, συμπεριλαμβανομένων εγγείου κεφαλαίου και αποθηκευμένων προϊόντων, φορτηγά αυτοκίνητα δημόσιας και ιδιωτικής χρήσης και αυτοκίνητα επαγγελματικής χρήσης, κινητές μονάδες στέγασης ζώων και ανέρχεται:
α) για επιχειρήσεις και μη κερδοσκοπικού χαρακτήρα φορείς, συμπεριλαμβανομένων και των αγροτικών, κτηνοτροφικών, πτηνοτροφικών και χοιροτροφικών εκμεταλλεύσεων, με εγκαταστάσεις:
αα) στο ποσό των οχτώ χιλιάδων (8.000) ευρώ, ανά επιχείρηση ή φορέα, του οποίου οι εγκαταστάσεις έχουν υποστεί σοβαρές υλικές ζημιές που τις καθιστούν επικίνδυνες για χρήση και δεν επιτρέπουν την άσκηση επιχειρηματικής δραστηριότητας,
αβ) στο ποσό των τεσσάρων χιλιάδων (4.000) ευρώ, ανά επιχείρηση ή φορέα, του οποίου οι εγκαταστάσεις έχουν υποστεί σοβαρές υλικές ζημιές που καθιστούν προσωρινά μη δυνατή την άσκηση επιχειρηματικής δραστηριότητας,
αγ) στο ποσό των δύο χιλιάδων (2.000) ευρώ, ανά επιχείρηση ή φορέα, του οποίου οι εγκαταστάσεις έχουν υποστεί σοβαρές υλικές ζημιές που δεν καθιστούν μη δυνατή την άσκηση επιχειρηματικής δραστηριότητας, και
β) για αγροτικές εκμεταλλεύσεις που δεν έχουν υποστεί υλικές ζημιές στις εγκαταστάσεις τους ή δεν έχουν εγκαταστάσεις, και έχουν υποστεί υλικές ζημιές σε πολυετείς καλλιέργειες:
βα) στο ποσό των τεσσάρων χιλιάδων (4.000) ευρώ, ανά αγροτική εκμετάλλευση, για καλλιέργειες, στις οποίες έχουν πληγεί εκτάσεις άνω των πενήντα (50) στρεμμάτων,
ββ) στο ποσό των δύο χιλιάδων (2.000) ευρώ, ανά αγροτική εκμετάλλευση, για καλλιέργειες, στις οποίες έχουν πληγεί εκτάσεις δέκα (10) ως πενήντα (50) στρεμμάτων και
βγ) στο ποσό των χιλίων (1.000) ευρώ, ανά αγροτική εκμετάλλευση, για μικρότερες καλλιέργειες.
3. Την έκτακτη εφάπαξ ενίσχυση της παρ. 2, δικαιούνται οι επιχειρήσεις και οι μη κερδοσκοπικού χαρακτήρα φορείς, συμπεριλαμβανομένων και των αγροτικών, κτηνοτροφικών, πτηνοτροφικών και χοιροτροφικών εκμεταλλεύσεων, που επλήγησαν από τα φαινόμενα του άρθρου πρώτου με την προϋπόθεση ότι είναι ενεργές στο Μητρώο της Ανεξάρτητης Αρχής Δημοσίων Εσόδων (ΑΑΔΕ).
4. Για τη χορήγηση της ενίσχυσης, υποβάλλεται αίτηση, η οποία συνιστά ταυτοχρόνως και υπεύθυνη δήλωση του ν. 1599/1986 (Α’ 75) ως προς την αλήθεια του περιεχομένου της, μέσω της ψηφιακής πλατφόρμας της ΑΑΔΕ στη διαδικτυακή πύλη «arogi.gov.gr».
5. Η πληρωμή των δικαιούχων διεκπεραιώνεται με μόνη την υποβολή της αίτησης και το ποσό καταβάλλεται στον δικαιούχο από τη Γενική Διεύθυνση Οικονομικών Υπηρεσιών του Υπουργείου Οικονομικών, στον λογαριασμό IBΑΝ που έχει δηλωθεί από τον δικαιούχο στην ΑΑΔΕ και βαρύνει τον Προϋπολογισμό Δημοσίων Επενδύσεων.
6. Οι ενισχύσεις προς επιχειρήσεις χορηγούνται βάσει των Κανονισμών (ΕΕ) 651/2014, 702/2014 και 1388/2014, πληρουμένων των προϋποθέσεων που τίθενται σε αυτούς.
7. Με κοινή απόφαση των Υπουργών Οικονομικών, Ανάπτυξης και Επενδύσεων, Ψηφιακής Διακυβέρνησης και Αγροτικής Ανάπτυξης και Τροφίμων, μετά από εισήγηση του Διοικητή της ΑΑΔΕ για θέματα αρμοδιότητάς της, δύναται να καθορίζονται οι τεχνικές λεπτομέρειες και τα ειδικότερα ζητήματα για το περιεχόμενο και την υποβολή της αίτησης, τη διαδικασία και τον τρόπο πληρωμής, την εφαρμογή του ν. 4624/2019 (Α’ 137) και του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (Γενικός Κανονισμός για την Προστασία Δεδομένων Προσωπικού Χαρακτήρα, ΕΕ L 119), για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών, επιπλέον στοιχεία ή δικαιολογητικά που τυχόν θα απαιτηθούν κατά περίπτωση, η καταληκτική ημερομηνία υποβολής αιτήσεων και κάθε άλλη αναγκαία λεπτομέρεια για την εφαρμογή του παρόντος.
Άρθρο δέκατο τρίτο
Χορήγηση εφάπαξ οικονομικής ενίσχυσης
σε άτομα που υπέστησαν τραυματισμό
1. Χορηγείται εφάπαξ οικονομική ενίσχυση ύψους έξι χιλιάδων (6.000) ευρώ στα άτομα που υπέστησαν τραυματισμό λόγω των πυρκαγιών, και νοσηλεύτηκαν για χρονικό διάστημα άνω των σαράντα οκτώ (48) ωρών ή εξακολουθούν να νοσηλεύονται σε νοσοκομεία.
2. Αρμόδιος φορέας για τη χορήγηση της εφάπαξ οικονομικής ενίσχυσης της παρ. 1 είναι ο Οργανισμός Προνοιακών Επιδομάτων και Κοινωνικής Αλληλεγγύης (ΟΠΕΚΑ).
3. Σε περίπτωση που τα άτομα, τα οποία υπέστησαν τραυματισμό απεβίωσαν, χωρίς να υποβάλουν αίτηση για την εφάπαξ οικονομική ενίσχυση της παρ. 1, η οικονομική ενίσχυση καταβάλλεται στον ή στην σύζυγο του αποβιώσαντος δικαιούχου ή στο πρόσωπο, με το οποίο είχε συνάψει σύμφωνο συμβίωσης. Σε περίπτωση που κατά τον χρόνο θανάτου του δικαιούχου δεν υφίσταται γάμος ή σύμφωνο συμβίωσης, η ανωτέρω οικονομική ενίσχυση καταβάλλεται στους κληρονόμους του, σύμφωνα με τις διατάξεις περί κληρονομικής διαδοχής.
4. Με κοινή απόφαση των Υπουργών Οικονομικών, Εργασίας και Κοινωνικών Υποθέσεων, Υγείας και Ψηφιακής Διακυβέρνησης, δύναται να ρυθμίζονται η διαδικασία υποβολής της αίτησης, να καθορίζονται τα απαιτούμενα δικαιολογητικά, η διαδικασία ελέγχου των προϋποθέσεων χορήγησης της οικονομικής ενίσχυσης και η περαιτέρω εξειδίκευσή τους, η διαδικασία έγκρισης και καταβολής της οικονομικής ενίσχυσης, οι προϋποθέσεις και η διαδικασία ανάκλησης εγκριτικών αποφάσεων και ανάκτησης τυχόν αχρεωστήτως καταβληθέντων ποσών, οι αρμόδιες προς τούτο υπηρεσίες, ειδικότερα ζητήματα για την εφαρμογή του ν. 4624/2019 (Α’ 137) και του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (Γενικός Κανονισμός για την Προστασία Δεδομένων Προσωπικού Χαρακτήρα, ΕΕ L 119), για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών, καθώς και κάθε άλλο ειδικότερο ή λεπτομερειακό θέμα σχετικό με την εφαρμογή του παρόντος.
Άρθρο δέκατο τέταρτο
Συμψηφισμός και επιστροφή ποσών
έκτακτης οικονομικής ενίσχυσης
σε φυσικά και νομικά πρόσωπα
1. Σε περίπτωση ψευδούς δήλωσης ή σε περίπτωση που, κατά τον έλεγχο από αρμόδια για την εξόφληση και εκκαθάριση του τελικού δικαιούμενου ποσού όργανα, διαπιστωθεί μη τήρηση των όρων της παρούσας ή ότι ο λαβών την ενίσχυση δεν είναι δικαιούχος, πέραν των προβλεπόμενων από άλλες διατάξεις κυρώσεων, το χορηγηθέν ποσό ενίσχυσης του δέκατου έως και δέκατου τρίτου άρθρου επιστρέφεται υποχρεωτικά προς το ελληνικό Δημόσιο και εισπράττεται κατά τις διατάξεις περί είσπραξης δημοσίων εσόδων. Ειδικά για τις ενισχύσεις προς επιχειρήσεις του δέκατου και δωδέκατου άρθρου, στις περιπτώσεις του πρώτου εδαφίου επιβάλλεται η άμεση επιστροφή προς το ελληνικό Δημόσιο του συνόλου της χορηγηθείσας ενίσχυσης εντόκως από τη στιγμή που τέθηκε στη διάθεση του δικαιούχου και μέχρι την πραγματική επιστροφή του, και σε κάθε περίπτωση σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης (2008/C 14/06), εφαρμοζομένου κατά τα λοιπά του Κώδικα Είσπραξης Δημοσίων Εσόδων (ΚΕΔΕ,
ν.δ. 356/1974, Α’ 90).
2. Η ενίσχυση του άρθρου δέκατου συμψηφίζεται με τη στεγαστική συνδρομή, όπως αυτή καθορίζεται μετά την υποβολή φακέλου, σύμφωνα με τα προβλεπόμενα στην κοινή απόφαση των Υπουργών Οικονομικών, Ανάπτυξης και Επενδύσεων, Εσωτερικών και Υποδομών και Μεταφορών για την οριοθέτηση της πληγείσας περιοχής και τη χορήγηση στεγαστικής συνδρομής. Σε περίπτωση που δεν κατατεθούν αίτηση και φάκελος για στεγαστική συνδρομή ή ο αιτών δεν κριθεί δικαιούχος μετά την εξέταση του φακέλου από την αρμόδια υπηρεσία του Υπουργείου Υποδομών και Μεταφορών ή το ποσό στεγαστικής συνδρομής, όπως αυτό θα καθοριστεί από την τελευταία, είναι μικρότερο από το ποσό που έλαβε ο δικαιούχος, σύμφωνα με το άρθρο δέκατο, τότε το συνολικό ποσό ενίσχυσης ή το ποσό που υπερβαίνει το ποσό της στεγαστικής συνδρομής, κατά περίπτωση, επιστρέφεται εντόκως στο ελληνικό Δημόσιο ως αχρεωστήτως καταβληθέν. Ειδικά για τις επιχειρήσεις, το συνολικό ποσό ενίσχυσης ή το ποσό που υπερβαίνει το ποσό της στεγαστικής συνδρομής, κατά περίπτωση, επιστρέφεται εντόκως από τη στιγμή που τέθηκε στη διάθεση του δικαιούχου και μέχρι την πραγματική επιστροφή του, και σε κάθε περίπτωση σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, εφαρμοζομένου κατά τα λοιπά του ΚΕΔΕ.
3. Η ενίσχυση του άρθρου δωδέκατου συμψηφίζεται με την επιχορήγηση για την αντιμετώπιση ζημιών του ν. 4797/2021 (Α’ 66). Σε περίπτωση που δεν υποβληθεί φάκελος ή ο λαβών την ενίσχυση δεν κριθεί δικαιούχος από τις αρμόδιες επιτροπές κρατικής αρωγής ή το ποσό της επιχορήγησης, βάσει της εκτιμώμενης ζημίας, όπως αυτή θα καθοριστεί από τις αρμόδιες επιτροπές κρατικής αρωγής, είναι μικρότερο από το ποσό που έλαβε ο δικαιούχος, σύμφωνα με το άρθρο δωδέκατο, τότε το συνολικό ποσό ενίσχυσης ή το ποσό που υπερβαίνει το ποσό της δικαιούμενης επιχορήγησης, κατά περίπτωση, επιστρέφεται στο ελληνικό Δημόσιο ως αχρεωστήτως καταβληθέν, εντόκως από τη στιγμή που τέθηκε στη διάθεση του δικαιούχου και μέχρι την πραγματική επιστροφή του, και σε κάθε περίπτωση σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, εφαρμοζομένου κατά τα λοιπά του ΚΕΔΕ.
4. Η Ανεξάρτητη Αρχή Δημοσίων Εσόδων λαμβάνει όλα τα αναγκαία μέτρα, σύμφωνα με την κείμενη νομοθεσία, για την είσπραξη των αχρεωστήτως καταβληθέντων ποσών.
Άρθρο δέκατο πέμπτο
Αφορολόγητο και ακατάσχετο
των ενισχύσεων προς τους πληγέντες
Η οικονομική ενίσχυση των άρθρων δέκατου έως δέκατου τρίτου που καταβάλλεται στα πληγέντα φυσικά ή νομικά πρόσωπα ή τις πληγείσες νομικές οντότητες, επιχειρήσεις και μη κερδοσκοπικού χαρακτήρα φορείς που περιέρχονται ή περιήλθαν, προσωρινά ή μόνιμα, σε κατάσταση έκτακτης ανάγκης εξαιτίας των φαινομένων του άρθρου πρώτου, ορίζεται ως αφορολόγητη, μη εφαρμοζόμενης της παρ. 1 του άρθρου 47 του
ν. 4172/2013 (Α’ 167) σε περίπτωση διανομής ή κεφαλαιοποίησής της, ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκειται σε οποιαδήποτε κράτηση, τέλος ή εισφορά, συμπεριλαμβανομένης και της ειδικής εισφοράς αλληλεγγύης του άρθρου 43Α του
ν. 4172/2013 (Α’ 167), δεν δεσμεύεται και δεν συμψηφίζεται με βεβαιωμένα χρέη προς τη Φορολογική Διοίκηση και το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα και δεν υπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού
χαρακτήρα.
Άρθρο δέκατο έκτο
Απαλλαγές από τον Ενιαίο Φόρο
Ιδιοκτησίας Ακινή των (ΕΝ.Φ.Ι.Α.) -
Τροποποίηση του ν. 4223/2013
Στο άρθρο 3 του ν. 4223/2013 (Α’ 287), μετά την παρ. 7Α προστίθεται παρ. 7Β, ως εξής:
«7Β. Ειδικά για τα έτη 2021, 2022 και 2023 απαλλάσσονται:
α) Τα ακίνητα, που ευρίσκονται σε περιοχές που επλήγησαν από τις πυρκαγιές που εκδηλώθηκαν αρχής γενομένης την 27η Ιουλίου 2021 και έως τη δημοσίευση της παρούσας και για τις οποίες εκδίδονται πράξεις του Γενικού Γραμματέα Πολιτικής Προστασίας για την κήρυξή τους σε κατάσταση έκτακτης Ανάγκης Πολιτικής Προστασίας, εφόσον οι ιδιοκτήτες τους είναι κάτοχοι Δελτίου Επανελέγχου ή Έκθεσης Αυτοψίας, σύμφωνα με τα οποία το κτίριο έχει χαρακτηριστεί επικίνδυνο ή ακατάλληλο για χρήση, ή Πρωτοκόλλου Αυτοψίας Επικινδύνως Ετοιμόρροπου Κτηρίου του Υπουργείου Υποδομών και Μεταφορών που εκδίδονται έως τις 28.2.2022, εφόσον κατά τον κρίσιμο χρόνο η κυριότητα ή τα λοιπά εμπράγματα δικαιώματα στο ακίνητο ανήκουν στον υπόχρεο σε φόρο για τα έτη αυτά.
β) Τα αγροτεμάχια, των οποίων οι ιδιοκτήτες είναι κάτοχοι βεβαίωσης καταστροφής από τα κατά τόπους αρμόδια Τμήματα Αγροτικής Ανάπτυξης και Ελέγχων (ΤΑΕΕ) των Αποκεντρωμένων Υπηρεσιών της Γενικής Διεύθυνσης Αποκεντρωμένων Δομών του Υπουργείου Αγροτικής Ανάπτυξης και Τροφίμων, οι οποίες εκδίδονται έως τις 28.2.2022, εφόσον κατά τον κρίσιμο χρόνο η κυριότητα ή τα λοιπά εμπράγματα δικαιώματα στο ακίνητο ανήκουν στον υπόχρεο σε φόρο για τα έτη αυτά. Τα ΤΑΕΕ εκδίδουν τις ως άνω βεβαιώσεις, αφού λάβουν τα οικεία στοιχεία των αγροτεμαχίων που έχουν εκτιμηθεί ως κατεστραμμένα από τον Οργανισμό Ελληνικών Γεωργικών Ασφαλίσεων.
Η απαλλαγή χορηγείται με βάση τις αιτήσεις που υποβάλλονται στην ψηφιακή πλατφόρμα της ΑΑΔΕ στη διαδικτυακή πύλη «arogi.gov.gr». Εφόσον, μετά τη χορήγηση της απαλλαγής, διαπιστωθεί ότι δεν συντρέχουν οι προϋποθέσεις χορήγησής της, ο φόρος βεβαιώνεται και καταβάλλεται εφάπαξ μέχρι την τελευταία εργάσιμη ημέρα του επόμενου της βεβαίωσης μήνα, εντόκως σύμφωνα με το άρθρο 54Β του ν. 4174/2013 (Α’ 256).
Ειδικότερα τα ακίνητα που ευρίσκονται στα διοικητικά όρια των Δήμων Μαντουδίου - Λίμνης - Αγίας Άννας και Ιστιαίας - Αιδηψού της Περιφερειακής Ενότητας Ευβοίας της Περιφέρειας Στερεάς Ελλάδας απαλλάσσονται για το έτος 2021, εφόσον κατά τον κρίσιμο χρόνο η κυριότητα ή τα λοιπά εμπράγματα δικαιώματα στο ακίνητο ανήκουν στον υπόχρεο σε φόρο για το έτος αυτό.»
Άρθρο δέκατο έβδομο
Έκτακτα και επείγοντα μέτρα
για την προστασία των θέσεων εργασίας
1. Οι επιχειρήσεις-εργοδότες του ιδιωτικού τομέα, ανεξαρτήτως κλάδου και επιχειρηματικής δραστηριότητας και ανεξαρτήτως αν υπέστησαν υλικές ζημιές ή όχι στις περιοχές που ανήκουν στα διοικητικά όρια των Δήμων Ιστιαίας - Αιδηψού και Μαντουδίου - Λίμνης - Αγίας Άννας της Περιφερειακής Ενότητας Ευβοίας της Περιφέρειας Στερεάς Ελλάδας, μπορούν να θέτουν σε αναστολή τις συμβάσεις εργασίας μέρους ή όλων των εργαζομένων τους, οι οποίοι είχαν προσληφθεί μέχρι και τη 2α Αυγούστου 2021, κατά ανώτατο χρονικό διάστημα (3) μηνών.
2. Οι επιχειρήσεις - εργοδότες της παρ. 1 υποχρεούνται να μην προβούν σε μειώσεις προσωπικού με καταγγελία των συμβάσεων εργασίας, για το χρονικό διάστημα για το οποίο θέτουν τις συμβάσεις εργασίας των εργαζομένων τους σε αναστολή, σύμφωνα με την παρ. 1. Σε περίπτωση πραγματοποίησής τους, οι καταγγελίες αυτές είναι άκυρες.
3. Οι επιχειρήσεις - εργοδότες της παρ. 1 που κάνουν χρήση της ανωτέρω ρύθμισης υποχρεούνται μετά από τη λήξη του χρόνου της αναστολής των συμβάσεων εργασίας του προσωπικού τους, να διατηρήσουν τον ίδιο αριθμό θέσεων εργασίας και με το ίδιο είδος σύμβασης για χρονικό διάστημα ίσο με εκείνο της αναστολής.
4. Οι εργαζόμενοι, των οποίων η σύμβαση εργασίας τελεί σε αναστολή, σύμφωνα με την παρ. 1, είναι δικαιούχοι έκτακτης οικονομικής ενίσχυσης, ως αποζημίωσης ειδικού σκοπού του δέκατου τρίτου άρθρου της από 14.3.2021 Πράξης Νομοθετικού Περιεχομένου (Α’ 64), η οποία κυρώθηκε με το άρθρο 3 του ν. 4682/2020 (Α’ 76), ποσού πεντακοσίων τριάντα τεσσάρων (534) ευρώ που αντιστοιχεί σε τριάντα (30) ημέρες, κατ’ αναλογία των ημερών διάρκειας της αναστολής των συμβάσεων εργασίας τους, καθώς και αναλογίας δώρου Χριστουγέννων. Στους εργαζόμενους των οποίων οι συμβάσεις εργασίας τελούν σε αναστολή, παρέχεται πλήρης ασφαλιστική κάλυψη, υπολογιζόμενη επί του ονομαστικού τους μισθού και αναλογία δώρου Χριστουγέννων.
5. Οι εργαζόμενοι σε επιχειρήσεις - εργοδότες της παρ. 1, των οποίων η σύμβαση εργασίας έχει λυθεί με καταγγελία κατά το χρονικό διάστημα από τις 3 Αυγούστου 2021 μέχρι και τη δημοσίευση της παρούσας, καθίστανται δικαιούχοι της έκτακτης οικονομικής ενίσχυσης, ως αποζημίωσης ειδικού σκοπού του δέκατου τρίτου άρθρου της από 14.3.2020 Πράξης Νομοθετικού Περιεχομένου, η οποία κυρώθηκε με το άρθρο 3 του
ν. 4682/2020, από την ημερομηνία λύσης της εργασιακής σχέσης τους και για χρονικό διάστημα όχι πέραν των τριών (3) μηνών. Η αποζημίωση ειδικού σκοπού ανέρχεται σε ποσό ύψους πεντακοσίων τριάντα τεσσάρων (534) ευρώ ανά μήνα, ποσό που αντιστοιχεί σε τριάντα (30) ημέρες, εφόσον δεν έχουν σύμβαση εξαρτημένης εργασίας με άλλον εργοδότη ή δεν λαμβάνουν τακτική επιδότηση ανεργίας από τον Οργανισμό Απασχόλησης Εργατικού Δυναμικού (ΟΑΕΔ). Στους εργαζόμενους παρέχεται πλήρης ασφαλιστική κάλυψη επί του ποσού των πεντακοσίων τριάντα τεσσάρων (534) ευρώ. Η Αναλυτική Περιοδική Δήλωση παράγεται από το Υπουργείο Εργασίας και Κοινωνικών Υποθέσεων.
6. Η αποζημίωση των παρ. 4 και 5 είναι αφορολόγητη, ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκειται σε οποιαδήποτε κράτηση, τέλος ή εισφορά, συμπεριλαμβανομένης και της ειδικής εισφοράς αλληλεγγύης του άρθρου 43Α του ν. 4172/2013 (Α’ 167), δεν δεσμεύεται και δεν συμψηφίζεται με βεβαιωμένα χρέη προς τη Φορολογική Διοίκηση και το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα.
7. Οι Αναλυτικές Περιοδικές Δηλώσεις των εργαζομένων, των οποίων οι συμβάσεις εργασίας τελούν σε αναστολή, σύμφωνα με το παρόν, υποβάλλονται από τον εργοδότη.
8. Η δαπάνη για την αποζημίωση ειδικού σκοπού και την ασφαλιστική κάλυψη των εργαζομένων των παρ. 4 και 5, καθώς και η αναλογία του Δώρου Χριστουγέννων καλύπτονται από τον κρατικό προϋπολογισμό.
9. Για τη λήψη της αποζημίωσης ειδικού σκοπού από τους εργαζόμενους, ο εργοδότης υποχρεούται να υποβάλει υπεύθυνη δήλωση στο Πληροφοριακό Σύστημα «ΕΡΓΑΝΗ» του Υπουργείου Εργασίας και Κοινωνικών Υποθέσεων, με την οποία δηλώνει τους εργαζόμενους των οποίων οι συμβάσεις εργασίας τελούν σε αναστολή.
10. Οι επιχειρήσεις - εργοδότες υποχρεούνται να γνωστοποιήσουν την ανωτέρω υπεύθυνη δήλωση, εγγράφως ή ηλεκτρονικά, στον εργαζόμενο, δηλώνοντάς του και τον αριθμό πρωτοκόλλου καταχώρισης της πράξης τους στο Πληροφοριακό Σύστημα «ΕΡΓΑΝΗ». Μετά από την ανωτέρω γνωστοποίηση οι δικαιούχοι-εργαζόμενοι της παρ. 4, σύμφωνα με τα ανωτέρω, για να λάβουν την αποζημίωση ειδικού σκοπού, υποβάλλουν υπεύθυνη δήλωση σε ηλεκτρονική πλατφόρμα που τηρείται για τον σκοπό αυτόν στη Γενική Διεύθυνση Εργασιακών Σχέσεων, Υγείας και Ασφάλειας στην Εργασία και Ένταξης στην Εργασία της Γενικής Γραμματείας Εργασίας του Υπουργείου Εργασίας και Κοινωνικών Υποθέσεων. Στην υπεύθυνη δήλωση των δικαιούχων εργαζομένων συμπεριλαμβάνονται, εκτός των προσωπικών τους στοιχείων, τα οποία αντλούνται αυτόματα από το Π.Σ. «ΕΡΓΑΝΗ», τα στοιχεία του προσωπικού τους τραπεζικού λογαριασμού IBAN, τα οποία διασταυρώνονται σύμφωνα με την παρ. 1 του άρθρου 11 του ν. 4557/2018 (Α’ 139), μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης, καθώς και ο αριθμός πρωτοκόλλου καταχώρισης της υπεύθυνης δήλωσης του εργοδότη στο Π.Σ. «ΕΡΓΑΝΗ».
11. Οι εργαζόμενοι της παρ. 5 υποβάλλουν αίτηση, η οποία επέχει θέση υπεύθυνης δήλωσης του ν. 1599/1986 (Α’ 75), στην ηλεκτρονική πλατφόρμα του ειδικού μηχανισμού στήριξης των εργαζομένων (supportemployees.services.gov.gr), μέσω της Ενιαίας Ψηφιακής Πύλης της Δημόσιας Διοίκησης (gov.gr-ΕΨΠ) του άρθρου 22 του
ν. 4727/2020 (Α’ 184). Η ηλεκτρονική πλατφόρμα του πρώτου εδαφίου τηρείται στη Γενική Διεύθυνση Εργασιακών Σχέσεων, Υγείας και Ασφάλειας στην Εργασία και Ένταξης στην Εργασία της Γενικής Γραμματείας Εργασίας, του Υπουργείου Εργασίας και Κοινωνικών Υποθέσεων. Για την είσοδο του αιτούντος στην ανωτέρω πλατφόρμα απαιτείται η προηγούμενη αυθεντικοποίησή του με τη χρήση των κωδικών διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης, σύμφωνα με το άρθρο 24 του ν. 4727/2020.
12. Με κοινή απόφαση των Υπουργών Οικονομικών και Εργασίας και Κοινωνικών Υποθέσεων, δύνανται να τροποποιούνται η χωρική και χρονική οριοθέτηση του πεδίου εφαρμογής του παρόντος, η ημερομηνία έναρξης ένταξης στο μέτρο της αναστολής και καταβολής αποζημίωσης για πυρόπληκτες περιοχές, το απώτατο χρονικό όριο της αναστολής, να ρυθμίζονται οι όροι και οι προϋποθέσεις ένταξης των επιχειρήσεων στο μέτρο της αναστολής, οι όροι και οι προϋποθέσεις χορήγησης, το ύψος της αποζημίωσης ειδικού σκοπού και η διαδικασία καταβολής, καθώς και κάθε άλλο ειδικότερο ζήτημα και αναγκαία λεπτομέρεια για την εφαρμογή του παρόντος. Με την ίδια ή όμοια απόφαση, εφόσον τεκμηριώνεται η συνδρομή αντίστοιχων λόγων, δύναται να παρατείνεται η ισχύς του παρόντος ή να προβλέπεται η εφαρμογή του για έτερες πυρόπληκτες περιοχές της Χώρας, καθώς και έτερα χρονικά διαστήματα.
13. Με απόφαση του Υπουργού Εργασίας και Κοινωνικών Υποθέσεων δύνανται να καθορίζονται οι όροι και κάθε αναγκαία λεπτομέρεια ειδικώς για την εφαρμογή του παρόντος μέσω του Πληροφοριακού Συστήματος «ΕΡΓΑΝΗ» και της ηλεκτρονικής πλατφόρμας που τηρείται για τον σκοπό αυτόν στη Γενική Διεύθυνση Εργασιακών Σχέσεων, Υγείας και Ασφάλειας στην Εργασία και Ένταξης στην Εργασία της Γενικής Γραμματείας Εργασίας του Υπουργείου Εργασίας και Κοινωνικών Υποθέσεων.
Άρθρο δέκατο όγδοο
Επιδότηση ανεργίας εργαζομένων
σε επιχειρήσεις που καταστράφηκαν
1. Κατ’ εξαίρεση, οι εργαζόμενοι σε επιχειρήσεις που καταστράφηκαν ολικά ή μερικά εξαιτίας των φαινομένων του άρθρου πρώτου, και οι οποίοι κατέστησαν εξ αυτού του λόγου άνεργοι, εφόσον δεν πληρούν τις προϋποθέσεις του άρθρου 4 του ν. 1545/1985 (Α’ 91), δικαιούνται να λάβουν την ελάχιστη διάρκεια της τακτικής επιδότησης ανεργίας των κοινών ανέργων σύμφωνα με την παρ. 1α του άρθρου 6 του ιδίου νόμου.
2. Κατ’ εξαίρεση, οι εργαζόμενοι σε επιχειρήσεις που καταστράφηκαν ολικά ή μερικά εξαιτίας των φαινομένων του άρθρου πρώτου, και οι οποίοι κατέστησαν εξ αυτού του λόγου άνεργοι, εφόσον είναι δικαιούχοι τακτικής επιδότησης ανεργίας σύμφωνα με την περ. β’ της παρ. 2 του άρθρου 4 του ν. 1545/1985, δικαιούνται να λάβουν την ελάχιστη διάρκεια της τακτικής επιδότησης ανεργίας των κοινών ανέργων σύμφωνα με την παρ. 1α του άρθρου 6 του ιδίου νόμου.
3. Οι ημέρες επιδότησης της ελάχιστης διάρκειας της τακτικής επιδότησης ανεργίας της παρ. 9 του άρθρου 4 και του τελευταίου εδαφίου της παρ. 9 του άρθρου 6 του ν. 1545/1985 εξαιρούνται του περιορισμού της παρ. 8 του ιδίου άρθρου.
Άρθρο δέκατο ένατο
Αντικατάσταση καταστραφέντων
ειδών περίθαλψης και θεραπευτικών μέσων
Στους πληγέντες που περιέρχονται ή περιήλθαν προσωρινά ή μόνιμα σε κατάσταση απρόβλεπτης έκτακτης ανάγκης επαναχορηγούνται από τον Εθνικό Οργανισμό Παροχής Υπηρεσιών Υγείας είδη φαρμακευτικής και πρόσθετης περίθαλψης, καθώς και θεραπευτικά μέσα, συμπεριλαμβανομένων των ιατροτεχνολογικών προϊόντων, που έχουν καταστραφεί, ανεξαρτήτως του χρόνου λήψης αυτών και χωρίς συμμετοχή του ασφαλισμένου ή δικαιούχου περίθαλψης (μηδενική συμμετοχή), κατά παρέκκλιση του ισχύοντος Ενιαίου Κανονισμού Παροχών Υγείας του Οργανισμού και των οικείων νομοθετικών διατάξεων. Με κοινή απόφαση των Υπουργών Υγείας και Οικονομικών προβλέπονται τα αναγκαία δικαιολογητικά, η διαδικασία και κάθε άλλη λεπτομέρεια για την εφαρμογή του παρόντος.
Άρθρο εικοστό
Δικαίωμα διορισμού στο Δημόσιο
ή τον ευρύτερο δημόσιο τομέα
Η παρ. 20 του άρθρου 14 του ν. 2266/1994 (Α’ 218) εφαρμόζεται και επί προσώπων που υπέστησαν σοβαρά εγκαύματα και νοσηλεύτηκαν σε Μονάδα Εντατικής Θεραπείας (ΜΕΘ) ή σε Μονάδα Αυξημένης Φροντίδας (ΜΑΦ) ή για τα οποία προκύπτει ποσοστό αναπηρίας τουλάχιστον εξήντα επτά τοις εκατό (67%) συνεπεία των πυρκαγιών του Ιουλίου/Αυγούστου 2021.
Σε περίπτωση που δεν είναι δυνατός ο διορισμός τους, για λόγους υγείας, το δικαίωμα διορισμού μεταβιβάζεται στον ή στη σύζυγό τους ή στο πρόσωπο με το οποίο έχουν συνάψει σύμφωνο συμβίωσης ή σε ένα τέκνο τους. Με απόφαση του Υπουργού Εσωτερικών ορίζονται τα απαιτούμενα δικαιολογητικά, η προθεσμία και η διαδικασία υποβολής τους και κάθε άλλη αναγκαία λεπτομέρεια.
Άρθρο εικοστό πρώτο
Μεταβατικές διατάξεις για το Ταμείο Κρατικής
Αρωγής και τον Λογαριασμό Κρατικής Αρωγής -
Τροποποίηση των άρθρων 14 και 24
του ν. 4797/2021
1. Στην παρ. 1 του άρθρου 14 του ν. 4797/2021 (Α’ 66) τροποποιείται το τρίτο εδάφιο και η παρ. 1 διαμορφώνεται ως εξής:
«1. Συστήνεται Ταμείο Κρατικής Αρωγής με τη μορφή νομικού προσώπου δημοσίου δικαίου (εφεξής «Ταμείο»). Το Ταμείο εποπτεύεται από τον Υπουργό Οικονομικών, υποστηρίζεται διοικητικά και οικονομικά από το Υπουργείο Οικονομικών και εδρεύει στην Αθήνα. Σκοπός του Ταμείου είναι η χρηματοδότηση προγραμμάτων και δράσεων στήριξης και ενίσχυσης πληγέντων από θεομηνίες, καθώς και αποκαταστάσεων μετά από θεομηνίες, συμπληρωματικά προς τις ενισχύσεις από τον κρατικό προϋπολογισμό».
2. Μετά την παρ. 7 του άρθρου 24 του ν. 4797/2021, προστίθεται παρ. 8 ως εξής:
«8. Μέχρι την έκδοση του προεδρικού διατάγματος για τον Οργανισμό του Ταμείου Κρατικής Αρωγής της παρ. 5 του άρθρου 14, ο Λογαριασμός Κρατικής Αρωγής της περ. α) της παρ. 2 του άρθρου 1, τελεί υπό τη διαχείριση και εποπτεία του Υπουργού Οικονομικών και κινείται με εντολές του. Με απόφαση του Υπουργού Οικονομικών καθορίζονται ο τρόπος διαχείρισης και διάθεσης των πόρων του λογαριασμού, στο πλαίσιο της χρηματοδότησης προγραμμάτων και δράσεων στήριξης και ενίσχυσης πληγέντων από θεομηνίες, καθώς και αποκαταστάσεων μετά από θεομηνίες.»
ΜΕΡΟΣ ΤΕΤΑΡΤΟ
ΜΕΤΡΑ ΓΙΑ ΤΗ ΣΤΗΡΙΞΗ
ΤΗΣ ΕΚΠΑΙΔΕΥΤΙΚΗΣ ΚΟΙΝΟΤΗΤΑΣ
Άρθρο εικοστό δεύτερο
Μέτρα ενίσχυσης φοιτητών
1. Για όσους επλήγησαν από τις πυρκαγιές που εκδηλώθηκαν σε περιοχές της Ελληνικής Επικράτειας από την 27η Ιουλίου 2021 έως τη δημοσίευση της παρούσας και περιήλθαν εξ αυτού του λόγου σε κατάσταση αδυναμίας, ισχύουν τα εξής:
α) λαμβάνεται υπόψιν η ιδιότητα του πληγέντος στις αιτήσεις για στέγαση σε φοιτητικές εστίες και σίτιση στις λέσχες, παράλληλα με τις άλλες κατηγορίες δικαιούχων και
β) μπορούν να υποβάλουν αίτηση μετεγγραφής τους, εφόσον φοιτούν και δεν έχουν υπερβεί τα υποχρεωτικά εξάμηνα φοίτησης για τη λήψη πτυχίου ή εφόσον εισαχθούν το ακαδημαϊκό έτος 2021-2022 σε Ανώτατο Εκπαιδευτικό Ίδρυμα (Α.Ε.Ι.) της Χώρας, στην πλησιέστερη στην κύρια κατοικία των ιδίων ή συγγενούς έως και δεύτερου βαθμού ή του κηδεμόνα τους αντίστοιχη Σχολή ή Τμήμα Α.Ε.Ι., εφόσον πληρούν τη βάση μετεγγραφής της περ. δ’ του άρθρου 72 του ν. 4692/2020 (Α’ 111). Σε περίπτωση κατά την οποία δεν υπάρχει αντίστοιχο Τμήμα Α.Ε.Ι. στην Περιφερειακή Ενότητα, με εκείνο του Τμήματος εισαγωγής ή φοίτησής τους, ή δεν πληρούν τη βάση μετεγγραφής της περ. δ’ του άρθρου 72 του ν. 4692/2020 τότε οι φοιτητές αυτοί δύνανται να υποβάλλουν αίτηση μετακίνησης σε Τμήμα του ίδιου επιστημονικού πεδίου για το οποίο συγκεντρώνουν τα μόρια της βάσης εισαγωγής κατά το έτος έγγραφής τους στο Τμήμα προέλευσης. Η μετεγγραφή ή μετακίνηση γίνεται καθ’ υπέρβαση του εκάστοτε προβλεπόμενου αριθμού μετεγγραφομένων ή μετακινουμένων. Αρμόδια για την εξέταση των αιτήσεων μετεγγραφής ή μετακίνησης είναι η Επιτροπή της παρ. 5 του άρθρου 79 του ν. 4692/2020.
2. Με απόφαση του Υπουργού Παιδείας και Θρησκευμάτων μπορούν να καθορίζονται οι ειδικότερες προϋποθέσεις και κατηγορίες πληγέντων, η διαδικασία, τα δικαιολογητικά που υποβάλλουν οι ενδιαφερόμενοι και κάθε σχετικό θέμα για την εφαρμογή του παρόντος.
Άρθρο εικοστό τρίτο
Επέκταση του Προγράμματος
«Ψηφιακή Μέριμνα»
Το άρθρο 151 του ν. 4763/2020 (Α’ 254), ως προς το πρόγραμμα «Ψηφιακή Μέριμνα» εφαρμόζεται και για μαθητές, φοιτητές, σπουδαστές και καταρτιζόμενους, καθώς και για το εκπαιδευτικό προσωπικό όλων των βαθμίδων της εκπαίδευσης και τα μέλη Ειδικού Εκπαιδευτικού Προσωπικού - Ειδικού Βοηθητικού Προσωπικού που επλήγησαν από τις πυρκαγιές που εκδηλώθηκαν σε περιοχές της Ελληνικής Επικράτειας από την 27η Ιουλίου 2021 έως τη δημοσίευση της παρούσας και περιήλθαν εξ αυτού του λόγου σε κατάσταση αδυναμίας, όπως οι κατηγορίες αυτές εξειδικεύονται με την απόφαση της παρ. 2 του ιδίου άρθρου.
Άρθρο εικοστό τέταρτο
Παράταση προθεσμίας για την ορκωμοσία - ανάληψη υπηρεσίας νεοδιοριζόμενων εκπαιδευτικών Πρωτοβάθμιας και Δευτεροβάθμιας εκπαίδευσης του σχολικού έτους 2020-2021
Εξαιρετικώς, με την επιφύλαξη του δευτέρου εδαφίου, οι νεοδιοριζόμενοι εκπαιδευτικοί της Πρωτοβάθμιας και Δευτεροβάθμιας Εκπαίδευσης του σχολικού έτους 2020-2021 προσέρχονται για ορκωμοσία και ανάληψη υπηρεσίας μέχρι την 23η Αυγούστου 2021 κατά παρέκκλιση της προθεσμίας που ορίζεται στην υπό στοιχεία Δ2/20690/6.8.1987 απόφαση του Υπουργού Εθνικής Παιδείας και Θρησκευμάτων (Β’ 425), η οποία κυρώθηκε με την περ. στ’ του άρθρου 7 του ν. 1771/1988 (Α’ 71). Ειδικά οι νεοδιοριζόμενοι εκπαιδευτικοί, των οποίων η μόνιμη κατοικία βρίσκεται εντός του πεδίου εφαρμογής της παρ. 2 του άρθρου πρώτου της παρούσας, προσέρχονται για ορκωμοσία και ανάληψη υπηρεσίας μέχρι την 31η Αυγούστου 2021, κατά παρέκκλιση της προθεσμίας που ορίζεται στην ανωτέρω απόφαση.
Άρθρο εικοστό πέμπτο
Ειδική ψηφιακή πλατφόρμα για την υλοποίηση των μέτρων ενίσχυσης των πληγέντων μελών της εκπαιδευτικής κοινότητας
1. Για την εφαρμογή των άρθρων εικοστού δεύτερου και εικοστού τρίτου δύναται να λειτουργήσει ειδική ψηφιακή πλατφόρμα, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr-ΕΨΠ).
2. Με κοινή απόφαση των Υπουργών Παιδείας και Θρησκευμάτων, Ψηφιακής Διακυβέρνησης και του κατά περίπτωση συναρμόδιου Υπουργού ή οργάνου καθορίζονται οι αναγκαίες τεχνικές λεπτομέρειες σχετικά με τη λειτουργία της πλατφόρμας. Με όμοια απόφαση καθορίζονται η μεθοδολογία άντλησης, επεξεργασίας και ανάλυσης των δεδομένων που συλλέγονται, τα τεχνικά και οργανωτικά μέτρα ασφαλείας της πλατφόρμας, και οι απαιτούμενες διαλειτουργικότητες των επιμέρους πληροφοριακών συστημάτων των φορέων του δημόσιου τομέα, με εξειδίκευση όσων υποχρεώσεων ή όρων πρέπει να τηρούνται, σύμφωνα με τον
ν. 4624/2019 (Α’ 137) και τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016 (Γενικός Κανονισμός για την Προστασία Δεδομένων Προσωπικού Χαρακτήρα, ΕΕ L 119), για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών, καθώς και κάθε άλλο ειδικότερο ή τεχνικό θέμα σχετικά με την εφαρμογή του παρόντος.
ΜΕΡΟΣ ΠΕΜΠΤΟ
ΣΥΝΑΦΕΙΣ ΔΙΑΤΑΞΕΙΣ
Άρθρο εικοστό έκτο
Αποζημίωση για απασχόληση πέραν των συνήθων καθηκόντων των υπαλλήλων της Γενικής Διεύθυνσης Αντιμετώπισης Φυσικών Καταστροφών του Υπουργείου Υποδομών και Μεταφορών για την προώθηση της αποκατάστασης πληγεισών περιοχών
Με κοινή απόφαση των Υπουργών Οικονομικών και Υποδομών και Μεταφορών καθορίζεται αποζημίωση για την απασχόληση πέραν των συνήθων καθηκόντων του πάσης φύσεως προσωπικού που υπηρετεί στη Γενική Διεύθυνση Αποκατάστασης Επιπτώσεων Φυσικών Καταστροφών της Γενικής Γραμματείας Υποδομών του Υπουργείου Υποδομών και Μεταφορών, καθώς και του προσωπικού που διατίθεται ή ασκεί παράλληλα καθήκοντα στην ανωτέρω Γενική Διεύθυνση, για την αποκατάσταση των πληγεισών περιοχών.
Άρθρο εικοστό έβδομο
Αποζημίωση πλωτών μέσων
1. Στα πλοία και σκάφη παντός τύπου που δεσμεύθηκαν ή υποχρεώθηκαν στην παροχή υπηρεσιών χωρίς αντίτιμο, κατόπιν εντολής Λιμενικών Αρχών, στο πλαίσιο της αντιμετώπισης των συνεπειών από τις πυρκαγιές, καταβάλλεται ειδική αποζημίωση.
2. Με κοινή απόφαση των Υπουργών Οικονομικών και Ναυτιλίας και Νησιωτικής Πολιτικής καθορίζονται οι όροι, οι προϋποθέσεις και το ύψος της αποζημίωσης της παρ. 1.
Άρθρο εικοστό όγδοο
Παροχή πιστωτικού σημειώματος
(voucher) σε μέλη ξένων αποστολών πυροσβεστικών δυνάμεων
Χορηγείται οικονομική διευκόλυνση (voucher) στους πυροσβέστες, που συμμετέχουν στις πυροσβεστικές αποστολές κρατών του εξωτερικού που συνέβαλαν στην αντιμετώπιση των πυρκαγιών, με σκοπό τη λήψη τουριστικών υπηρεσιών. Με κοινή απόφαση των Υπουργών Τουρισμού, Οικονομικών, Ανάπτυξης και Επενδύσεων και Ψηφιακής Διακυβέρνησης, ορίζονται οι ειδικότερες λεπτομέρειες, όπως ο τύπος της οικονομικής διευκόλυνσης (voucher), οι δικαιούχοι αυτής, ο τρόπος έκδοσης και πίστωσής της, το ύψος της αξίας, η διάρκεια των παρεχόμενων υπηρεσιών, οι προϋποθέσεις και το χρονικό διάστημα χρήσης της οικονομικής διευκόλυνσης, η τυχόν αναλογική εφαρμογή των παρ. 2, 4, 5, 6, 7 και 8 του άρθρου 34 του ν. 4816/2021 (Α’ 118), τα αναγκαία δικαιολογητικά και η διαδικασία για την πιστοποίηση του δικαιούχου, καθώς και κάθε άλλη σχετική λεπτομέρεια.»
Άρθρο εικοστό ένατο
Ηλεκτρονική Πλατφόρμα Δωρεών
Στην Hλεκτρονική Πλατφόρμα Δωρεών (e-Δωρεές) του άρθρου 51 του ν. 4758/2020 (Α’ 242) παρέχεται η δυνατότητα πρόσβασης φυσικών και νομικών προσώπων με τους κωδικούς taxis, προκειμένου να υποβάλλουν τις προσφορές τους για την αποκατάσταση του φυσικού και δομημένου περιβάλλοντος των περιοχών που επλήγησαν κατά τις πυρκαγιές του Αυγούστου 2021.
ΜΕΡΟΣ ΕΚΤΟ
ΕΝΑΡΞΗ ΙΣΧΥΟΣ
Άρθρο τριακοστό
Ισχύς
Η ισχύς της παρούσας, η οποία θα κυρωθεί νομοθετικά κατά την παρ. 1 του άρθρου 44 του Συντάγματος, αρχίζει από τη δημοσίευσή της στην Εφημερίδα της Κυβερνήσεως.
Αθήνα, 13 Αυγούστου 2021
Η ΠΡΟΕΔΡΟΣ ΤΗΣ ΔΗΜΟΚΡΑΤΙΑΣ
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Πρωθυπουργός
ΚΥΡΙΑΚΟΣ ΜΗΤΣΟΤΑΚΗΣ
Τα Μέλη του Υπουργικού Συμβουλίου
ΠΑΝΑΓΙΩΤΗΣ ΠΙΚΡΑΜΜΕΝΟΣ, ΧΡΗΣΤΟΣ ΣΤΑΪΚΟΥΡΑΣ, ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ, ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ, ΜΙΧΑΗΛ ΧΡΥΣΟΧΟΪΔΗΣ, ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ, ΝΙΚΗ ΚΕΡΑΜΕΩΣ, ΚΩΝΣΤΑΝΤΙΝΟΣ ΧΑΤΖΗΔΑΚΗΣ, ΒΑΣΙΛΕΙΟΣ ΚΙΚΙΛΙΑΣ, ΚΩΝΣΤΑΝΤΙΝΟΣ ΣΚΡΕΚΑΣ, ΣΤΥΛΙΑΝΗ ΜΕΝΔΩΝΗ, ΚΩΝΣΤΑΝΤΙΝΟΣ ΤΣΙΑΡΑΣ, ΜΑΥΡΟΥΔΗΣ ΒΟΡΙΔΗΣ, ΠΑΝΑΓΙΩΤΗΣ ΜΗΤΑΡΑΚΗΣ, ΚΩΝΣΤΑΝΤΙΝΟΣ ΚΑΡΑΜΑΝΛΗΣ, ΙΩΑΝΝΗΣ ΠΛΑΚΙΩΤΑΚΗΣ, ΣΠΥΡΙΔΩΝ - ΠΑΝΑΓΙΩΤΗΣ ΛΙΒΑΝΟΣ, ΘΕΟΧΑΡΗΣ ΘΕΟΧΑΡΗΣ, ΓΕΩΡΓΙΟΣ ΓΕΡΑΠΕΤΡΙΤΗΣ, ΚΥΡΙΑΚΟΣ ΠΙΕΡΡΑΚΑΚΗΣ, ΧΡΗΣΤΟΣ-ΓΕΩΡΓΙΟΣ ΣΚΕΡΤΣΟΣ, ΘΕΟΔΩΡΟΣ ΣΚΥΛΑΚΑΚΗΣ, ΝΙΚΟΛΑΟΣ ΠΑΠΑΘΑΝΑΣΗΣ, ΜΙΛΤΙΑΔΗΣ ΒΑΡΒΙΤΣΙΩΤΗΣ, ΒΑΣΙΛΕΙΟΣ ΚΟΝΤΟΖΑΜΑΝΗΣ, ΣΤΥΛΙΑΝΟΣ ΠΕΤΣΑΣ.»
Άρθρο 3
Επέκταση πεδίου εφαρμογής
Οι διατάξεις του τρίτου, του τέταρτου και του πέμπτου μέρους της από 13.8.2021 Πράξης Νομοθετικού Περιεχομένου (Α’ 143) που κυρώνεται με το άρθρο 2 του παρόντος, εξαιρουμένων των άρθρων δέκατου έκτου και δέκατου έβδομου κατά το μέρος κατά το οποίο το πεδίο εφαρμογής τους περιορίζεται σε συγκεκριμένους δήμους της Περιφερειακής Ενότητας Εύβοιας, καθώς και του άρθρου εικοστού τέταρτου, ισχύουν και για τις λοιπές περιοχές της Ελληνικής Επικράτειας, στις οποίες εκδηλώθηκαν πυρκαγιές από την 1η Μαΐου 2021 έως τη δημοσίευση του παρόντος και για τις οποίες εκδίδονται αποφάσεις του Γενικού Γραμματέα Πολιτικής Προστασίας για την κήρυξή τους σε κατάσταση έκτακτης Ανάγκης Πολιτικής Προστασίας.
Άρθρο 4
Συμπληρωματικός κρατικός προϋπολογισμός
οικονομικού έτους 2021
Οι πιστώσεις του τακτικού προϋπολογισμού έτους 2021 του Υπουργείου Οικονομικών και ειδικότερα του ειδικού φορέα 1023-711-0000000 «Γενικές Κρατικές Δαπάνες» αυξάνονται κατά εκατόν πενήντα εκατομμύρια (150.000.000) ευρώ. Οι εν λόγω πιστώσεις εγγράφονται υπό τον Αναλυτικό Λογαριασμό Εξόδου 2910601061 με τίτλο «Πιστώσεις για δράσεις που σχετίζονται με τη στήριξη και ενίσχυση πληγέντων από θεομηνίες, καθώς και με την αποκατάσταση των προκαλούμενων ζημιών» του ως άνω φορέα και ειδικού φορέα.
Άρθρο 5
Αύξηση Προϋπολογισμού
Δημοσίων Επενδύσεων έτους 2021
Στον Προϋπολογισμό Δημοσίων Επενδύσεων έτους 2021 του Υπουργείου Ανάπτυξης και Επενδύσεων, στον ειδικό φορέα 1035 501 0000000, αυξάνονται οι πιστώσεις κατά τριακόσια πενήντα εκατομμύρια (350.000.000) ευρώ στο εθνικό σκέλος. Οι προστιθέμενες πιστώσεις εγγράφονται υπό τον Αναλυτικό Λογαριασμό Εξόδων 2910601001 με τίτλο «Πιστώσεις για δαπάνες εφαρμογής δράσεων προγραμμάτων» του ως άνω φορέα και ειδικού φορέα.
Άρθρο 6
Ένταξη έργων στο συγχρηματοδοτούμενο σκέλος του Προγράμματος Δημοσίων Επενδύσεων
Έργα στο χρηματοδοτικό σχήμα, των οποίων συμμετέχουν με πόρους ευρωπαϊκά ταμεία, ευρωπαϊκά προγράμματα ή ευρωπαϊκοί και διεθνείς χρηματοδοτικοί οργανισμοί, με χορήγηση δανείων, δύνανται να εντάσσονται στο συγχρηματοδοτούμενο σκέλος του Προγράμματος Δημοσίων Επενδύσεων εντός των εγκεκριμένων ορίων του.
Άρθρο 7
Κατ’ εξαίρεση ρυθμίσεις περί καταγγελίας συμβάσεων μεταξύ τουριστικών επιχειρήσεων, που εδρεύουν στους Δήμους Μαντουδίου - Λίμνης - Αγίας Άννας και Ιστιαίας-Αιδηψού της Περιφερειακής Ενότητας Εύβοιας της Περιφέρειας Στερεάς Ελλάδας που επλήγησαν από τις πυρκαγιές Ιουλίου - Αυγούστου 2021, και των πελατών τους για την παροχή τουριστικών υπηρεσιών
1. Για τους σκοπούς εφαρμογής του παρόντος, ως «πελάτες» νοούνται: α) καταναλωτές, β) φυσικά πρόσωπα, συμπεριλαμβανομένων αντιπροσώπων μικρών επιχειρήσεων, αυτοαπασχολουμένων ή ελεύθερων επαγγελματιών, οι οποίοι κάνουν κρατήσεις για ταξίδια που σχετίζονται με την επιχειρηματική ή την επαγγελματική τους δραστηριότητα, γ) φυσικά ή νομικά πρόσωπα τα οποία, ενεργώντας για σκοπούς που αφορούν στην εμπορική, επιχειρηματική, βιοτεχνική ή επαγγελματική τους δραστηριότητα, συνάπτουν συμβάσεις με τουριστικές επιχειρήσεις για τον διακανονισμό επαγγελματικών ταξιδιών και δ) φυσικά ή νομικά πρόσωπα, συμπεριλαμβανομένων μη κερδοσκοπικών συλλόγων, τα οποία συνάπτουν συμβάσεις με τουριστικές επιχειρήσεις για τον διακανονισμό ταξιδιών που προσφέρονται περιστασιακά και σε μη κερδοσκοπική βάση σε περιορισμένη ομάδα ταξιδιωτών και δεν απευθύνονται στο ευρύ κοινό. Οι πελάτες του πρώτου εδαφίου κατοικοεδρεύουν είτε εντός είτε εκτός της Ελληνικής Επικράτειας.
2. Το παρόν εφαρμόζεται σε συμβάσεις παροχής τουριστικών υπηρεσιών, μεμονωμένα ή με τη μορφή οργανωμένου ταξιδιού (πακέτου), οι οποίες έχουν συναφθεί μεταξύ αφενός τουριστικών επιχειρήσεων της παρ. 1 του άρθρου 1 του ν. 4276/2014 (Α’ 155), που εδρεύουν στους Δήμους Μαντουδίου - Λίμνης - Αγίας Άννας και Ιστιαίας-Αιδηψού της Περιφερειακής Ενότητας Εύβοιας της Περιφέρειας Στερεάς Ελλάδας που επλήγησαν από τις πυρκαγιές Ιουλίου - Αυγούστου 2021, και αφετέρου πελατών, και οι οποίες καταγγέλλονται από τις 27 Ιουλίου 2021 έως και τις 30 Σεπτεμβρίου 2021 από οποιοδήποτε συμβαλλόμενο μέρος.
3. Εάν, κατόπιν της κατά την παρ. 2 καταγγελίας, η τουριστική επιχείρηση υποχρεούται να επιστρέψει στον πελάτη οποιοδήποτε χρηματικό ποσό, το οποίο ο πελάτης έχει καταβάλει ως προκαταβολή, εγγύηση, αρραβώνα, μερική ή ολική εξόφληση ή με οποιαδήποτε άλλη μορφή για την εκτέλεση της σύμβασης, η τουριστική επιχείρηση δύναται, κατά παρέκκλιση των κατά περίπτωση εφαρμοστέων διατάξεων σύμβασης ή νόμου, να προσφέρει στον πελάτη αντί της επιστροφής χρημάτων ισόποσο πιστωτικό σημείωμα ισχύος δεκαοκτώ (18) μηνών από την ημερομηνία έκδοσής του.
4. Η τουριστική επιχείρηση ενημερώνει εγγράφως σε σταθερό μέσο τον πελάτη για την προσφορά του πιστωτικού σημειώματος εντός τριάντα (30) ημερών από την ημερομηνία καταγγελίας της σύμβασης ή, σε περίπτωση που η σύμβαση έχει καταγγελθεί πριν από την έναρξη ισχύος του παρόντος, εντός τριάντα (30) ημερών από την έναρξη ισχύος του παρόντος. Σε περίπτωση που η τουριστική επιχείρηση δεν ενημερώσει εγγράφως τον πελάτη για την προσφορά του πιστωτικού σημειώματος εντός της προθεσμίας του πρώτου εδαφίου, η τουριστική επιχείρηση υποχρεούται να επιστρέψει στον πελάτη, σύμφωνα με την παρ. 3, το οφειλόμενο χρηματικό ποσό.
5. Το πιστωτικό σημείωμα αντιστοιχεί κατ’ ελάχιστον στο συνολικό προς επιστροφή χρηματικό ποσό. Η τουριστική επιχείρηση υποχρεούται να προσφέρει στον πελάτη τη δυνατότητα να χρησιμοποιήσει το πιστωτικό σημείωμα για την παροχή τουριστικής υπηρεσίας όμοιας ή αντίστοιχης με αυτήν στην οποία αφορούσε η καταγγελθείσα σύμβαση.
6. Τα πιστωτικά σημειώματα που εκδίδονται κατά το παρόν άρθρο δύνανται να μεταβιβάζονται από τον λήπτη τους σε τρίτο φυσικό ή νομικό πρόσωπο χωρίς πρόσθετο κόστος. Εφόσον πρόκειται για πιστωτικά σημειώματα που εκδίδονται από διοργανωτές πακέτων υπό την έννοια του π.δ. 7/2018 (Α’ 12), η δυνατότητα μεταβίβασης χωρίς κόστος ισχύει με την προϋπόθεση, ότι οι πάροχοι των επιμέρους υπηρεσιών που περιλαμβάνονται στο οργανωμένο ταξίδι συμφωνούν με τη μεταβίβαση χωρίς πρόσθετη επιβάρυνση.
7. Εάν η συνολική αξία της τουριστικής υπηρεσίας που θα επιλέξει ο πελάτης είναι μικρότερη από την αξία του πιστωτικού σημειώματος, ο πελάτης δύναται να επιλέξει είτε να λάβει νέο πιστωτικό σημείωμα για το ποσό που αντιστοιχεί στη διαφορά της αξίας, με διάρκεια που συμφωνείται μεταξύ των μερών, είτε να του επιστραφεί το αργότερο έως τον χρόνο λήξης ισχύος του αρχικού πιστωτικού σημειώματος το ποσό που αντιστοιχεί στη διαφορά της αξίας. Εάν η συνολική αξία της τουριστικής υπηρεσίας που θα επιλέξει ο πελάτης υπερβαίνει την αξία του πιστωτικού σημειώματος, η διαφορά καταβάλλεται από τον πελάτη στην τουριστική επιχείρηση.
8. Εάν για οποιονδήποτε λόγο κατά τη λήξη ισχύος του πιστωτικού σημειώματος δεν έχει συναφθεί νέα σύμβαση για την παροχή οιασδήποτε τουριστικής υπηρεσίας μεταξύ της τουριστικής επιχείρησης και του πελάτη, η τουριστική επιχείρηση υποχρεούται να καταβάλλει άμεσα και χωρίς άλλη διατύπωση στον πελάτη το επιστρεπτέο κατά την παρ. 3 χρηματικό ποσό.
9. Τα πιστωτικά σημειώματα που εκδίδονται κατά τις διατάξεις του παρόντος από διοργανωτές πακέτων υπό την έννοια του π.δ. 7/2018 καλύπτονται από την προστασία κατά της αφερεγγυότητας του διοργανωτή, όπως αυτή προβλέπεται στο άρθρο 16 του π.δ. 7/2018.
10. Το παρόν εφαρμόζεται αναγκαστικά και σε συμβάσεις στις οποίες έχει συνομολογηθεί μεταξύ των μερών, ως εφαρμοστέο όχι μόνο ελληνικό αλλά και αλλοδαπό δίκαιο, εφόσον τα σχετικά δικαιώματα προβλέπονται στην ενωσιακή νομοθεσία.
Άρθρο 8
Κατ’ εξαίρεση ρυθμίσεις περί καταγγελίας συμβάσεων μεταξύ τουριστικών επιχειρήσεων, που εδρεύουν στους Δήμους Μαντουδίου - Λίμνης - Αγίας Άννας και Ιστιαίας - Αιδηψού της Περιφερειακής Ενότητας Εύβοιας της Περιφέρειας Στερεάς Ελλάδας που επλήγησαν από τις πυρκαγιές Ιουλίου - Αυγούστου 2021
1. Το παρόν εφαρμόζεται σε συμβάσεις που συνάπτονται μεταξύ αφενός τουριστικών επιχειρήσεων της παρ. 1 του άρθρου 1 του ν. 4276/2014 (Α’ 155), που εδρεύουν στους Δήμους Μαντουδίου - Λίμνης - Αγίας Άννας και Ιστιαίας - Αιδηψού της Περιφερειακής Ενότητας Εύβοιας της Περιφέρειας Στερεάς Ελλάδας που επλήγησαν από τις πυρκαγιές Ιουλίου - Αυγούστου 2021, και αφετέρου είτε τουριστικών επιχειρήσεων της παρ. 1 του άρθρου 1 του ν. 4276/2014 που εδρεύουν οπουδήποτε στην ημεδαπή είτε τουριστικών επιχειρήσεων της αλλοδαπής, και οι οποίες καταγγέλλονται από τις 27 Ιουλίου 2021 έως και τις 30 Σεπτεμβρίου 2021 από οποιοδήποτε συμβαλλόμενο μέρος.
2. Εάν, κατόπιν της κατά την παρ. 1 καταγγελίας, η μία εκ των συμβαλλομένων τουριστική επιχείρηση, που εδρεύει στους Δήμους Μαντουδίου - Λίμνης - Αγίας Άννας ή Ιστιαίας - Αιδηψού της Περιφερειακής Ενότητας Εύβοιας της Περιφέρειας Στερεάς Ελλάδας, που επλήγησαν από τις πυρκαγιές Ιουλίου - Αυγούστου 2021, υποχρεούται να επιστρέψει στην αντισυμβαλλόμενη τουριστική επιχείρηση οποιοδήποτε ποσό που η τελευταία κατέβαλε ως προκαταβολή, εγγύηση, αρραβώνα, μερική ή ολική εξόφληση ή με οποιαδήποτε άλλη μορφή, η οφειλέτρια τουριστική επιχείρηση δύναται, κατά παρέκκλιση των κατά περίπτωση εφαρμοστέων διατάξεων σύμβασης ή νόμου, να προσφέρει στην αντισυμβαλλόμενη τουριστική επιχείρηση αντί της επιστροφής χρημάτων ισόποσο πιστωτικό σημείωμα ισχύος δεκαοκτώ (18) μηνών από την έκδοσή του.
3. Η οφειλέτρια τουριστική επιχείρηση ενημερώνει εγγράφως σε σταθερό μέσο την αντισυμβαλλόμενη τουριστική επιχείρηση για την προσφορά του πιστωτικού σημειώματος εντός τριάντα (30) ημερών από την ημερομηνία καταγγελίας της σύμβασης ή, σε περίπτωση που η σύμβαση έχει καταγγελθεί πριν από την έναρξη ισχύος του παρόντος, εντός τριάντα (30) ημερών από την έναρξη ισχύος του παρόντος. Σε περίπτωση που η οφειλέτρια τουριστική επιχείρηση δεν ενημερώνει εγγράφως την αντισυμβαλλόμενη τουριστική επιχείρηση για την προσφορά του πιστωτικού σημειώματος εντός της προθεσμίας του πρώτου εδαφίου, η οφειλέτρια τουριστική επιχείρηση οφείλει να επιστρέψει στην αντισυμβαλλόμενη τουριστική επιχείρηση το σύμφωνα με την παρ. 2 οφειλόμενο χρηματικό ποσό.
4. Εάν κατά τον χρόνο λήξης της ισχύος των πιστωτικών σημειωμάτων που εκδίδονται κατά τις παρ. 2 και 3 δεν έχει συναφθεί νέα σύμβαση μεταξύ των αρχικώς συμβαλλόμενων τουριστικών επιχειρήσεων με χρήση του πιστωτικού σημειώματος, η οφειλέτρια τουριστική επιχείρηση υποχρεούται να καταβάλλει στη δανείστρια τουριστική επιχείρηση χρηματικό ποσό ίσο με την αξία του πιστωτικού σημειώματος.
5. Οι διατάξεις του παρόντος εφαρμόζονται αναγκαστικά και σε συμβάσεις, στις οποίες έχει συνομολογηθεί μεταξύ των μερών, ως εφαρμοστέο όχι μόνο ελληνικό αλλά και αλλοδαπό δίκαιο, εφόσον τα σχετικά δικαιώματα προβλέπονται στην ενωσιακή νομοθεσία.
Άρθρο 9
Ειδική ρύθμιση
για τις αποζημιώσεις υπερωριακής απασχόλησης που καταβάλλονται στους εργαζομένους της εταιρείας «Διαχειριστής Ελληνικού Δικτύου Διανομής Ηλεκτρικής Ενέργειας ΑΕ» (ΔΕΔΔΗΕ ΑΕ)
1. Αποζημιώσεις υπερωριακής απασχόλησης και οδοιπορικών που καταβάλλονται από την εταιρεία «Διαχειριστής Ελληνικού Δικτύου Διανομής Ηλεκτρικής Ενέργειας ΑΕ» στους εργαζομένους της, οι οποίοι συμμετείχαν στην αντιμετώπιση πυρκαγιών σε όλη την Επικράτεια και στις εργασίες αποκατάστασης των ζημιών που επήλθαν εξ αυτής της αιτίας, δεν λαμβάνονται υπόψη στο ανώτατο όριο αποδοχών του άρθρου 28 του ν. 4354/2015 (Α’ 176).
2. Η παρ. 1 ισχύει από την 1η.7.2021 έως την 30ή.9.2021.
Άρθρο 10
Διευκρινίσεις για το ακατάσχετο
πληρωμών ρητινεργατών
1. Οι δικαιούχοι των πληρωμών της παρ. 1 του άρθρου εβδόμου της από 13.8.2021 Πράξης Νομοθετικού Περιεχομένου (Α’ 143), η οποία κυρώνεται με το άρθρο πρώτο του παρόντος, απαλλάσσονται από την υποχρέωση προσκόμισης αποδεικτικού φορολογικής ή ασφαλιστικής ενημερότητας για τις πληρωμές μέχρι του ποσού των επτά χιλιάδων πεντακοσίων (7.500) ευρώ ετησίως.
2. Οι δικαιούχοι των πληρωμών της παρ. 2 του άρθρου εβδόμου της από 13.8.2021 Πράξης Νομοθετικού Περιεχομένου, η οποία κυρώνεται με το άρθρο πρώτο του παρόντος, απαλλάσσονται από την υποχρέωση προσκόμισης αποδεικτικού φορολογικής ή ασφαλιστικής ενημερότητας για τις πληρωμές μέχρι του ποσού των δώδεκα χιλιάδων (12.000) ευρώ ετησίως.
Άρθρο 11
Προσδιορισμός ανώτατου ορίου της έκτακτης εφάπαξ ενίσχυσης κτιριακών εγκαταστάσεων και κατοικιών προσώπων, έναντι στεγαστικής συνδρομής
Η έκτακτη εφάπαξ οικονομική ενίσχυση της παρ. 2 του άρθρου δέκατου της από 13.8.2021 Πράξης Νομοθετικού Περιεχομένου (Α’ 143), όπως προσδιορίζεται στην παρ. 3 του ίδιου άρθρου, η οποία κυρώνεται με το άρθρο 1 του παρόντος, δεν υπερβαίνει το 80% της κατά πλήρη κυριότητα αξίας του κτίσματος. Κατά τον υπολογισμό της αξίας δεν λαμβάνεται υπόψη η παλαιότητα αυτού. Αιτήσεις που έχουν ήδη υποβληθεί μέχρι την έναρξη ισχύος του παρόντος, επανυπολογίζονται οίκοθεν από την Ανεξάρτητη Αρχή Δημοσίων Εσόδων (ΑΑΔΕ), σύμφωνα με την παρ. 3 του άρθρου δέκατου της από 13.8.2021 Πράξης Νομοθετικού Περιεχομένου, σε συνδυασμό με το προηγούμενο εδάφιο και τυχόν διαφορά καταβάλλεται στους δικαιούχους από τη Γενική Διεύθυνση Οικονομικών Υπηρεσιών του Υπουργείου Οικονομικών.
Άρθρο 12
Ειδική αποζημίωση μαθητών
σχολών Πυροσβεστικού Σώματος
1. Στην περ. δ’ της παρ. Δ’ του άρθρου 127 του ν. 4472/ 2017 (Α’ 74), ως προς την ειδική αποζημίωση που χορηγείται στο προσωπικό των Σωμάτων Ασφαλείας, προστίθενται οι λέξεις «και του Πυροσβεστικού Σώματος» και η περ. δ’ διαμορφώνεται ως εξής:
«δ. Οι ειδικές αποζημιώσεις των περ. α’ και β’ καταβάλλονται και στους μαθητές των σχολών της Ελληνικής Αστυνομίας και του Πυροσβεστικού Σώματος, κατά τη διάρκεια της πρακτικής τους εκπαίδευσης, με τους όρους και προϋποθέσεις που ισχύουν για το λοιπό ένστολο προσωπικό τους.»
2. Η περ. α’ του άρθρου 3 της κοινής απόφασης υπό στοιχεία 80423 Φ.501.34/2.4.2018 (Β’ 1198) των Αναπληρωτών Υπουργών Εσωτερικών και Οικονομικών καταργείται.
Άρθρο 13
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 1 Σεπτεμβρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																		

Θεωρήθηκε και τέθηκε η Μεγάλη Σφραγίδα του Κράτους.
Αθήνα, 1 Σεπτεμβρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

