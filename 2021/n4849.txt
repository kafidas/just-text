ΝΟΜΟΣ ΥΠ’ ΑΡΙΘΜ. 4849	
Αναμόρφωση και εκσυγχρονισμός του ρυθμιστικού πλαισίου οργάνωσης και λειτουργίας του υπαίθριου εμπορίου, ρυθμίσεις για την άσκηση ψυχαγωγικών δραστηριοτήτων και την απλούστευση πλαισίου δραστηριοτήτων στην εκπαίδευση, βελτιώσεις στην επιμελητηριακή νομοθεσία, άλλες διατάξεις του Υπουργείου Ανάπτυξης και Επενδύσεων και λοιπές επείγουσες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή: 
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’- ΡΥΘΜΙΣΗ ΤΟΥ ΥΠΑΙΘΡΙΟΥ ΕΜΠΟΡΙΟΥ
ΚΕΦΑΛΑΙΟ Α’- ΣΚΟΠΟΣ, ΟΡΙΣΜΟΙ ΚΑΙ ΠΕΔΙΟ ΕΦΑΡΜΟΓΗΣ
Άρθρο 1 Σκοπός και αντικείμενο
Άρθρο 2 Ορισμοί
Άρθρο 3 Μορφές άσκησης υπαίθριου εμπορίου - Πεδίο εφαρμογής
ΚΕΦΑΛΑΙΟ Β’ - ΓΕΝΙΚΕΣ ΡΥΘΜΙΣΕΙΣ ΓΙΑ ΤΟ ΥΠΑΙΘΡΙΟ ΕΜΠΟΡΙΟ
ΥΠΟΚΕΦΑΛΑΙΟ Α’- ΑΔΕΙΕΣ ΚΑΙ ΘΕΣΕΙΣ ΣΤΟ ΥΠΑΙΘΡΙΟ ΕΜΠΟΡΙΟ
Άρθρο 4 Άδειες και βεβαιώσεις δραστηριοποίησης στο υπαίθριο εμπόριο
Άρθρο 5 Χρονική διάρκεια ισχύος αδειών και βεβαιώσεων δραστηριοποίησης στο υπαίθριο εμπόριο
Άρθρο 6 Άδεια παραγωγού πωλητή υπαίθριου εμπορίου
Άρθρο 7 Άδεια επαγγελματία πωλητή υπαίθριου εμπορίου
Άρθρο 8 Άδεια πωλητή χειροτέχνη - καλλιτέχνη στις αγορές χειροτεχνών-καλλιτεχνών
Άρθρο 9 Άδεια πωλητή σε αγορά παρασκευής και πώλησης έτοιμου φαγητού και ποτών επί του δρόμου
Άρθρο 10 Βεβαίωση δραστηριοποίησης σε βραχυχρόνιες αγορές 
Άρθρο 11 Άδεια και θέση δραστηριοποίησης σε οργανωμένες υπαίθριες αγορές και στο στάσιμο εμπόριο
Άρθρο 12 Υποχρέωση έναρξης επιχειρηματικής δραστηριότητας
ΥΠΟΚΕΦΑΛΑΙΟ Β’- ΔΙΑΔΙΚΑΣΙΑ ΚΑΙ ΟΡΟΙ ΧΟΡΗΓΗΣΗΣ ΑΔΕΙΩΝ, ΘΕΣΕΩΝ KAI ΔΙΚΑΙΩΜΑΤΩΝ ΔΡΑΣΤΗΡΙΟΠΟΙΗΣΗΣ ΣΤΟ ΥΠΑΙΘΡΙΟ ΕΜΠΟΡΙΟ
Άρθρο 13 Χορήγηση αδειών, θέσεων και δικαιωμάτων δραστηριοποίησης στο υπαίθριο εμπόριο κατόπιν έκδοσης προκήρυξης
Άρθρο 14 Ειδικοί όροι για τη χορήγηση αδειών και θέσεων σε λαϊκές αγορές, σε νέους και υφιστάμενους πωλητές, κατόπιν έκδοσης προκήρυξης
Άρθρο 15 Όροι συμμετοχής υποψηφίων σε διαδικασία χορήγησης αδειών, παραχώρησης θέσεων και δικαιωμάτων δραστηριοποίησης στο πλανόδιο εμπόριο με έκδοση προκήρυξης
Άρθρο 16 Κριτήρια χορήγησης άδειας και θέσης δραστηριοποίησης στο υπαίθριο εμπόριο
ΥΠΟΚΕΦΑΛΑΙΟ Γ’- ΑΝΑΝΕΩΣΗ - ΜΕΤΑΒΙΒΑΣΗ - ΠΩΛΗΣΗ - ΑΠΩΛΕΙΑ - ΑΛΛΑΓΗ ΑΔΕΙΑΣ ΚΑΙ ΘΕΣΗΣ - ΔΡΑΣΤΗΡΙΟΠΟΙΗΣΗΣ
Άρθρο 17 Ανανέωση άδειας δραστηριοποίησης πωλητών στο υπαίθριο εμπόριο
Άρθρο 18 Είδη πώλησης και προσθήκη νέων προϊόντων πώλησης
Άρθρο 19 Μεταβίβαση άδειας παραγωγού και επαγγελματία πωλητή - μεταβίβαση θέσεων δραστηριοποίησης παραγωγού και επαγγελματία πωλητή - μεταβίβαση δικαιώματος δραστηριοποίησης στο πλανόδιο εμπόριο
Άρθρο 20 Αμοιβαία ανταλλαγή και αλλαγή θέσης δραστηριοποίησης στο υπαίθριο εμπόριο
Άρθρο 21 Αναστολή, παραίτηση και απώλεια θέσης δραστηριοποίησης και δικαιώματος δραστηριοποίησης στο πλανόδιο εμπόριο - Ανάκληση άδειας
Άρθρο 22 Αναπλήρωση, υποβοήθηση πωλητή και πρόσληψη υπαλλήλων
ΥΠΟΚΕΦΑΛΑΙΟ Δ’- ΤΕΛΗ ΔΡΑΣΤΗΡΙΟΠΟΙΗΣΗΣ ΣΤΟ ΥΠΑΙΘΡΙΟ ΕΜΠΟΡΙΟ
Άρθρο 23 Καθορισμός τέλους θέσης και δικαιώματος δραστηριοποίησης στο πλανόδιο εμπόριο
Άρθρο 24 Απαλλαγή από τα τέλη
ΚΕΦΑΛΑΙΟ Γ’- ΥΠΑΙΘΡΙΕΣ ΟΡΓΑΝΩΜΕΝΕΣ ΑΓΟΡΕΣ
ΥΠΟΚΕΦΑΛΑΙΟ Α’- ΧΩΡΟΤΑΞΙΑ ΥΠΑΙΘΡΙΩΝ ΟΡΓΑΝΩΜΕΝΩΝ ΑΓΟΡΩΝ
Άρθρο 25 Επιλογή χώρου λειτουργίας υπαίθριων οργανωμένων αγορών
ΥΠΟΚΕΦΑΛΑΙΟ Β’- ΛΑΪΚΕΣ ΑΓΟΡΕΣ
Άρθρο 26 Αρμόδιες αρχές - Φορείς λειτουργίας των λαϊκών αγορών
Άρθρο 27 Ίδρυση, μετακίνηση, επέκταση και κατάργηση λαϊκών αγορών
Άρθρο 28 Κανονισμός λειτουργίας λαϊκών αγορών
Άρθρο 29 Ημέρες και ωράριο λειτουργίας λαϊκών αγορών
Άρθρο 30 Διασφάλιση της εύρυθμης λειτουργίας των λαϊκών αγορών
Άρθρο 31 Πωλητές που δραστηριοποιούνται σε λαϊκές αγορές
Άρθρο 32 Πρότυπες λαϊκές αγορές
ΥΠΟΚΕΦΑΛΑΙΟ Γ’- ΒΡΑΧΥΧΡΟΝΙΕΣ ΑΓΟΡΕΣ
Άρθρο 33 Βραχυχρόνιες αγορές
Άρθρο 34 Αρμόδιες αρχές - Φορείς λειτουργίας βραχυχρόνιων αγορών
Άρθρο 35 Ίδρυση, μετακίνηση, επέκταση και κατάργηση βραχυχρόνιων αγορών
Άρθρο 36 Διάρκεια λειτουργίας των βραχυχρόνιων αγορών
Άρθρο 37 Πωλητές που δραστηριοποιούνται σε βραχυχρόνιες αγορές - Διαδικασία απόδοσης θέσεων πωλητών σε βραχυχρόνιες αγορές
Άρθρο 38 Κανονισμός λειτουργίας βραχυχρόνιων αγορών
Άρθρο 39 Κυριακάτικες αγορές
Άρθρο 40 Εμποροπανηγύρεις
Άρθρο 41 Αγορές ρακοσυλλεκτών
Άρθρο 42 Ειδικές θεματικές αγορές 
ΥΠΟΚΕΦΑΛΑΙΟ Δ’- ΑΓΟΡΕΣ ΧΕΙΡΟΤΕΧΝΩΝ-ΚΑΛΛΙΤΕΧΝΩΝ
Άρθρο 43 Αγορές χειροτεχνών-καλλιτεχνών
Άρθρο 44 Αρμόδιες αρχές - φορείς λειτουργίας αγορών 
χειροτεχνών-καλλιτεχνών
Άρθρο 45 Ίδρυση, μετακίνηση, επέκταση και κατάργηση αγορών χειροτεχνών-καλλιτεχνών
Άρθρο 46 Πωλητές που δραστηριοποιούνται σε αγορές χειροτεχνών-καλλιτεχνών - Διαδικασία απόδοσης θέσεων πωλητών σε αγορές χειροτεχνών-καλλιτεχνών
Άρθρο 47 Κανονισμός λειτουργίας αγορών χειροτεχνών-καλλιτεχνών
ΥΠΟΚΕΦΑΛΑΙΟ Ε’- ΑΓΟΡΕΣ ΠΑΡΑΣΚΕΥΗΣ ΚΑΙ ΠΩΛΗΣΗΣ ΕΤΟΙΜΟΥ ΦΑΓΗΤΟΥ ΚΑΙ ΠΟΤΩΝ ΕΠΙ ΤΟΥ ΔΡΟΜΟΥ 
Άρθρο 48 Αγορές παρασκευής και πώλησης έτοιμου φαγητού και ποτών επί του δρόμου 
ΚΕΦΑΛΑΙΟ Δ’- ΣΤΑΣΙΜΟ ΕΜΠΟΡΙΟ
Άρθρο 49 Αρμόδιες αρχές
Άρθρο 50 Πωλητές που δραστηριοποιούνται στο στάσιμο εμπόριο
Άρθρο 51 Θέσεις άσκησης στάσιμου εμπορίου
Άρθρο 52 Χορήγηση άδειας και παραχώρηση θέσης δραστηριοποίησης στο στάσιμο εμπόριο - Διαδικασία και κριτήρια
ΚΕΦΑΛΑΙΟ Ε’ - ΠΛΑΝΟΔΙΟ ΕΜΠΟΡΙΟ
Άρθρο 53 Αρμόδιες αρχές
Άρθρο 54 Πωλητές που δραστηριοποιούνται στο πλανόδιο εμπόριο
Άρθρο 55 Ειδικότεροι όροι και προϋποθέσεις δραστηριοποίησης στο πλανόδιο εμπόριο
ΚΕΦΑΛΑΙΟ ΣΤ’ - ΠΛΗΡΟΦΟΡΙΑΚΟ ΣΥΣΤΗΜΑ ΓΙΑ ΤΟ ΥΠΑΙΘΡΙΟ ΕΜΠΟΡΙΟ
Άρθρο 56 Ολοκληρωμένο Πληροφοριακό Σύστημα «Ανοικτή Αγορά» (Ο.Π.Σ.Α.Α.)
Άρθρο 57 Χρήστες Ο.Π.Σ.Α.Α. - Υποβολή και αυτεπάγγελτη αναζήτηση δικαιολογητικών
ΚΕΦΑΛΑΙΟ Ζ’- ΕΛΕΓΧΟΙ - ΠΑΡΑΒΑΣΕΙΣ - ΚΥΡΩΣΕΙΣ
Άρθρο 58 Αρμόδιες αρχές ελέγχου
Άρθρο 59 Υποχρεώσεις και καθήκοντα ελεγκτών
Άρθρο 60 Υποχρεώσεις ελεγχόμενων
Άρθρο 61 Διαδικασία ελέγχων
Άρθρο 62 Παραβάσεις και κυρώσεις
Άρθρο 63 Διαδικασία είσπραξης των διοικητικών προστίμων
Άρθρο 64 Ποινική κύρωση
Άρθρο 65 Διοικητική και δικαστική προστασία
ΚΕΦΑΛΑΙΟ Η’- ΜΕΤΑΒΑΤΙΚΕΣ, ΕΞΟΥΣΙΟΔΟΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 66 Μεταβατικές διατάξεις 
Άρθρο 67 Εξουσιοδοτικές διατάξεις 
Άρθρο 68 Καταργούμενες διατάξεις 
ΜΕΡΟΣ Β’- ΛΟΙΠΕΣ ΔΙΑΤΑΞΕΙΣ ΥΠΟΥΡΓΕΙΟΥ ΑΝΑΠΤΥΞΗΣ ΚΑΙ ΕΠΕΝΔΥΣΕΩΝ
ΚΕΦΑΛΑΙΟ Α’- ΑΣΚΗΣΗ ΨΥΧΑΓΩΓΙΚΩΝ ΔΡΑΣΤΗΡΙΟΤΗΤΩΝ
Άρθρο 69 Υπαίθριες ψυχαγωγικές δραστηριότητες
Άρθρο 70 Ωράριο λειτουργίας θεάτρων και κινηματογράφων
ΚΕΦΑΛΑΙΟ Β’- ΑΠΛΟΥΣΤΕΥΣΗ ΠΛΑΙΣΙΟΥ ΔΡΑΣΤΗΡΙΟΤΗΤΩΝ ΣΤΗΝ ΕΚΠΑΙΔΕΥΣΗ 
Άρθρο 71 Απλούστευση ίδρυσης και λειτουργίας δραστηριοτήτων στον τομέα της εκπαίδευσης - Προσθήκη Κεφ. ΛΗ’ στον ν. 4442/2016
Άρθρο 72 Έναρξη ισχύος του ν. 4442/2016 - Τροποποίηση του Παραρτήματος ΙΙ του ν. 4442/2016
ΚΕΦΑΛΑΙΟ Γ’- ΛΕΙΤΟΥΡΓΙΑ ΕΠΙΜΕΛΗΤΗΡΙΩΝ 
Άρθρο 73 Επιχορηγήσεις από Επιμελητήρια προς πληγείσες επιχειρήσεις - Τροποποίηση του άρθρου 65 του ν. 4497/2017 
Άρθρο 74 Οδοιπορικά έξοδα, ημερήσια αποζημίωση, έξοδα παράστασης και αμοιβές ομάδων εργασίας και επιτροπών - Αντικατάσταση των παρ.  1 και 2 του άρθρου 76 του ν. 4497/2017
Άρθρο 75 Έκπτωση εξαιτίας καταδίκης - Τροποποίηση του άρθρου 92 του ν. 4497/2017
ΚΕΦΑΛΑΙΟ Δ’ - ΔΙΑΤΑΞΕΙΣ ΓΙΑ ΤΟ ΠΡΟΓΡΑΜΜΑ ΔΗΜΟΣΙΩΝ ΕΠΕΝΔΥΣΕΩΝ ΚΑΙ ΤΟ ΕΣΠΑ
Άρθρο 76 Πιστώσεις του Προϋπολογισμού Δημοσίων Επενδύσεων - Προσθήκη άρθρου 55Α στον ν. 4270/2014
Άρθρο 77 Δημοσιονομικές διορθώσεις της προγραμματικής περιόδου ΕΣΠΑ 2007-2013 εις βάρος νομικών προσώπων μη κερδοσκοπικού χαρακτήρα που έχουν αμιγώς έσοδα από επιχορηγήσεις
Άρθρο 78 Δυνατότητα χρηματοδότησης του κόστους υπερωριακής απασχόλησης του προσωπικού της Γενικής Διεύθυνσης Δημοσίων Επενδύσεων του Υπουργείου Ανάπτυξης και Επενδύσεων από το ΕΣΠΑ - Τροποποίηση του άρθρου 48 του ν. 4314/2014 
Άρθρο 79 Σύσταση Μονάδας Προγραμματισμού, Συντονισμού και Παρακολούθησης της Εθνικής Στρατηγικής Έξυπνης Εξειδίκευσης - Προσθήκη άρθρου 53Β στον ν. 4314/2014
Άρθρο 80 Επιλέξιμες από το Εθνικό Πρόγραμμα Ανάπτυξης κατηγορίες δαπανών και αποθεματικό - Τροποποίηση των παρ.  4 και 5 του άρθρου 122 του ν. 4635/2019
Άρθρο 81 Συντονισμός και διαχείριση των Ειδικών Προγραμμάτων του Εθνικού Προγράμματος Ανάπτυξης από τη Διεύθυνση Διαχείρισης Εθνικού Προγράμματος Δημοσίων Επενδύσεων (Δι.Δι.Ε.Π.) - Τροποποίηση του άρθρου 130 του ν. 4635/2019
Άρθρο 82 Υπηρεσίες Διαχείρισης των Τομεακών και Περιφερειακών Προγραμμάτων Ανάπτυξης - Τροποποίηση του άρθρου 132 του ν. 4635/2019 
Άρθρο 83 Προσδιορισμός του ύψους των πόρων της τεχνικής βοήθειας του Εθνικού Προγράμματος Ανάπτυξης - Τροποποίηση του άρθρου 134 του ν. 4635/2019
Άρθρο 84 Θέματα προσωπικού της Υπηρεσίας Συντονισμού και των Υπηρεσιών Διαχείρισης του ΕΠΑ - Τροποποίηση της παρ.  2 του άρθρου 136 του ν. 4635/2019
ΚΕΦΑΛΑΙΟ Ε’ - ΕΣΩΤΕΡΙΚΟΣ ΕΛΕΓΧΟΣ ΤΩΝ ΕΠΙΧΕΙΡΗΣΕΩΝ ΤΟΥ ΙΔΙΩΤΙΚΟΥ ΤΟΜΕΑ
Άρθρο 85 Ορισμοί
Άρθρο 86 Εγγραφή στο Μητρώο Εσωτερικών Ελεγκτών
Άρθρο 87 Αντικείμενο εργασιών εγκεκριμένων εσωτερικών ελεγκτών
Άρθρο 88 Αμοιβή
Άρθρο 89 Κανόνες Εσωτερικού Ελέγχου
Άρθρο 90 Υποχρεώσεις εγγεγραμμένων στο Μητρώο εσωτερικών ελεγκτών
Άρθρο 91 Κυρώσεις
Άρθρο 92 Όργανα επιβολής διοικητικών κυρώσεων
Άρθρο 93 Εξουσιοδοτικές διατάξεις
ΚΕΦΑΛΑΙΟ ΣΤ’ - ΑΛΛΕΣ ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΑΝΑΠΤΥΞΗΣ ΚΑΙ ΕΠΕΝΔΥΣΕΩΝ 
Άρθρο 94 Διασύνδεση πληροφοριακών συστημάτων - Τροποποίηση του άρθρου 57Β του ν. 4314/2014
Άρθρο 95 Αύξηση μετοχικού κεφαλαίου σε εταιρείες ΚΤΕΛ Α.Ε. - Τροποποίηση του άρθρου 6 του ν. 2963/2001
Άρθρο 96 Έκδοση διατακτικών σίτισης 
Άρθρο 97 Επιτρεπόμενες δικαιοπραξίες σε ακίνητα του δημοσίου με αυθαίρετες κατασκευές ή πολεοδομικές παραβάσεις - Προσθήκη παρ.  4 στο άρθρο 82 του ν. 4495/2017
Άρθρο 98 Όροι δόμησης εντός Επιχειρηματικών Πάρκων - Τροποποίηση της περ. γ’ της παρ.  2 του άρθρου 52 του ν. 3982/2011
Άρθρο 99 Ανάπτυξη Επιχειρηματικού Πάρκου Εξυγίανσης (ΕΠΕ) στην περιοχή Οινοφύτων Βοιωτίας - Τροποποίηση της παρ.  2 του άρθρου 56Α του ν. 3982/2011
Άρθρο 100 Διαδικασία πληρωμής επιμορφωτικών προγραμμάτων
Άρθρο 101 Καταστατικό της ΜΟΔ Α.Ε. - Τροποποίηση της περ. ιη’ της παρ.  1 του άρθρου 33 του ν. 3614/2007 
Άρθρο 102 Αρμοδιότητες Κεντρικού Συμβουλίου Αρχιτεκτονικής (ΚΕ.Σ.Α.) - Προσθήκη στην παρ.  1 του άρθρου 14 του ν. 4495/2017 
Άρθρο 103 Στέγαση Υπηρεσιών Γενικής Γραμματείας Έρευνας και Καινοτομίας (ΓΓΕΚ) - Τροποποίηση της παρ.  1 του άρθρου 111 του ν. 4623/2019
Άρθρο 104 Αρμοδιότητες Διεύθυνσης Διαχείρισης Δεδομένων, Στατιστικής Επεξεργασίας και Εποπτείας Ηλεκτρονικού Εμπορίου της Διυπηρεσιακής Μονάδας Ελέγχου Αγοράς - Τροποποίηση της παρ.  2 του άρθρου 10 του ν. 4712/2020
Άρθρο 105 Μετασχηματισμός εταιριών με αρνητικά ίδια κεφάλαια
Άρθρο 106 Διαδικασία υποβολής προς έγκριση στο Υπουργείο Ανάπτυξης και Επενδύσεων των Τομεακών και Περιφερειακών Αναπτυξιακών Προγραμμάτων του Εθνικού Προγράμματος Ανάπτυξης 2020-2025 - Τροποποίηση της παρ.  5 του άρθρου 125 του ν. 4635/2019
Άρθρο 107 Επιχορήγηση ΟΤΑ β’ βαθμού για την εξυγίανση επιχειρήσεών τους
ΚΕΦΑΛΑΙΟ Ζ’ - ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 108 Καταργούμενες διατάξεις
ΜΕΡΟΣ Γ’ - ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 109 Σύσταση θέσης Συνδέσμου του Υπουργείου Εθνικής Άμυνας στη Μόνιμη Αντιπροσωπεία της Ελλάδας στην Ευρωπαϊκή Ένωση (ΜΑ/ΕΕ) για θέματα ανάπτυξης δυνατοτήτων και προγραμμάτων στο πλαίσιο της Μόνιμης Διαρθρωμένης Συνεργασίας της ΕΕ (PESCO) - Προσθήκη παρ.  19Α στο άρθρο 19 του ν. 2292/1995
Άρθρο 110 Συμβάσεις διοικητικού προσωπικού ΙΔΟΧ Τμημάτων Μετεκπαίδευσης εκπαιδευτικής
Άρθρο 111 Παράταση προθεσμίας για οστρακαλιευτικά και σπογγαλιευτικά σκάφη - Τροποποίηση παρ.  4 άρθρου 1 του π.δ. 33/2018 (Α’ 66)
ΜΕΡΟΣ Δ’ - ΕΝΑΡΞΗ ΙΣΧΥΟΣ 
Άρθρο 112 Έναρξη ισχύος
ΜΕΡΟΣ Α’
ΡΥΘΜΙΣΗ ΤΟΥ ΥΠΑΙΘΡΙΟΥ ΕΜΠΟΡΙΟΥ
ΚΕΦΑΛΑΙΟ Α’
ΣΚΟΠΟΣ, ΟΡΙΣΜΟΙ ΚΑΙ ΠΕΔΙΟ ΕΦΑΡΜΟΓΗΣ
Άρθρο 1
Σκοπός και αντικείμενο
1. Σκοπός του παρόντος είναι η ρύθμιση των υφιστάμενων μορφών άσκησης οικονομικής δραστηριότητας στον χώρο του υπαίθριου εμπορίου, η θέσπιση νέων μορφών υπαίθριων εμπορικών δραστηριοτήτων και η ρύθμιση της διαδικασίας του ελέγχου συμμόρφωσης των πωλητών υπαίθριου εμπορίου. Επιδιώκονται ειδικότερα η βελτίωση του πλαισίου του ν. 4497/2017 (Α’ 171) σχετικά με τη ρύθμιση του υπαίθριου εμπορίου, η ψηφιοποίηση των διοικητικών διαδικασιών της λειτουργίας του υπαίθριου εμπορίου και η εμπέδωση ενός σταθερού και σαφούς πλαισίου εποπτείας και ελέγχου της οικείας αγοράς.
2. Αντικείμενο του παρόντος είναι η ρύθμιση των οργανωτικών και των ελεγκτικών αρμοδιοτήτων που αφορούν στις αγορές του υπαίθριου εμπορίου, καθώς και των διαδικασιών που αφορούν στην εύρυθμη λειτουργία τους, προκειμένου να υπηρετούνται ο οικονομικός τους σκοπός και το δημόσιο συμφέρον. 
Άρθρο 2
Ορισμοί
Για τους σκοπούς του παρόντος ισχύουν οι ακόλουθοι ορισμοί:
1. «Υπαίθριο εμπόριο»: Εμπορική δραστηριότητα που ασκείται σε υπαίθριο χώρο, δημόσιο ή ιδιωτικό, ιδιόκτητο ή μισθωμένο, και διακρίνεται σε εμπόριο σε οργανωμένες υπαίθριες αγορές, στάσιμο εμπόριο και πλανόδιο εμπόριο.
2. «Οργανωμένες υπαίθριες αγορές»: Οι λαϊκές αγορές, οι βραχυχρόνιες αγορές, οι υπαίθριες αγορές παρασκευής και πώλησης έτοιμου φαγητού και ποτών επί του δρόμου (street food markets), οι πρότυπες λαϊκές αγορές και οι αγορές χειροτεχνών/καλλιτεχνών.
3. «Στάσιμο εμπόριο»: Η άσκηση υπαίθριας εμπορικής δραστηριότητας από πωλητή που δεν μετακινείται από το καθορισμένο από την αρμόδια αρχή σταθερό σημείο.
4. «Πλανόδιο εμπόριο»: Η άσκηση υπαίθριας εμπορικής δραστηριότητας από πωλητή που μετακινείται με οποιοδήποτε μηχανοκίνητο, ρυμουλκούμενο ή άλλου τύπου κινούμενο μέσο. 
5. «Λαϊκή αγορά»: Η υπαίθρια, μετακινούμενη, οργανωμένη αγορά, στην οποία δραστηριοποιούνται παραγωγοί πωλητές πρωτογενών προϊόντων και μεταποιημένων προϊόντων οικοτεχνίας, καθώς και επαγγελματίες πωλητές για τη διάθεση πρωτογενών και βιομηχανικών-βιοτεχνικών μη εδώδιμων ειδών.
6. «Βραχυχρόνιες αγορές»: Οργανωμένες υπαίθριες αγορές, με σαφή και καθορισμένη περιορισμένη διάρκεια, οι οποίες περιλαμβάνουν τις θρησκευτικού χαρακτήρα αγορές (ολιγοήμερες εορταστικές αγορές, θρησκευτικά πανηγύρια, αγορές Χριστουγέννων και αγορές Πάσχα), τις εμποροπανηγύρεις, τις επετειακές αγορές, τις πολιτιστικές αγορές, τις εποχιακές αγορές, τις κυριακάτικες αγορές και τις αγορές ρακοσυλλεκτών.
7. «Υπαίθρια αγορά παρασκευής και πώλησης έτοιμου φαγητού και ποτών επί του δρόμου» ή «Street Food Market»: Υπαίθρια αγορά στην οποία δραστηριοποιούνται επιχειρήσεις που προσφέρουν τρόφιμα και ποτά από κινητά καταστήματα σε δημόσιους (ιδιόκτητους ή μισθωμένους) και ιδιωτικούς χώρους.
8. «Πρότυπη λαϊκή αγορά»: Υπαίθρια λαϊκή αγορά, τα σημεία πώλησης της οποίας έχουν κοινά τεχνικά χαρακτηριστικά και στην οποία εφαρμόζονται εμπορικές πρακτικές που συμβάλλουν στην προστασία του περιβάλλοντος, στην ανάδειξη της ποιότητας των τοπικών ή εγχώριων προϊόντων και της ελληνικής κουζίνας.
9. «Ειδική θεματική αγορά»: Υπαίθρια αγορά σε δημόσιο ή ιδιωτικό χώρο που αφορά στην ανάδειξη και προώθηση προϊόντων και έχει μικτό χαρακτήρα πώλησης ειδών (εδώδιμα και μη προϊόντα).
10. «Αγορά χειροτεχνών/καλλιτεχνών»: Η υπαίθρια αγορά στην οποία δραστηριοποιούνται ως πωλητές χειροτέχνες και καλλιτέχνες, είτε φυσικά πρόσωπα που δημιουργούν έργα τέχνης, καλλιτεχνήματα, χειροτεχνήματα και λοιπά έργα πρωτότυπης, αποκλειστικά δικής τους, καλλιτεχνικής δημιουργίας είτε Κοινωνικές Συνεταιριστικές Επιχειρήσεις (Κοιν.Σ.ΕΠ.) του ν. 4430/2016 (Α’ 205) που δραστηριοποιούνται στο ίδιο αντικείμενο.
11. «Αγορά παραγωγών βιολογικών προϊόντων»: Οργανωμένη αγορά στην οποία συμμετέχουν αποκλειστικά παραγωγοί αγροτικών προϊόντων και αγροτικοί συνεταιρισμοί, με σκοπό την απευθείας διάθεση στο καταναλωτικό κοινό των βιολογικών αγροτικών προϊόντων που οι ίδιοι παράγουν ή οικοτεχνικών βιολογικών αγροτικών προϊόντων, ή μεταποιημένων βιολογικών αγροτικών προϊόντων, το βασικό συστατικό των οποίων είναι δικής τους παραγωγής, σύμφωνα με όσα ορίζονται στο άρθρο 56 του ν. 4235/2014 (Α’ 32) και την υπ’ αρ. 1978/157498/28.6.2019 κοινή απόφαση των Υπουργών Εσωτερικών, Οικονομίας και Ανάπτυξης, Αγροτικής Ανάπτυξης και Τροφίμων (Β’ 2710).
12. «Αγορά ρακοσυλλεκτών»: Η υπαίθρια αγορά στην οποία δραστηριοποιούνται ως πωλητές φυσικά πρόσωπα που κατέχουν σχετική βεβαίωση ή άδεια, που έχει ήδη εκδοθεί, καθώς και φυσικά πρόσωπα στα οποία χορηγείται βεβαίωση δραστηριοποίησης σε αγορά ρακοσυλλεκτών.
13. «Φορέας λειτουργίας»: Ο δήμος ή η περιφέρεια που οργανώνει υπαίθριες αγορές και είναι αρμόδιος/α για την εύρυθμη λειτουργία τους, την αντιμετώπιση κάθε σχετικού ζητήματος που ανακύπτει όσον αφορά στην εν γένει λειτουργία τους και στη δραστηριοποίηση των πωλητών σε αυτές.
14. «Πωλητής»: Το φυσικό ή νομικό πρόσωπο στο οποίο έχει χορηγηθεί άδεια, προκειμένου να δραστηριοποιείται στο υπαίθριο εμπόριο, από αρμόδια αρχή.
15. «Παραγωγός πωλητής υπαίθριου εμπορίου»: Ο παραγωγός που είναι εγγεγραμμένος στο Μητρώο Αγροτών και Αγροτικών Εκμεταλλεύσεων του ν. 3874/2010 (Α’ 151), δραστηριοποιείται στο υπαίθριο εμπόριο διαθέτοντας προς πώληση αγροτικά προϊόντα αποκλειστικά ιδίας παραγωγής και στον οποίο έχει χορηγηθεί άδεια δραστηριοποίησης από αρμόδια αρχή. 
16. «Επαγγελματίας πωλητής υπαίθριου εμπορίου»: Το φυσικό πρόσωπο που δραστηριοποιείται στο υπαίθριο εμπόριο διαθέτοντας προς πώληση τα είδη που ορίζονται με την απόφαση της παρ.  2 του άρθρου 66, τα οποία δεν προέρχονται από ιδία παραγωγή, και στον οποίο έχει χορηγηθεί άδεια δραστηριοποίησης από αρμόδια αρχή. 
17. «Μεταποίηση»: Η ουσιαστική τροποποίηση του πρωτογενούς προϊόντος που συμπεριλαμβάνει ιδίως τη θερμική επεξεργασία, το κάπνισμα, το αλάτισμα, την ωρίμανση, την αποξήρανση, το μαρινάρισμα, την εκχύλιση, την εξώθηση ή τον συνδυασμό των παραπάνω μεθόδων.
18. «Μεταποιημένα προϊόντα»: Τα τρόφιμα που προέρχονται από τη μεταποίηση πρωτογενών προϊόντων. Τα προϊόντα αυτά είναι δυνατό να περιέχουν συστατικά τα οποία είναι αναγκαία για την παρασκευή τους ή τα οποία τους προσδίδουν ιδιαίτερα χαρακτηριστικά.
19. «Αγροτικά προϊόντα»: Τα προϊόντα του εδάφους, της κτηνοτροφίας, της πτηνοτροφίας, της μελισσοκομίας, της θαλάσσιας αλιείας, της σπογγαλιείας, της οστρακαλιείας, της αλιείας εσωτερικών υδάτων, της υδατοκαλλιέργειας, της δασοπονίας, της θηραματοπονίας και των κάθε είδους εκτροφών, καθώς και κάθε άλλο προϊόν που προέρχεται από την αγροτική εν γένει δραστηριότητα.
20. «Οικοτεχνία»: Η μικρής κλίμακας μεταποίηση γεωργικών προϊόντων από παραγωγό εγγεγραμμένο στο Κεντρικό Ηλεκτρονικό Μητρώο Οικοτεχνίας της παρ.  2 του άρθρου 56 του ν. 4235/2014.
21. «Κινητές καντίνες»: Οχήματα, αυτοκινούμενα ή ρυμουλκούμενα, διασκευασμένα σε κινητά καταστήματα, τα οποία, σύμφωνα με το άρθρο 14 της υπό στοιχεία Υ1γ/Γ.Π./οικ.47829/21.6.2017 απόφασης του Υπουργού Υγείας (Β’ 2161), κατατάσσονται στις επιχειρήσεις μαζικής εστίασης και, ειδικότερα, στις επιχειρήσεις παρασκευής ή και προσφοράς τροφίμων και ποτών σε κινητούς ή προσωρινούς χώρους.
22. «Φορητές εγκαταστάσεις έψησης»: Οι φορητές εγκαταστάσεις για την παρασκευή πρόχειρων γευμάτων, όπως ποπ κορν, μαλλί της γριάς, λουκουμάδες και κάστανα που σύμφωνα με το άρθρο 14 της υπό στοιχεία Υ1γ/Γ.Π./οικ.47829/21.6.2017 απόφασης του Υπουργού Υγείας εντάσσονται στις επιχειρήσεις παρασκευής ή προσφοράς τροφίμων και ποτών σε κινητούς ή προσωρινούς χώρους.
23. «Άδεια παραγωγού πωλητή και επαγγελματία πωλητή»: Η άδεια που χορηγείται από την αρμόδια αρχή σε φυσικά και νομικά πρόσωπα, παραγωγούς πωλητές και επαγγελματίες πωλητές αντίστοιχα, προκειμένου να δραστηριοποιούνται στο υπαίθριο εμπόριο. 
24. «Άδεια πωλητή χειροτέχνη-καλλιτέχνη»: Η άδεια που χορηγείται σε χειροτέχνες/καλλιτέχνες και σε Κοιν.Σ.ΕΠ. από τον αρμόδιο φορέα, προκειμένου να δραστηριοποιούνται σε αγορές χειροτεχνών-καλλιτεχνών.
25. «Άδεια πωλητή σε υπαίθρια αγορά παρασκευής και πώλησης έτοιμου φαγητού και ποτών επί του δρόμου» ή «Άδεια Street Food Market»: Η άδεια που χορηγείται σε πωλητές από τον αρμόδιο φορέα, προκειμένου να δραστηριοποιούνται σε υπαίθριες αγορές παρασκευής και πώλησης έτοιμου φαγητού και ποτών επί του δρόμου.
26. «Βεβαίωση δραστηριοποίησης στις βραχυχρόνιες αγορές»: Η βεβαίωση που χορηγείται από τον αρμόδιο φορέα σε πωλητές, προκειμένου να δραστηριοποιούνται σε βραχυχρόνιες αγορές.
27. «Παράλληλη αγορά»: Προσωρινή υπαίθρια οργανωμένη αγορά που λειτουργεί εντός των ορίων του ίδιου δήμου, εφόσον υπάρχει έκτακτη ανάγκη, ιδίως σε περίπτωση πανδημίας ή θεομηνίας.
28. «Ο.Π.Σ.Α.Α.»: Το Ολοκληρωμένο Πληροφοριακό Σύστημα «Ανοιχτή Αγορά», του άρθρου 56, στο οποίο καταχωρούνται όλα τα στοιχεία που αφορούν στη σύννομη λειτουργία του υπαίθριου εμπορίου και τηρείται σχετική βάση δεδομένων. Το Ο.Π.Σ.Α.Α. μπορεί να αξιοποιείται, μεταξύ άλλων, κατά τη διενέργεια ελέγχων από τα αρμόδια όργανα ελέγχου για το υπαίθριο εμπόριο.
Άρθρο 3
Μορφές άσκησης υπαίθριου 
εμπορίου - Πεδίο εφαρμογής
1. Ο παρών νόμος ρυθμίζει όλες τις μορφές άσκησης υπαίθριου εμπορίου που διακρίνονται σε:
α) Εμπόριο σε οργανωμένες υπαίθριες αγορές: 
αα) λαϊκές αγορές,
αβ) πρότυπες λαϊκές αγορές,
αγ) βραχυχρόνιες αγορές,
αδ) υπαίθριες αγορές παρασκευής έτοιμου φαγητού και ποτού επί του δρόμου (street food markets),
αε) αγορές χειροτεχνών-καλλιτεχνών,
αστ) αγορές παραγωγών βιολογικών προϊόντων,
β) στάσιμο εμπόριο,
γ) πλανόδιο εμπόριο. 
2. Το παρόν μέρος εφαρμόζεται στο υπαίθριο εμπόριο, εκτός από τις αγορές παραγωγών βιολογικών προϊόντων της υποπερ. αστ) της περ. α) της παρ.  1.
ΚΕΦΑΛΑΙΟ Β’
ΓΕΝΙΚΕΣ ΡΥΘΜΙΣΕΙΣ ΓΙΑ ΤΟ ΥΠΑΙΘΡΙΟ ΕΜΠΟΡΙΟ
ΥΠΟΚΕΦΑΛΑΙΟ Α’
ΑΔΕΙΕΣ ΚΑΙ ΘΕΣΕΙΣ ΣΤΟ ΥΠΑΙΘΡΙΟ ΕΜΠΟΡΙΟ 
Άρθρο 4
Άδειες και βεβαιώσεις δραστηριοποίησης 
στο υπαίθριο εμπόριο
1. Για την άσκηση υπαίθριου εμπορίου σε χώρο δημόσιο ή δημοτικό, ιδιόκτητο ή μισθωμένο, απαιτείται κατοχή άδειας ή βεβαίωσης δραστηριοποίησης που βρίσκεται σε ισχύ.
2. Τα είδη των αδειών και των βεβαιώσεων δραστηριοποίησης που χορηγούνται είναι τα ακόλουθα: 
α) Για τις υπαίθριες οργανωμένες αγορές:
αα) άδεια παραγωγού πωλητή σε λαϊκή αγορά,
αβ) άδεια επαγγελματία πωλητή σε λαϊκή αγορά,
αγ) βεβαίωση δραστηριοποίησης ετήσιας διάρκειας στις βραχυχρόνιες αγορές, 
αδ) άδεια πωλητή χειροτέχνη - καλλιτέχνη σε αγορές χειροτεχνών - καλλιτεχνών,
αε) άδεια πωλητή σε υπαίθριες αγορές παρασκευής έτοιμου φαγητού και ποτού επί του δρόμου (street food markets),
αστ) βεβαίωση δραστηριοποίησης σε αγορά ρακοσυλλεκτών.
β) Για το στάσιμο εμπόριο:
βα) άδεια παραγωγού πωλητή στο στάσιμο εμπόριο,
ββ) άδεια επαγγελματία πωλητή στο στάσιμο εμπόριο.
γ) Για το πλανόδιο εμπόριο:
γα) άδεια παραγωγού πωλητή στο πλανόδιο εμπόριο,
γβ) άδεια επαγγελματία πωλητή στο πλανόδιο εμπόριο,
3. Οι άδειες και οι βεβαιώσεις των περ. α) και β) της παρ.  1 ισχύουν για το σύνολο της Επικράτειας. Οι άδειες δραστηριοποίησης στο πλανόδιο εμπόριο ισχύουν για δραστηριοποίηση εντός των ορίων μέχρι και τριών (3) Περιφερειών. 
Άρθρο 5
Χρονική διάρκεια ισχύος αδειών και βεβαιώσεων δραστηριοποίησης στο υπαίθριο εμπόριο
1. Η χρονική ισχύς των αδειών και των βεβαιώσεων του άρθρου 3 προσδιορίζεται σύμφωνα με τον κατωτέρω πίνακα:
2. Η χρονική ισχύς των αδειών και των βεβαιώσεων δραστηριοποίησης του άρθρου 3 μπορεί να ανανεώνεται για το χρονικό διάστημα που ορίζεται στην παρ.  1 και για απεριόριστες φορές σύμφωνα με τη διαδικασία που προβλέπεται στο άρθρο 17.
3. Σε κάθε φυσικό πρόσωπο επιτρέπεται η κατοχή μίας μόνο από τις άδειες του άρθρου 4. Σε κάθε νομικό πρόσωπο, για τις περιπτώσεις όπου επιτρέπεται η δραστηριοποίησή του στο υπαίθριο εμπόριο, επιτρέπεται η κατοχή μίας μόνο από τις άδειες του άρθρου 4, με την επιφύλαξη των ειδικότερων προβλέψεων για τους αγροτικούς συνεταιρισμούς, τους γυναικείους συνεταιρισμούς και τις Κοινωνικές Συνεταιριστικές Επιχειρήσεις (Κοιν.Σ.ΕΠ.).
4. Εφόσον ο πωλητής κατέχει, για οποιονδήποτε λόγο, περισσότερες από μία (1) άδειες του άρθρου 4, θεωρείται σε ισχύ μόνο αυτή που αποκτήθηκε πρώτη, ενώ οι υπόλοιπες θεωρούνται αυτοδικαίως άκυρες. 
Άρθρο 6
Άδεια παραγωγού πωλητή υπαίθριου εμπορίου
Η άδεια παραγωγού πωλητή είναι προσωποπαγής και χορηγείται αποκλειστικά για την πώληση αγροτικών προϊόντων και προϊόντων οικοτεχνίας, με την έννοια των περ. 19 και 20 του άρθρου 2, ιδίας παραγωγής. Τα είδη που μπορεί να πωλεί ο κάτοχος άδειας παραγωγού υπαίθριου εμπορίου ορίζονται με την απόφαση της παρ.  2 του άρθρου 67. Η άδεια παραγωγού πωλητή υπαίθριου εμπορίου χορηγείται σε:
α) φυσικά πρόσωπα τα οποία είναι επαγγελματίες αγρότες, με την έννοια της περ. α) της παρ.  1 του άρθρου 2 του ν. 3874/2010 (Α’ 151),
β) αγροτικούς συνεταιρισμούς, γυναικείους συνεταιρισμούς, ομάδες παραγωγών και οργανώσεις παραγωγών του ν. 4384/2016 (Α’ 78), και τις Κοινωνικές Συνεταιριστικές Επιχειρήσεις (Κοιν.Σ.ΕΠ.) παραγωγικού σκοπού αποκλειστικά για τη διάθεση προϊόντων ιδιοπαραγωγής των μελών τους και μόνο σε λαϊκές αγορές. Ειδικότερα, κάθε αγροτικός συνεταιρισμός μπορεί να λάβει μέχρι μία (1) άδεια για κάθε είκοσι (20) μέλη του και σε κάθε περίπτωση όχι περισσότερες από είκοσι (20) άδειες. Κάθε γυναικείος συνεταιρισμός και κάθε Κοιν.Σ.ΕΠ. παραγωγικού σκοπού μπορεί να λάβει μέχρι μία (1) άδεια για κάθε δέκα (10) μέλη του και σε κάθε περίπτωση όχι περισσότερες από πέντε (5) άδειες. Τα προϊόντα που διατίθενται από τους συνεταιρισμούς και τις Κοιν.Σ.ΕΠ. παραγωγικού σκοπού συνοδεύονται υποχρεωτικά από παραστατικά στοιχεία, από τα οποία αποδεικνύεται από ποιον παραγωγό προέρχονται. Ειδικά για τους γυναικείους συνεταιρισμούς, η πρώτη ύλη των παραγόμενων προϊόντων δεν απαιτείται να είναι ιδίας παραγωγής των μελών τους.
Άρθρο 7
Άδεια επαγγελματία πωλητή υπαίθριου εμπορίου
1. Η άδεια επαγγελματία πωλητή στο υπαίθριο εμπόριο είναι προσωποπαγής και χορηγείται για την πώληση ειδών που δεν προέρχονται από ιδία παραγωγή. Τα είδη που μπορεί να πωλεί ο κάτοχος άδειας επαγγελματία πωλητή υπαίθριου εμπορίου ορίζονται με την απόφαση της παρ.  2 του άρθρου 67.
2. Η άδεια επαγγελματία πωλητή χορηγείται σε φυσικό πρόσωπο στο οποίο δεν έχει χορηγηθεί άλλη άδεια πωλητή υπαίθριου εμπορίου. 
Άρθρο 8
Άδεια πωλητή χειροτέχνη - καλλιτέχνη στις αγορές χειροτεχνών - καλλιτεχνών 
1. Η άδεια πωλητή χειροτέχνη-καλλιτέχνη χορηγείται σε φυσικά πρόσωπα, χειροτέχνες/καλλιτέχνες και σε Κοιν.Σ.ΕΠ. του ν. 4430/2016 (Α’ 205) προκειμένου να δραστηριοποιούνται σε αγορές χειροτεχνών-καλλιτεχνών. Ειδικότερα, η άδεια χορηγείται:
α) για τους καλλιτέχνες, εφόσον ο ενδιαφερόμενος καλλιτέχνης προσκομίσει βεβαίωση πιστοποίησης ίδιας δημιουργίας. Για έργα τέχνης και καλλιτεχνήματα προσκομίζεται βεβαίωση του Επιμελητηρίου Εικαστικών Τεχνών Ελλάδας (Ε.Ε.Τ.Ε.), η οποία χορηγείται ύστερα από επίδειξη του δημιουργού, στην οποία αναφέρονται το είδος των έργων τέχνης, τα υλικά, ο τρόπος δημιουργίας αυτών, κάθε άλλη πληροφορία που κρίνεται αναγκαία από τον φορέα έκδοσης της βεβαίωσης, καθώς και ότι τα παραγόμενα έργα είναι έργα πρωτότυπης καλλιτεχνικής δημιουργίας του ενδιαφερόμενου προσώπου. Οι κάτοχοι βεβαιώσεων ιδίας δημιουργίας, οι οποίες ήδη έχουν εκδοθεί από αρμόδιες αρχές σύμφωνα με την παρ.  3 του άρθρου 45 του ν. 4497/2017 (Α’ 171), δεν υποχρεούνται στην προσκόμιση επικαιροποιημένης βεβαίωσης, 
β) για τους χειροτέχνες, εφόσον ο ενδιαφερόμενος καλλιτέχνης προσκομίσει βεβαίωση χειροτεχνικής δεξιότητας, η οποία χορηγείται από την Ανώνυμη Εταιρεία Βιομηχανικής Έρευνας, Τεχνολογικής Ανάπτυξης και Εργαστηριακών Δοκιμών, Πιστοποίησης και Ποιότητας (Ε.Β.Ε.Τ.Α.Μ. Α.Ε.) που εποπτεύεται από τη Γενική Γραμματεία Βιομηχανίας του Υπουργείου Ανάπτυξης και Επενδύσεων, ύστερα από επίδειξη από τον ενδιαφερόμενο της διαδικασίας παραγωγής του χειροτεχνήματος. Στη σχετική βεβαίωση αναγράφονται τα παραγόμενα είδη, τα μηχανήματα, τα υλικά και τα χρησιμοποιούμενα εργαλεία. Οι κάτοχοι βεβαιώσεων χειροτεχνικής δεξιότητας, οι οποίες ήδη έχουν εκδοθεί από αρμόδιες αρχές σύμφωνα με την παρ.  3 του άρθρου 45 του ν. 4497/2017, δεν υποχρεούνται στην προσκόμιση επικαιροποιημένης βεβαίωσης,
γ) για τις Κοιν.Σ.ΕΠ. εφόσον προσκομισθούν:
γα) πιστοποιητικό μέλους του Μητρώου Φορέων Κοινωνικής και Αλληλέγγυας Οικονομίας (Κ.ΑΛ.Ο.), 
γβ) καταστατικό του Φορέα Κοινωνικής και Αλληλέγγυας Οικονομίας (Κ.ΑΛ.Ο.), από το οποίο προκύπτει ότι το αντικείμενο δραστηριότητας είναι σχετικό με δημιουργία καλλιτεχνημάτων και χειροτεχνημάτων, 
γγ) έναρξη επιχειρηματικής δραστηριότητας με Κωδικό Αριθμό Δραστηριότητας (Κ.Α.Δ.) συναφή με το αντικείμενο της δραστηριότητάς τους, 
γδ) λίστα με τα μέλη των οποίων έργα διατίθενται μέσω της Κοιν.Σ.ΕΠ. και αντίστοιχος αριθμός βεβαιώσεων πιστοποίησης ιδίας δημιουργίας ή χειροτεχνικής δεξιότητας για τα μέλη αυτά. Τη διάθεση των έργων μπορεί να διενεργεί μέλος της Κοιν.Σ.ΕΠ., ή ο ίδιος ο δημιουργός. Στις ελεγκτικές αρχές του παρόντος είναι ανά πάσα στιγμή διαθέσιμες οι βεβαιώσεις ιδίας δημιουργίας μελών της Κοιν.Σ.ΕΠ., τα προϊόντα των οποίων διατίθενται στον πάγκο.
2. Για τους πωλητές των περ. α), β) και γ) της παρ.  1 απαιτείται έναρξη επιχειρηματικής δραστηριότητας με Κωδικό Αριθμό Δραστηριότητας (Κ.Α.Δ.) συναφή με το αντικείμενο της δραστηριότητάς τους, με την επιφύλαξη της περ. α) του άρθρου 12.
Άρθρο 9
Άδεια πωλητή σε αγορά παρασκευής 
και πώλησης έτοιμου φαγητού και ποτών 
επί του δρόμου
Η άδεια πωλητή σε υπαίθρια αγορά παρασκευής και πώλησης έτοιμου φαγητού και ποτών επί του δρόμου (street food market) χορηγείται σε πωλητές, φυσικά και νομικά πρόσωπα, προκειμένου να δραστηριοποιούνται σε υπαίθριες αγορές παρασκευής και πώλησης έτοιμου φαγητού και ποτών επί του δρόμου.
Άρθρο 10
Βεβαίωση δραστηριοποίησης σε 
βραχυχρόνιες αγορές 
1. Η βεβαίωση δραστηριοποίησης στις βραχυχρόνιες αγορές χορηγείται σε πωλητές προκειμένου να δραστηριοποιούνται σε βραχυχρόνιες αγορές, εφόσον σε αυτούς δεν έχει χορηγηθεί άδεια πωλητή στο υπαίθριο εμπόριο. 
2. Η βεβαίωση δραστηριοποίησης πωλητή σε αγορά ρακοσυλλεκτών χορηγείται σε φυσικά πρόσωπα, προκειμένου να δραστηριοποιούνται αποκλειστικά στις αγορές αυτές.
3. Η βεβαίωση δραστηριοποίησης πωλητή σε ειδική θεματική αγορά χορηγείται σε φυσικά πρόσωπα, καθώς και σε εμπορικές επιχειρήσεις.
Άρθρο 11
Άδεια και θέση δραστηριοποίησης σε οργανωμένες υπαίθριες αγορές και στο 
στάσιμο εμπόριο
1. Η άδεια πωλητή σε οργανωμένες υπαίθριες αγορές και στο στάσιμο εμπόριο χορηγείται στον ενδιαφερόμενο ταυτόχρονα με τις αντίστοιχες θέσεις που του παραχωρούνται κατόπιν συμμετοχής του σε διαδικασία απόδοσης θέσεων μέσω έκδοσης προκήρυξης από την αρμόδια αρχή. 
2. Θέση ή θέσεις δραστηριοποίησης σε οργανωμένες υπαίθριες αγορές και στο στάσιμο εμπόριο μπορούν να χορηγούνται μόνο σε πρόσωπα που κατέχουν την αντίστοιχη άδεια, με την επιφύλαξη του άρθρου 37, περί πωλητών που δραστηριοποιούνται σε βραχυχρόνιες αγορές και άλλων ειδικότερων διατάξεων του παρόντος. 
3. Η άδεια πωλητή σε οργανωμένες υπαίθριες αγορές και στο στάσιμο εμπόριο αναφέρει υποχρεωτικά τις αντίστοιχες θέσεις που έχουν παραχωρηθεί στον κάτοχό της. 
4. Η ανανέωση της άδειας πωλητή σε οργανωμένες υπαίθριες αγορές και στο στάσιμο εμπόριο συνεπάγεται την αυτοδίκαιη ανανέωση των θέσεων που αναφέρονται σε αυτήν. 
Άρθρο 12
Υποχρέωση έναρξης επιχειρηματικής δραστηριότητας
Όλοι οι κάτοχοι άδειας δραστηριοποίησης στο υπαίθριο εμπόριο υποχρεούνται σε δήλωση έναρξης επιχειρηματικής δραστηριότητας στην αρμόδια φορολογική αρχή και σε χρήση Φορολογικού Ηλεκτρονικού Μηχανισμού (Φ.Η.Μ.) δηλωμένου και συνδεδεμένου στον Πληροφοριακό Φ.Η.Μ. της Ανεξάρτητης Αρχής Δημοσίων Εσόδων (Α.Α.Δ.Ε.) εκτός από:
α) Τα φυσικά πρόσωπα που δραστηριοποιούνται στις αγορές χειροτεχνών - καλλιτεχνών για τρεις (3) μήνες ανά έτος, εφόσον απαλλάσσονται από τον Φόρο Προστιθέμενης Αξίας λόγω ύψους ακαθάριστων εσόδων σύμφωνα με το άρθρο 39 του ν. 2859/2000 περί Κώδικα Φόρου Προστιθέμενης Αξίας (Α’ 248) και
β) τους παραγωγούς πωλητές που δραστηριοποιούνται στο στάσιμο και στο πλανόδιο εμπόριο, και υπάγονται στο ειδικό καθεστώς του άρθρου 41 του ν. 2859/2000, περί Κώδικα Φόρου Προστιθέμενης Αξίας. 
ΥΠΟΚΕΦΑΛΑΙΟ Β’
ΔΙΑΔΙΚΑΣΙΑ ΚΑΙ ΟΡΟΙ ΧΟΡΗΓΗΣΗΣ ΑΔΕΙΩΝ, ΘΕΣΕΩΝ KAI ΔΙΚΑΙΩΜΑΤΩΝ ΔΡΑΣΤΗΡΙΟΠΟΙΗΣΗΣ ΣΤΟ ΥΠΑΙΘΡΙΟ ΕΜΠΟΡΙΟ
Άρθρο 13
Χορήγηση αδειών, θέσεων και δικαιωμάτων δραστηριοποίησης στο υπαίθριο εμπόριο κατόπιν έκδοσης προκήρυξης 
1. Οι νέες άδειες πωλητών στις υπαίθριες οργανωμένες αγορές και στο στάσιμο εμπόριο με τις αντίστοιχες θέσεις και η άδεια πωλητή στο πλανόδιο εμπόριο με το αντίστοιχο δικαίωμα πλανόδιας δραστηριοποίησης χορηγούνται κατόπιν έκδοσης προκήρυξης από την αρμόδια αρχή, κατά προτεραιότητα και σύμφωνα με τα κριτήρια του άρθρου 16.
2. Σε υφιστάμενους κατόχους άδειας πωλητές και σε πωλητές που αποκτούν την άδεια υπαίθριου εμπορίου σύμφωνα με το παρόν, μπορούν να χορηγούνται επιπλέον θέσεις και δικαιώματα πλανόδιας δραστηριοποίησης κατόπιν έκδοσης προκήρυξης από την αρμόδια αρχή, κατά προτεραιότητα και σύμφωνα με τα κριτήρια του άρθρου 16.
3. Η αρμόδια αρχή εκδίδει προκήρυξη, στην οποία κατ’ ελάχιστο περιλαμβάνονται: 
α) για τις λαϊκές αγορές, η αρίθμηση των χορηγούμενων θέσεων και τα προϊόντα που επιτρέπεται να πωλούνται σε αυτές, το καταβαλλόμενο τέλος για το σύνολο του χρόνου δραστηριοποίησης, ο τρόπος και ο χρόνος καταβολής του τέλους, σύμφωνα με τα οριζόμενα στον κανονισμό λειτουργίας της αγοράς,
β) για το στάσιμο εμπόριο, τα σημεία των παραχωρούμενων θέσεων και τα προϊόντα που επιτρέπεται να πωλούνται σε αυτές, το καταβαλλόμενο τέλος για το σύνολο του χρόνου δραστηριοποίησης, ο τρόπος και ο χρόνος καταβολής του τέλους,
γ) για τις αγορές παρασκευής και πώλησης έτοιμου φαγητού και ποτών επί του δρόμου, ο αριθμός των θέσεων, τα όρια των διαστάσεων του χώρου δραστηριοποίησης των συμμετεχόντων πωλητών, ο συγκεκριμένος χώρος κάθε θέσης δραστηριοποίησης, τα είδη που επιτρέπεται να πωλούνται, η χρονική διάρκεια παραχώρησης της θέσης δραστηριοποίησης,
δ) για το πλανόδιο εμπόριο, τα προϊόντα που επιτρέπεται να πωλούνται, το καταβαλλόμενο τέλος για το σύνολο του χρόνου δραστηριοποίησης, ο τρόπος και ο χρόνος καταβολής του τέλους και τα όρια του χώρου δραστηριοποίησης, 
ε) για τις βραχυχρόνιες αγορές, η αρίθμηση των παραχωρούμενων θέσεων και τα προϊόντα που επιτρέπεται να πωλούνται σε αυτές, το καταβαλλόμενο τέλος για το σύνολο του χρόνου δραστηριοποίησης, ο τρόπος και ο χρόνος καταβολής του τέλους, σύμφωνα με τα οριζόμενα στον κανονισμό λειτουργίας της αγοράς και
στ) για τις αγορές χειροτεχνών - καλλιτεχνών, η αρίθμηση των παραχωρούμενων θέσεων, το καταβαλλόμενο τέλος για το σύνολο του χρόνου δραστηριοποίησης, ο τρόπος και ο χρόνος καταβολής του τέλους, σύμφωνα με τα οριζόμενα στον κανονισμό λειτουργίας της αγοράς.
4. Προϋπόθεση για την προκήρυξη αδειών και θέσεων δραστηριοποίησης στις οργανωμένες υπαίθριες αγορές είναι η καταχώρηση στο πληροφοριακό σύστημα Ο.Π.Σ.Α.Α. των αγορών στις οποίες ανήκουν οι προκηρυσσόμενες θέσεις, μαζί με: α) την απόφαση ίδρυσης, β) τον Κανονισμό Λειτουργίας της αγοράς και γ) το αντίστοιχο τοπογραφικό διάγραμμα, σύμφωνα με όσα ορίζονται στην παρ.  4 του άρθρου 25. 
5. Η χορήγηση άδειας με τις αντίστοιχες θέσεις δραστηριοποίησης και η χορήγηση άδειας για πλανόδια δραστηριοποίηση σε νέους πωλητές, καθώς και η χορήγηση θέσεων δραστηριοποίησης και δικαιώματος πλανόδιας δραστηριοποίησης σε υφιστάμενους αδειούχους πωλητές, ανά τομέα υπαίθριου εμπορίου (λαϊκές αγορές, αγορές χειροτεχνών - καλλιτεχνών, βραχυχρόνιες αγορές, στάσιμο και πλανόδιο εμπόριο), και κατηγορία πωλητών (παραγωγοί, επαγγελματίες πωλητές, χειροτέχνες καλλιτέχνες, πωλητές βραχυχρόνιων αγορών) μπορεί να αποτελεί αντικείμενο της ίδιας προκήρυξης. Θέσεις, οι οποίες μένουν αδιάθετες μετά το πέρας της διαδικασίας χορήγησής τους κατόπιν έκδοσης προκήρυξης, επαναπροκηρύσσονται εντός τριμήνου από το πέρας της διαδικασίας για το σύνολο του προβλεπόμενου χρόνου. Εφόσον παραμένουν αδιάθετες θέσεις, η αρμόδια αρχή μπορεί να εκδώσει νέα προκήρυξη για τη χορήγησή τους. 
6. Η προκήρυξη για τη χορήγηση αδειών και την παραχώρηση αντίστοιχων θέσεων δραστηριοποίησης, καθώς και η χορήγηση αδειών για την πλανόδια δραστηριοποίηση νέων πωλητών και για τη χορήγηση θέσεων δραστηριοποίησης και δικαιώματος πλανόδιας δραστηριοποίησης σε υφιστάμενους αδειούχους και όσους αποκτούν άδεια σύμφωνα με το παρόν, αναρτώνται στο Ο.Π.Σ.Α.Α. με μέριμνα της αρμόδιας για την έκδοση της προκήρυξης αρχής και δημοσιεύονται στον διαδικτυακό τόπο της, τουλάχιστον τριάντα (30) ημέρες πριν την καταληκτική ημερομηνία υποβολής των αιτήσεων. Η παράλειψη της ως άνω υποχρέωσης επισύρει τις κυρώσεις της παρ.  7 του άρθρου 62 και συνεπάγεται την απόλυτη ακυρότητα της προκήρυξης. 
7. Οι υποψήφιοι πωλητές υποβάλλουν στην αρμόδια αρχή, σύμφωνα με τους όρους της προκήρυξης, την αίτηση και τα δικαιολογητικά των αποφάσεων των παρ.  3 και 4 του άρθρου 67, ανάλογα με την αγορά που αφορά η προκήρυξη.
8. Αν δύο (2) ή περισσότεροι υποψήφιοι πωλητές συγκεντρώσουν τον ίδιο αριθμό μορίων προτεραιότητας, η χορήγηση της άδειας ή η παραχώρηση της θέσης ή του δικαιώματος πλανόδιας δραστηριοποίησης γίνεται με δημόσια κλήρωση που διενεργείται με μέριμνα και ευθύνη της αρμόδιας για την έκδοση της προκήρυξης αρχής. 
9. Με απόφαση της αρμόδιας αρχής συγκροτούνται γνωμοδοτική επιτροπή ελέγχου και αξιολόγησης των αιτήσεων, καθώς και γνωμοδοτική επιτροπή ενστάσεων από υπαλλήλους της ίδιας αρχής. Τα μέλη της γνωμοδοτικής επιτροπής ελέγχου και της γνωμοδοτικής επιτροπής ενστάσεων δεν επιτρέπεται να συμπίπτουν. Η θητεία των μελών των επιτροπών είναι ετήσια. Η συγκρότηση των ανωτέρω αναφερόμενων επιτροπών προηγείται της έκδοσης της προκήρυξης.
10. Κατά της απόφασης περί των αποτελεσμάτων της προκήρυξης χωρεί ένσταση από όποιον έχει έννομο συμφέρον, ενώπιον της αρμόδιας αρχής, εντός προθεσμίας δεκαπέντε (15) ημερών από την ημερομηνία δημοσίευσης των αποτελεσμάτων. Η απόφαση της αρμόδιας αρχής επί της ένστασης εκδίδεται εντός δέκα (10) ημερών από την άσκησή της. Κατά της απόφασης επί της ένστασης μπορεί να ασκηθεί προσφυγή από όποιον έχει έννομο συμφέρον σύμφωνα με όσα προβλέπονται στα άρθρα 63 έως 70 του ν. 2717/1999 (Α’ 97), περί Κώδικα Διοικητικής Δικονομίας, στο αρμόδιο διοικητικό πρωτοδικείο. 
11. Μετά την έκδοση απόφασης και το πέρας της εξέτασης των ενστάσεων, η αρμόδια αρχή έκδοσης της προκήρυξης χορηγεί στους επιλεγέντες θέση άσκησης δραστηριοποίησης (λαϊκές αγορές, αγορές χειροτεχνών-καλλιτεχνών, στάσιμο εμπόριο) και πλανόδια δραστηριοποίηση (πλανόδιο εμπόριο), εκδίδοντας σχετική άδεια στην οποία αναφέρονται τα στοιχεία της απόφασης των παρ.  7 και 8 του άρθρου 67, και ενημερώνει το πληροφοριακό σύστημα Ο.Π.Σ.Α.Α..
Άρθρο 14
Ειδικοί όροι για τη χορήγηση αδειών και θέσεων σε λαϊκές αγορές, σε νέους και υφιστάμενους πωλητές, κατόπιν έκδοσης προκήρυξης
1. Για τις άδειες και τις θέσεις σε λαϊκές αγορές ισχύουν, επιπλέον, τα ακόλουθα:
α) Η έκδοση προκήρυξης για τη χορήγηση αδειών και την παραχώρηση θέσεων σε λαϊκές αγορές μπορεί να αφορά σε μία (1) ή περισσότερες Περιφερειακές Ενότητες της ίδιας Περιφέρειας. 
β) Οι Περιφέρειες εκδίδουν προκήρυξη για τη χορήγηση αδειών και την παραχώρηση θέσεων σε λαϊκές αγορές, μεριμνώντας ώστε να είναι δυνατή η δραστηριοποίηση των κατόχων άδειας επαγγελματιών πωλητών σε υπαίθριες οργανωμένες αγορές για έξι (6) ημέρες κάθε εβδομάδα είτε εντός της ίδιας Περιφερειακής Ενότητας είτε σε δύο (2) όμορες Περιφερειακές Ενότητες. 
γ) Ειδικά για τις λαϊκές αγορές που λειτουργούν εντός των ορίων της Περιφέρειας Αττικής ή της Μητροπολιτικής Ενότητας Θεσσαλονίκης η οικεία Περιφέρεια εκδίδει προκήρυξη για τη χορήγηση αδειών και την παραχώρηση θέσεων δραστηριοποίησης σε λαϊκές αγορές, μεριμνώντας ώστε να είναι δυνατή η δραστηριοποίηση των κατόχων άδειας επαγγελματιών πωλητών σε υπαίθριες οργανωμένες αγορές για έξι (6) ημέρες κάθε εβδομάδα εντός είτε της ίδιας Περιφέρειας είτε της Μητροπολιτικής Ενότητας αντίστοιχα.
δ) Οι Περιφέρειες δεν εκδίδουν προκήρυξη για τη χορήγηση νέων αδειών και νέων θέσεων δραστηριοποίησης σε λαϊκές αγορές, εφόσον δραστηριοποιούνται σε αυτές κάτοχοι άδειας επαγγελματία πωλητή σε λαϊκές αγορές για λιγότερες από έξι (6) ημέρες κάθε εβδομάδα. Στην περίπτωση αυτή, οι Περιφέρειες εκδίδουν προκήρυξη για τη χορήγηση θέσεων, στη διαδικασία της οποίας μπορούν να συμμετέχουν μόνο οι ανωτέρω αναφερόμενοι επαγγελματίες πωλητές, με την επιφύλαξη του δευτέρου εδαφίου της παρ.  6 του άρθρου 15, οι οποίοι οφείλουν να γνωστοποιήσουν τη συμμετοχή τους εντός της ταχθείσας από την προκήρυξη προθεσμίας. Εφόσον η ως άνω διαδικασία αποβεί άγονη, η Περιφέρεια μπορεί να εκδώσει προκήρυξη, στη διαδικασία της οποίας μπορούν να συμμετέχουν κάτοχοι άδειας επαγγελματία πωλητή σε λαϊκές αγορές που δραστηριοποιούνται σε άλλες Περιφέρειες για λιγότερες από έξι (6) ημέρες κάθε εβδομάδα. Προτεραιότητα για τη χορήγηση των θέσεων δραστηριοποίησης στις ανωτέρω περιπτώσεις έχει ο υποψήφιος που δραστηριοποιείται τις λιγότερες ημέρες κάθε εβδομάδα. Μεταξύ υποψηφίων που δραστηριοποιούνται τον ίδιο αριθμό ημερών κάθε εβδομάδα διεξάγεται δημόσια κλήρωση με μέριμνα και ευθύνη της αρμόδιας αρχής. Η διαδικασία χορήγησης αδειών και θέσεων κατόπιν έκδοσης προκήρυξης διενεργείται από την Περιφέρεια είτε για το σύνολο των Περιφερειακών ενοτήτων είτε ανά Περιφερειακή/ες Ενότητα/ες.
2. Οι Δήμοι, πλην εκείνων που ανήκουν στη Περιφέρεια Αττικής και στη Μητροπολιτική Ενότητα Θεσσαλονίκης, γνωστοποιούν δύο (2) φορείς το έτος στην οικεία Περιφέρεια μέχρι την 31η Ιανουαρίου και την 31 Ιουλίου κάθε έτους τις κενές θέσεις, τις άδειες των πωλητών ως προς τα πωλούμενα είδη και τις ημέρες λειτουργίας των λαϊκών αγορών για τις οποίες υπάρχουν κενές θέσεις, καθώς και τον αριθμό των πωλητών που δραστηριοποιούνται λιγότερο από έξι (6) ημέρες την εβδομάδα. 
3. Οι Περιφέρειες δημοσιεύουν δύο (2) φορές το έτος τις κενές θέσεις επαγγελματιών πωλητών σε λαϊκές αγορές, ανά είδος άδειας και ημέρα λειτουργίας των λαϊκών αγορών, στην ιστοσελίδα τους και στο διαδίκτυο μέσω του Προγράμματος Διαύγεια του ν. 4727/2020 (Α’ 184) μέχρι την 31η Μαρτίου και την 30ή Σεπτεμβρίου κάθε έτους. 
4. Παράλειψη των υποχρεώσεων των παρ.  2 και 3 επισύρει τις κυρώσεις της παρ.  7 του άρθρου 62. 
Άρθρο 15
Όροι συμμετοχής υποψηφίων σε διαδικασία χορήγησης αδειών, παραχώρησης θέσεων και δικαιωμάτων δραστηριοποίησης στο πλανόδιο εμπόριο με έκδοση προκήρυξης
1. Κάθε υποψήφιος (φυσικό ή νομικό πρόσωπο, όπου επιτρέπεται) μπορεί να συμμετέχει σε διαδικασία χορήγησης αδειών, θέσεων και δικαιωμάτων πλανόδιας δραστηριοποίησης κατόπιν έκδοσης προκήρυξης για έναν μόνο τομέα υπαίθριου εμπορίου. Οι υφιστάμενοι κάτοχοι άδειας πωλητή στο υπαίθριο εμπόριο συμμετέχουν αποκλειστικά σε διαδικασίες που αφορούν τον τομέα υπαίθριου εμπορίου όπου ήδη δραστηριοποιούνται. 
2. Κάθε υποψήφιος μπορεί να συμμετέχει σε διαδικασία χορήγησης αδειών και παραχώρησης θέσεων με έκδοση προκήρυξης για τη διεκδίκηση μέχρι και τριών (3) θέσεων, με δυνατότητα επιλογής μόνο μίας (1) από αυτές, ανά οργανωμένη υπαίθρια αγορά και ανά δήμο για το στάσιμο εμπόριο, με εξαίρεση τους συνεταιρισμούς της παρ.  2 του άρθρου 5. Αν αναδειχθεί ως δικαιούχος για περισσότερες από μία (1) θέσεις, οφείλει να επιλέξει μία (1) από αυτές εντός προθεσμίας που ορίζεται στην εκδοθείσα προκήρυξη, παραιτούμενος αυτοδίκαια από τις υπόλοιπες. Εντός προθεσμίας που ορίζεται στην εκδοθείσα προκήρυξη, ο υποψήφιος έχει δικαίωμα παραίτησης από τη θέση που καταλαμβάνει στην κατάταξη της βαθμολογίας για τη διεκδίκηση θέσης. 
3. Οι αγροτικοί και οι γυναικείοι συνεταιρισμοί της περ. β’ του άρθρου 6 μπορούν να συμμετέχουν σε διαδικασία χορήγησης αδειών και παραχώρησης θέσεων με έκδοση προκήρυξης με τόσες υποψηφιότητες όσες και ο αριθμός των αδειών που κατέχουν. 
4. Απαγορεύεται η συμμετοχή σε διαδικασία χορήγησης αδειών και παραχώρησης θέσεων σε υπαίθρια οργανωμένη αγορά ή στο στάσιμο εμπόριο με έκδοση προκήρυξης για ημέρα, κατά την οποία ο υποψήφιος ήδη δραστηριοποιείται σε άλλη θέση, εξαιρουμένων των βραχυχρόνιων αγορών. Ο σχετικός έλεγχος διενεργείται από την αρμόδια για την έκδοση της προκήρυξης αρχή κατά την αξιολόγηση των αιτήσεων, μέσω του Ο.Π.Σ.Α.Α..
5. Απαγορεύεται η συμμετοχή σε διαδικασία χορήγησης αδειών και παραχώρησης θέσεων με έκδοση προκήρυξης, σε υποψήφιο που δεν έχει εξοφλήσει κάθε οφειλή, που αφορά τέλη υπαίθριου εμπορίου, έναντι της αρμόδιας αρχής που εκδίδει την προκήρυξη καθώς και του φορέα λειτουργίας των αγορών όπου δραστηριοποιείται.
6. Υφιστάμενοι κάτοχοι άδειας, καθώς και όσοι αποκτήσουν άδεια σύμφωνα με το παρόν, δύνανται να λαμβάνουν μέρος σε διαδικασία χορήγησης θέσεων με έκδοση προκήρυξης για παραχώρηση θέσης δραστηριοποίησης σε λαϊκή αγορά της ίδιας Περιφέρειας. Εξαιρούνται οι πωλητές που δραστηριοποιούνται σε λαϊκές αγορές δήμων της Περιφέρειας Αττικής, εφόσον έχουν παραιτηθεί την τελευταία τριετία πριν από την έναρξη ισχύος του παρόντος, από θέση που κατείχαν.
7. Οι λοιποί όροι συμμετοχής καθορίζονται από την αρμόδια για την έκδοση της προκήρυξης αρχή.
8. Κάθε αρμόδια αρχή οφείλει να ενημερώνει το Ο.Π.Σ.Α.Α. σχετικά με την οφειλή τελών κάθε πωλητή.
Άρθρο 16
Κριτήρια χορήγησης άδειας και θέσης 
δραστηριοποίησης στο υπαίθριο εμπόριο
1. Τα κριτήρια για τη χορήγησης άδειας με τις αντίστοιχες θέσεις δραστηριοποίησης προσδιορίζονται σύμφωνα με τον κατωτέρω πίνακα:
2. Ειδικά για το στάσιμο εμπόριο:
α) Η αρμόδια αρχή χορηγεί τις άδειες με τις αντίστοιχες θέσεις στάσιμου εμπορίου επαγγελματιών πωλητών σε άνεργα άτομα: αα) με ποσοστό αναπηρίας πενήντα τοις εκατό (50%) τουλάχιστον, αβ) γονείς ή κηδεμόνες ανήλικων τέκνων με ποσοστό αναπηρίας πενήντα τοις εκατό (50%) τουλάχιστον.
β) Οι θέσεις που καταλαμβάνουν οι δικαιούχοι μπορούν να χορηγούνται με κλήρωση. Η αρμόδια αρχή, κατά τον ορισμό των θέσεων, μεριμνά για την ασφαλή χωροθέτησή τους. Τα είδη επιλέγονται από τους πωλητές και ανήκουν στην κατηγορία ειδών, που αναφέρονται στην υπουργική απόφαση της παρ.  2 του άρθρου 67. 
γ) Για τη χορήγηση των αδειών με τις αντίστοιχες θέσεις δραστηριοποίησης εκδίδεται προκήρυξη από την αρμόδια αρχή στην οποία καθορίζονται οι ειδικότεροι όροι. Τα δικαιώματα και οι θέσεις των κατόχων των αδειών ισχύουν μέχρι αυτοί να συνταξιοδοτηθούν λόγω γήρατος. Οι άδειες ανανεώνονται ανά πέντε (5) έτη σύμφωνα με όσα προβλέπονται στο άρθρο 17.
3. Τα κριτήρια για τη χορήγηση επιπλέον θέσης δραστηριοποίησης και δικαιώματος πλανόδιας δραστηριοποίησης σε υφιστάμενους κατόχους άδειας είναι τα εξής: 
α) Για τον παραγωγό πωλητή: αα) ο χρόνος μη δραστηριοποίησης αποδίδει ένα (1) μόριο ανά ημέρα της εβδομάδας που ο πωλητής δεν δραστηριοποιείται και αβ) η εντοπιότητα, δηλαδή η περίπτωση κατά την οποία ο παραγωγός διατηρεί το σύνολο των γεωργικών εκμεταλλεύσεων εντός της Περιφέρειας στην οποία αιτείται θέση για λαϊκή αγορά ή για πλανόδια δραστηριοποίηση ή εντός της περιφερειακής ενότητας σε δήμο της οποίας αιτείται θέση στο στάσιμο εμπόριο, αποδίδει δέκα (10) μόρια,
β) για τον επαγγελματία πωλητή ο χρόνος μη δραστηριοποίησης αποδίδει ένα (1) μόριο ανά ημέρα μη δραστηριοποίησης, 
γ) στον υφιστάμενο κάτοχος άδειας πωλητή χειροτέχνη-καλλιτέχνη η θέση χορηγείται σύμφωνα με τους όρους της προκήρυξης του φορέα.
ΥΠΟΚΕΦΑΛΑΙΟ Γ’
ΑΝΑΝΕΩΣΗ - ΜΕΤΑΒΙΒΑΣΗ - ΠΩΛΗΣΗ - ΑΠΩΛΕΙΑ - ΑΛΛΑΓΗ ΑΔΕΙΑΣ ΚΑΙ ΘΕΣΗΣ - ΔΡΑΣΤΗΡΙΟΠΟΙΗΣΗΣ
Άρθρο 17
Ανανέωση άδειας δραστηριοποίησης 
πωλητών στο υπαίθριο εμπόριο
1. Κάθε πωλητής μπορεί να ανανεώνει την άδεια και τις θέσεις δραστηριοποίησής του με την ακόλουθη διαδικασία: 
α) Υποβάλλει στην αρμόδια αρχή αίτημα για ανανέωση της άδειας δραστηριοποίησής του, εντός προθεσμίας τριάντα (30) ημερών από τη λήξη ισχύος της υφιστάμενης, καθώς και των αντίστοιχων θέσεων ή δικαιωμάτων πλανόδιας δραστηριοποίησης.
β) Το αίτημα συνοδεύεται από τα στοιχεία που αναφέρονται στην απόφαση της παρ.  3 του άρθρου 67, και της παρ.  5 του άρθρου 46, περί χειροτεχνών - καλλιτεχνών, τα οποία πρέπει να βρίσκονται σε ισχύ. 
2. Θέσεις και δικαιώματα πλανόδιας δραστηριοποίησης που χορηγούνται σε υφιστάμενους πωλητές και σε νέους πωλητές που λαμβάνουν άδεια με το παρόν, διατηρούνται για όσο χρόνο είναι σε ισχύ η άδειά τους.
3. Αναγκαία προϋπόθεση για την εκ νέου χορήγηση θέσης σε λαϊκές αγορές και στο στάσιμο εμπόριο, καθώς και δικαιώματος για πλανόδια δραστηριοποίηση, σύμφωνα με τα οριζόμενα στην περ. δ’ της παρ.  5 του άρθρου 21, είναι η πώληση του πενήντα τοις εκατό (50%) τουλάχιστον της δηλωθείσας, με υπεύθυνη δήλωση του παραγωγού, ποσότητας στο Ολοκληρωμένο Σύστημα Διαχείρισης και Ελέγχου (Ο.Σ.Δ.Ε.) για τα είδη που αναφέρονται στην άδειά του, που πιστοποιείται από τις δηλωθείσες ποσότητες στην ψηφιακή πλατφόρμα e-Καταναλωτής. Αν ο παραγωγός είναι μέλος συνεταιρισμού που ασκεί εμπορική δραστηριότητα στα προϊόντα που παράγει, τα ανωτέρω ισχύουν για το είκοσι πέντε τοις εκατό (25%) της δηλωθείσας ποσότητας, σύμφωνα με την περ. στ) της παρ.  1 του άρθρου 8 του ν. 4673/2020 (Α’ 52).
Άρθρο 18
Είδη πώλησης και προσθήκη 
νέων προϊόντων  πώλησης 
1. Ο κάτοχος άδειας παραγωγού ή επαγγελματία πωλητή μπορεί να προσθέτει νέα προϊόντα σε αυτά που πωλεί, σύμφωνα με το παρόν, υποβάλλοντας σχετική αίτηση στην αρμόδια αρχή όπου δηλώνει:
α) τα επιπρόσθετα προϊόντα και 
β) εφόσον είναι παραγωγός πωλητής, τις δηλωθείσες ποσότητες στο Ολοκληρωμένο Σύστημα Διαχείρισης και Ελέγχου (Ο.Σ.Δ.Ε.) και αν τα προϊόντα ανήκουν σε αυτά που δεν δηλώνονται στο Ο.Σ.Δ.Ε., υπεύθυνη δήλωση ότι τα προϊόντα αυτά προέρχονται από ίδια παραγωγή και την ποσότητά τους. 
2. Η αρμόδια αρχή εγκρίνει το αίτημα εφόσον: 
α) τα επιπρόσθετα προϊόντα είναι συμβατά με τα είδη που προβλέπεται να πωλούνται σύμφωνα με το παρόν,
β) τα επιπρόσθετα προϊόντα είναι συμβατά με το αντικείμενο της θέσης δραστηριοποίησης του πωλητή του δικαιώματος πλανόδιας δραστηριοποίησης,
γ) για παραγωγούς πωλητές, τα πρόσθετα προϊόντα περιλαμβάνονται στη δήλωση Ολοκληρωμένου Συστήματος Διαχείρισης και Ελέγχου, της Ενιαίας Αίτησης Ενίσχυσης και της τελευταίας Ενιαίας Δήλωσης Καλλιέργειας/Εκτροφής Ε.Λ.Γ.Α.,
δ) προσκομίζονται η άδεια κυκλοφορίας και η βεβαίωση υγειονομικής καταλληλότητας από την Υγειονομική Υπηρεσία της περιφερειακής ενότητας όπου ανήκει η Διεύθυνση Μεταφορών, στην οποία γίνεται ή ταξινόμηση ή η έκδοση άδειας κυκλοφορίας του οχήματος, καθώς και του Δελτίου Καταλληλότητας Τεχνικού Ελέγχου (Κ.Τ.Ε.Ο.), του δηλούμενου προς χρήση οχήματος.
3. Με την απόφαση της παρ.  2 του άρθρου 67 καθορίζονται τα είδη πώλησης για τον παραγωγό πωλητή και επαγγελματία πωλητή, ο τρόπος αλλαγής και προσθήκης πωλούμενων προϊόντων, η συνδυαστική πώλησή τους και η μορφή και τα αναγραφόμενα στοιχεία στην πινακίδα που οφείλουν να τηρούν στα σημεία πώλησης (πάγκους) οι παραγωγοί και επαγγελματίες πωλητές λαϊκών αγορών.
4. Η πώληση ζώντων χερσαίων και υδρόβιων ζώων στις υπαίθριες αγορές του παρόντος απαγορεύεται.
Άρθρο 19
Μεταβίβαση άδειας παραγωγού και επαγγελματία πωλητή - μεταβίβαση θέσεων δραστηριοποίησης παραγωγού και επαγγελματία πωλητή - μεταβίβαση δικαιώματος δραστηριοποίησης στο πλανόδιο εμπόριο
1. Η άδεια με τις αντίστοιχες θέσεις επαγγελματία πωλητή, η άδεια και οι θέσεις δραστηριοποίησης παραγωγού πωλητή σε όλους τους τομείς υπαίθριου εμπορίου, καθώς και η άδεια και τα δικαιώματα δραστηριοποίησης στο πλανόδιο εμπόριο μπορούν να μεταβιβάζονται, με απόφαση της αρμόδιας αρχής, στις ακόλουθες περιπτώσεις: 
α) Οριστική παύση δραστηριοποίησης λόγω συνταξιοδότησης, παραίτησης ή αναπηρίας του κατόχου σε ποσοστό τουλάχιστον ίσο με εξήντα επτά τοις εκατό (67%). Εντός έξι (6) μηνών από την οριστική παύση της δραστηριότητας, ο πωλητής μπορεί να μεταβιβάσει την άδεια και τις θέσεις ή τα δικαιώματα δραστηριοποίησης στο πλανόδιο εμπόριο, σε ένα από τα ενήλικα τέκνα ή τον/την σύζυγό του ή τον/την συμβίο/α του, σύμφωνα με όσα προβλέπονται στον ν. 4356/2015 (Α’ 181), ή τους/τις αδελφούς/αδελφές του, εφόσον ο τελευταίος/α πληροί τις προϋποθέσεις, προκειμένου να είναι κάτοχος της άδειας. Ο μεταβιβάζων πωλητής, εφόσον έχει εξοφλήσει τις οφειλές που αφορούν στις θέσεις που αναφέρονται στην άδεια ή τη δραστηριοποίηση στο πλανόδιο εμπόριο, υποβάλλει στην αρμόδια αρχή σχετική αίτηση με την οποία δηλώνει το πρόσωπο στο οποίο επιθυμεί να μεταβιβαστούν η άδεια και οι θέσεις που αντιστοιχούν σε αυτήν, συνοδευόμενη από τα δικαιολογητικά που προβλέπονται από την απόφαση της παρ.  3 του άρθρου 67. Ο αποδέκτης της άδειας και των θέσεων υποβάλλει στην αρμόδια αρχή αίτηση αποδοχής της άδειας, συνοδευόμενη από τα δικαιολογητικά που προβλέπονται για τον τύπο άδειας που του μεταβιβάζεται, σύμφωνα με όσα αναφέρονται στην απόφαση της παρ.  3 του άρθρου 67.
β) Παύση δραστηριοποίησης λόγω θανάτου. Εντός έξι (6) μηνών από την οριστική παύση της δραστηριότητας, τα ενήλικα τέκνα ή ο/η σύζυγός ή ο συμβίος/α, σύμφωνα με όσα προβλέπονται στον ν. 4356/2015, ή οι αδελφοί/αδελφές του κατόχου που απεβίωσε δύναται, μέσα σε έξι (6) μήνες από την ημερομηνία του θανάτου, να ζητήσει τη μεταβίβαση της άδειας δραστηριοποίησης του αποβιώσαντος πωλητή, και τις θέσεις ή τα δικαιώματα δραστηριοποίησης στο πλανόδιο εμπόριο που αντιστοιχούν σε αυτήν, στο πρόσωπό του, εφόσον πληροί τις προϋποθέσεις, προκειμένου να είναι κάτοχος της άδειας δραστηριοποίησης. Ο αποδέκτης της άδειας και των θέσεων ή των δικαιωμάτων δραστηριοποίησης στο πλανόδιο εμπόριο που αντιστοιχούν σε αυτήν υποβάλλει στην αρμόδια αρχή, αίτηση αποδοχής της άδειας, συνοδευόμενη από τα δικαιολογητικά που προβλέπονται για τον τύπο άδειας που του μεταβιβάζεται, σύμφωνα με όσα αναφέρονται στην απόφαση της παρ.  3 του άρθρου 67, καθώς και με έγγραφη παραίτηση των υπολοίπων πιθανών δικαιούχων. Εφόσον η ανωτέρω αίτηση υποβληθεί εμπρόθεσμα από περισσότερους του ενός δικαιούχους, προηγείται αυτός που προτιμάται από τον αποβιώσαντα με δημοσιευμένη διάταξη τελευταίας βούλησης, και αν αυτή δεν υπάρχει, κατά σειρά προτεραιότητας τα ενήλικα τέκνα του, ο/η σύζυγός ή ο/η συμβίος/α και οι αδελφοί/αδελφές του με τα κριτήρια της παρ.  1 του άρθρου 16. Εφόσον υπάρχουν περισσότεροι του ενός διεκδικητές, η άδεια και οι θέσεις που αντιστοιχούν σε αυτήν αποδίδονται σε έναν από τους διεκδικητές κατόπιν διενέργειας δημόσιας κλήρωσης. Για την έκδοση απόφασης μεταβίβασης της άδειας από την αρμόδια αρχή απαιτείται η προηγούμενη εξόφληση από τον νέο κάτοχο όλων των οφειλών του αποβιώσαντα προκατόχου του που αφορούν στις θέσεις ή τη δραστηριοποίηση στο πλανόδιο εμπόριο που αναφέρονται στην άδεια που μεταβιβάστηκε. 
2. Ειδικά για τη μεταβίβαση της άδειας σε σύζυγο ή συμβίο/α, απαιτείται ο γάμος ή το σύμφωνο συμβίωσης να υφίσταται για πέντε (5) τουλάχιστον έτη.
3. Αν η αίτηση μεταβίβασης της άδειας δραστηριοποίησης πωλητή δεν υποβληθεί εντός της προθεσμίας των έξι (6) μηνών, η ισχύς της άδειας παύει αυτοδικαίως και αυτή δεν μπορεί πλέον να μεταβιβασθεί.
4. Απαγορεύεται σε κάτοχο άδειας δραστηριοποίησης στο υπαίθριο εμπόριο που μεταβίβασε αυτήν σε τρίτον, σύμφωνα με το παρόν, να αποκτήσει νέα άδεια ή να αποδεχθεί τη μεταβίβαση σε αυτόν υφιστάμενης άδειας δραστηριοποίησης στο υπαίθριο εμπόριο. 
5. Απαγορεύεται η μεταβίβαση της άδειας δραστηριοποίησης πωλητή, η ισχύς της οποίας έχει ανασταλεί, για τους λόγους που αναφέρονται στο άρθρο 21, και για όσο χρόνο διαρκεί η αναστολή.
6. Η αρμόδια αρχή καταχωρεί την απόφαση αποδοχής της μεταβίβασης και την άδεια που μεταβιβάστηκε στο Ο.Π.Σ.Α.Α..
Άρθρο 20
Αμοιβαία ανταλλαγή και αλλαγή θέσης 
δραστηριοποίησης στο υπαίθριο εμπόριο 
Επιτρέπεται, με απόφαση της αρμόδιας αρχής, η αμοιβαία ανταλλαγή θέσης μεταξύ δύο (2) ή περισσότερων πωλητών που δραστηριοποιούνται στην ίδια υπαίθρια οργανωμένη αγορά, ή στον ίδιο δήμο στην περίπτωση του στάσιμου εμπορίου, κατόπιν αίτησής τους, εφόσον δεν διαταράσσεται η λειτουργία της αγοράς κατά την κρίση της αρμόδιας αρχής.
Άρθρο 21
Αναστολή, παραίτηση και απώλεια θέσης 
δραστηριοποίησης και δικαιώματος δραστηριοποίησης στο πλανόδιο εμπόριο - Ανάκληση άδειας
1. Η κατοχή συγκεκριμένης θέσης στο υπαίθριο εμπόριο αναστέλλεται αυτοδικαίως, αν δεν καταβληθεί από τον υπόχρεο το προβλεπόμενο τέλος για τη θέση, για χρονικό διάστημα δύο (2) συνεχόμενων μηνών. Η αρμόδια αρχή εκδίδει σχετική διαπιστωτική πράξη και αναρτά αυτήν εντός δέκα (10) ημερών στο Ο.Π.Σ.Α.Α..
2. Η αναστολή της παρ.  1 αίρεται, εφόσον ο υπόχρεος για την καταβολή του οφειλόμενου τέλους προβεί στην εξόφλησή του εντός προθεσμίας εξήντα (60) ημερών, ή πέντε (5) μηνών αν η αξία του οφειλόμενου τέλους είναι μεγαλύτερη από πεντακόσια (500) ευρώ, από την αυτοδίκαιη απώλεια της θέσης. Αν η προθεσμία του πρώτου εδαφίου παρέλθει άπρακτη, επέρχεται οριστική απώλεια της θέσης δραστηριοποίησης στο υπαίθριο εμπόριο ή του δικαιώματος δραστηριοποίησης στο πλανόδιο εμπόριο, στην οικεία Περιφέρεια. Η αρμόδια αρχή μπορεί να προκηρύξει εκ νέου τις απολεσθείσες θέσεις, καθώς και τις άδειες δραστηριοποίησης στο πλανόδιο εμπόριο για το υπόλοιπο του αρχικού χρόνου ισχύος τους. 
3. Ο πωλητής που έχει απωλέσει οριστικά τη θέση δραστηριοποίησης στο υπαίθριο εμπόριο ή το δικαίωμα δραστηριοποίησης στο πλανόδιο εμπόριο, έχει δικαίωμα συμμετοχής σε νέα προκήρυξη μόνο εφόσον εξοφλήσει την οφειλή που οδήγησε στην ανωτέρω απώλεια. 
4. Ο πωλητής που κατέχει άδεια ή θέση δραστηριοποίησης στο υπαίθριο εμπόριο ή άδεια δραστηριοποίησης στο πλανόδιο εμπόριο μπορεί να παραιτείται οικειοθελώς από αυτές. Η παραίτηση υποβάλλεται εγγράφως στην αρμόδια αρχή που του χορήγησε την άδεια ή του παραχώρησε τη θέση ή το δικαίωμα δραστηριοποίησης στο πλανόδιο εμπόριο. Αν στην άδεια δραστηριοποίησης αναφέρονται θέσεις δραστηριοποίησης, η παραίτηση εκτείνεται και σε αυτές. Η αρμόδια αρχή μπορεί να προκηρύξει εκ νέου τις ελεύθερες θέσεις, καθώς και τα δικαιώματα δραστηριοποίησης στο πλανόδιο εμπόριο για το υπόλοιπο του αρχικού χρόνου ισχύος τους. 
5. Λόγοι απώλειας θέσης ή δικαιώματος δραστηριοποίησης στο πλανόδιο εμπόριο είναι επίσης:
α) Η μη ανανέωση της άδειας δραστηριοποίησης στο υπαίθριο εμπόριο εντός της προθεσμίας της περ. α) της παρ.  1 του άρθρου 17. 
β) Η διάθεση άλλων προϊόντων σε σχέση με εκείνα που αντιστοιχούν στην άδεια ή στη θέση η οποία του έχει χορηγηθεί ή στο δικαίωμα πλανόδιας δραστηριοποίησης που του έχει χορηγηθεί. Στην περίπτωση αυτή, η απώλεια αφορά στο σύνολο των θέσεων δραστηριοποίησης και δικαιωμάτων πλανόδιας δραστηριοποίησης.
γ) Η έλλειψη δραστηριοποίησης άνω των τριάντα (30) ημερών συνολικά, εντός ενός (1) ημερολογιακού έτους η οποία δεν οφείλεται σε: 
γα) ανωτέρα βία και 
γβ) φυσική ή άλλη καταστροφή της παραγωγής του ή εξάντληση των αποθεμάτων των προϊόντων του, που οφείλεται στην πώληση αυτών (αφορά παραγωγό - πωλητή). 
Σε περίπτωση ανωτέρας βίας ή φυσικής ή άλλης καταστροφής της παραγωγής, ο πωλητής υποβάλλει υπεύθυνη δήλωση, κατά περίπτωση, στον φορέα λειτουργίας της λαϊκής αγοράς, της αγοράς χειροτεχνών - καλλιτεχνών ή τον οικείο δήμο για στάσιμο εμπόριο.
δ) Η μη πώληση των προϊόντων σε ποσοστό τουλάχιστον πενήντα τοις εκατό (50%) επί της δηλωθείσας στο Ο.Σ.Δ.Ε./Ε.Λ.Γ.Α. ποσότητας των ειδών πώλησης που αναφέρονται στην άδεια (αφορά παραγωγό πωλητή) κατά την ανανέωση της άδειας, σύμφωνα με την παρ.  3 του άρθρου 17, εκτός αν η μη πώληση οφείλεται σε λόγους ανωτέρας βίας.
ε) Η βεβαίωση παράβασης κατά τη διενέργεια ελέγχου, από τα αρμόδια ελεγκτικά όργανα μη έκδοσης φορολογικής απόδειξης ταμειακής μηχανής για τρεις (3) φορές εντός ενός (1) έτους. Στην περίπτωση του προηγούμενου εδαφίου, επιβάλλεται στους παραβάτες ανάκληση όλων των θέσεων δραστηριοποίησής τους, η οποία συνεπάγεται ταυτόχρονη απώλεια δικαιώματος συμμετοχής σε προκήρυξη θέσης δραστηριοποίησης και πλανόδιας δραστηριοποίησης για δεκαπέντε (15) ημέρες.
Στις περ. β), γ) και ε), οι θέσεις και το δικαίωμα δραστηριοποίησης στο πλανόδιο εμπόριο του οφειλέτη πωλητή επαναπροκηρύσσονται για το υπόλοιπο του αρχικού χρόνου προκήρυξης, σύμφωνα με τους όρους του παρόντος. Το τέλος για τη θέση ή την πλανόδια δραστηριοποίηση καθορίζεται ανάλογα από την αρμόδια αρχή. Στις περ. α) και δ), οι θέσεις ή το δικαίωμα δραστηριοποίησης του οφειλέτη πωλητή επαναπροκηρύσσονται για το σύνολο του χρόνου χορήγησης.
Για τις περ. α) έως στ) η αρμόδια αρχή εκδίδει διαπιστωτική πράξη, την οποία οφείλει να καταχωρήσει στο Ο.Π.Σ.Α.Α.
6. Σε περίπτωση μη διατήρησης σε ισχύ και επικαιροποίησης των δικαιολογητικών της απόφασης της παρ.  3 του άρθρου 67, με την επιφύλαξη των κατωτέρω, επέρχεται αυτοδικαίως απώλεια όλων των θέσεων δραστηριοποίησης σε λαϊκές αγορές, στο στάσιμο εμπόριο και του δικαιώματος για δραστηριοποίηση στο πλανόδιο εμπόριο. Η αρμόδια αρχή εκδίδει σχετική διαπιστωτική πράξη.
Με μεταγενέστερη υποβολή των δικαιολογητικών εντός χρονικού διαστήματος ενός (1) μηνός από την αρχική καταληκτική ημερομηνία υποβολής τους, ο πωλητής ανακτά τη θέση δραστηριοποίησης στις λαϊκές αγορές, στο στάσιμο εμπόριο και το δικαίωμα δραστηριοποίησης στο πλανόδιο εμπόριο. Σε αντίθετη περίπτωση, οι θέσεις και το δικαίωμα δραστηριοποίησης επαναπροκηρύσσονται, για το υπόλοιπο του αρχικού χρόνου προκήρυξης, σύμφωνα με τους όρους του παρόντος. Το τέλος για τη θέση ή το δικαίωμα πλανόδιας δραστηριοποίησης, καθορίζεται ανάλογα από την αρμόδια αρχή.
Ο προκάτοχος πωλητής έχει δικαίωμα συμμετοχής στην προκήρυξη της θέσης και της πλανόδιας δραστηριοποίησης, σύμφωνα με τους όρους του παρόντος.
7. Στην περ. ε) της παρ.  5, ο πωλητής αποκτά θέση με τη διαδικασία της προκήρυξης, σύμφωνα με το παρόν και εφόσον παρέλθει ο χρόνος απώλειας δικαιώματος συμμετοχής σε προκήρυξη. 
8. Στις περιπτώσεις των παρ.  1, 5 και 6, για την απώλεια της θέσης και του δικαιώματος πλανόδιας δραστηριοποίησης, ο φορέας στον οποίο δραστηριοποιούνταν ο πωλητής, ενημερώνει τον πωλητή και το Ο.Π.Σ.Α.Α.. Μετά από την ενημέρωση, ο πωλητής δεν δικαιούται να δραστηριοποιείται, έως ότου επανέλθει σε αυτήν, είτε λόγω θεραπείας των λόγων απώλειας είτε μέσω συμμετοχής σε προκήρυξη. 
9. Υφιστάμενες, κατά την έναρξη ισχύος του παρόντος, άδειες παραγωγού πωλητή και επαγγελματία πωλητή, καθώς και όσες εκδίδονται σύμφωνα με το παρόν, ανακαλούνται οριστικά στην περίπτωση θανάτου ή παραίτησης για οποιονδήποτε λόγο του κατόχου, εφόσον δεν μεταβιβαστούν ή δεν γίνουν αποδεκτές από τους κληρονόμους, σύμφωνα με τα οριζόμενα στο άρθρο 19. 
Άρθρο 22
Αναπλήρωση, υποβοήθηση πωλητή 
και πρόσληψη υπαλλήλων 
1. Ο πωλητής, εφόσον είναι φυσικό πρόσωπο, οφείλει να έχει αυτοπρόσωπη παρουσία στον χώρο πώλησης των προϊόντων του. Ο πωλητής μπορεί να αναπληρώνεται από ενήλικο πρόσωπο, εφόσον αυτό δεν κατέχει άδεια υπαίθριου εμπορίου του άρθρου 4, ως ακολούθως: 
α) παραγωγός πωλητής υπαίθριου εμπορίου: από πρόσωπο με το οποίο έχει συγγένεια α’ βαθμού ή από τον/την σύζυγο ή τον συμβίο/α, σύμφωνα με όσα προβλέπονται στον ν. 4356/2015 (Α’ 181), έως εννέα (9) μήνες ή από δηλωμένο υπάλληλο για χρονικό διάστημα έως έξι (6) μήνες, ανά ημερολογιακό έτος, 
β) επαγγελματίας πωλητής υπαίθριου εμπορίου και χειροτέχνης-καλλιτέχνης: από πρόσωπο με το οποίο έχει συγγένεια α’ βαθμού ή από τον/την σύζυγο ή τον συμβίο/α, υπό την έννοια της περ. α), ή από δηλωμένο υπάλληλο για χρονικό διάστημα έως έξι (6) μήνες ανά ημερολογιακό έτος. Ειδικά για τους χειροτέχνες καλλιτέχνες που κατέχουν άδεια τρίμηνης διάρκειας, το χρονικό διάστημα αναπλήρωσης δεν υπερβαίνει τον έναν (1) μήνα,
γ) πωλητής σε βραχυχρόνιες αγορές: από πρόσωπο με το οποίο έχει συγγένεια α’ βαθμού ή από τον/την σύζυγο ή τον συμβίο/α, υπό την έννοια της περ. α) ή από δηλωμένο υπάλληλο.
2. Η αναπλήρωση της παρ.  1 παρατείνεται με απόφαση του φορέα λειτουργίας για λόγους αναπηρίας ή σε περίπτωση επιπλοκών εγκυμοσύνης (για τις γυναίκες κατόχους αδείας), κατόπιν σχετικής αίτησης, η οποία συνοδεύεται υποχρεωτικά από τα αντίστοιχα πιστοποιητικά από κέντρο πιστοποίησης αναπηρίας ή το αντίστοιχο ιατρικό πιστοποιητικό (για τις εγκύους). Επιτρέπεται, σε κάθε περίπτωση, η αναπλήρωση που γίνεται για λόγους που οφείλονται στο πρόσωπο του πωλητή λόγω ανωτέρας βίας.
3. Ο παραγωγός και ο επαγγελματίας πωλητής μπορεί να υποβοηθούνται με την παράλληλη παρουσία προσώπου συγγένειας α’ ή β’ βαθμού ή από τον/την σύζυγο ή τον συμβίο/α, σύμφωνα με όσα προβλέπονται στην περ. α) της παρ.  1. Η υποβοήθηση διαρκεί κατ’ ανώτατο χρονικό όριο έως τρεις (3) μήνες, ανά ημερολογιακό έτος.
4. Οι πωλητές δηλώνουν τα άτομα που τους αναπληρώνουν ή τους υποβοηθούν στην αρμόδια αρχή, μία φορά, στην αρχή κάθε ημερολογιακού έτους ή όποτε παραστεί ανάγκη, με κοινή αίτηση του πωλητή και του αναπληρωτή ή του προσώπου που υποβοηθά τον πωλητή, ανάλογα με την περίπτωση του προσώπου που δηλώνεται. Η αίτηση του προηγούμενου εδαφίου περιλαμβάνει:
α) Τα στοιχεία ταυτότητας, τον Αριθμό Φορολογικού Μητρώου (Α.Φ.Μ.) και τον Αριθμό Μητρώου Κοινωνικής Ασφάλισης (Α.Μ.Κ.Α.) του αναπληρωτή ή του προσώπου που υποβοηθά τον πωλητή,
β) το χρονικό διάστημα της αναπλήρωσης ή της υποβοήθησης, 
γ) πιστοποιητικό οικογενειακής κατάστασης από το οποίο προκύπτει ο βαθμός συγγένειας του πωλητή και του αναπληρωτή ή του προσώπου που υποβοηθά τον πωλητή ή τα στοιχεία της βεβαίωσης πρόσληψης του αναπληρωτή, 
δ) πιστοποιητικό υγείας της υπό στοιχεία Υ1γ/Γ.Π/οικ. 35797/11.4.2012 απόφασης του Υπουργού Υγείας και Κοινωνικής Αλληλεγγύης (Β’ 1199), σε ισχύ για τον αναπληρωτή ή το πρόσωπο που υποβοηθά τον πωλητή, και
ε) υπεύθυνη δήλωση του αναπληρωτή ότι δεν κατέχει άδεια παραγωγού ή επαγγελματία πωλητή υπαίθριου εμπορίου.
5. Η αρμόδια αρχή, εντός των ορίων της οποίας δραστηριοποιείται ο πωλητής, ελέγχει την οικογενειακή κατάσταση του πωλητή ή τα στοιχεία πρόσληψης, καθώς και την ύπαρξη ή μη πιστοποιητικού υγείας σε ισχύ του αναπληρωτή και, σε θετική περίπτωση, εφόσον το χρονικό διάστημα αναπλήρωσης είναι σύμφωνο με το παρόν, ενημερώνει το πληροφοριακό σύστημα και τους αιτούντες, χορηγώντας βεβαίωση αναπλήρωσης ή υποβοήθησης, κατά περίπτωση, στην οποία αναφέρονται τα στοιχεία του φορέα, του κατόχου της θέσης - δραστηριοποίησης, καθώς και τα στοιχεία της αίτησης της παρ.  4.
6. Επιτρέπεται η πρόσληψη υπαλλήλου από τον πωλητή, εφόσον ο υποψήφιος υπάλληλος δεν κατέχει άδεια παραγωγού ή επαγγελματία πωλητή υπαίθριου εμπορίου. Ο πωλητής γνωστοποιεί την πρόσληψη υπαλλήλου, που τον αναπληρώνει ή τον υποβοηθά, αυθημερόν στην αρμόδια αρχή υποβάλλοντας αίτηση για την έκδοση σχετικής βεβαίωσης πρόσληψης. Αν με την πρόσληψη συνάπτεται σύμβαση εργασίας ορισμένου χρόνου, ο πωλητής ενημερώνει κάθε φορά αμελλητί την αρμόδια αρχή και για την τυχόν ανανέωσή της. Για την πρόσληψη, τη λύση της σύμβασης εργασίας, καθώς και τους όρους εργασίας των υπαλλήλων εφαρμόζονται οι σχετικές διατάξεις της εργατικής νομοθεσίας.
7. Απαγορεύεται η ταυτόχρονη αναπλήρωση από περισσότερους του ενός (1) αναπληρωτές. Εξαιρούνται οι κάτοχοι βεβαίωσης δραστηριοποίησης ετήσιας διάρκειας υπαίθριου εμπορίου, οι οποίοι δύνανται να δραστηριοποιούνται ταυτόχρονα σε περισσότερες από μία βραχυχρόνιες αγορές είτε μέσω αναπλήρωσης είτε μέσω πρόσληψης υπαλλήλων. 
8. Ο πωλητής ή ο αναπληρωτής του υποχρεούνται σε αυτοπρόσωπη παρουσία στον χώρο πώλησης των προϊόντων. Το πρόσωπο που αναπληρώνει τον πωλητή είναι αποκλειστικά υπεύθυνο για την άσκηση της δραστηριοποίησης.
9. Για οποιαδήποτε μεταβολή των στοιχείων της υποβοήθησης, της αναπλήρωσης και της πρόσληψης υπαλλήλου, την ευθύνη ενημέρωσης της αρμόδιας αρχής έχει ο πωλητής.
10. Η αρμόδια αρχή ελέγχει αυτεπάγγελτα τα στοιχεία της υπεύθυνης δήλωσης του υπαλλήλου, καθώς και την ύπαρξη ή μη πιστοποιητικού υγείας σε ισχύ, ενημερώνει το πληροφοριακό σύστημα και χορηγεί βεβαίωση πρόσληψης στην οποία αναφέρονται τα στοιχεία του φορέα, καθώς και: 
α) τα στοιχεία ταυτότητας, ο Αριθμός Φορολογικού Μητρώου (Α.Φ.Μ.) και ο Α.Μ.Κ.Α. του υπαλλήλου, 
β) η ημερομηνία πρόσληψης και γ) τα στοιχεία ταυτότητας και ο Α.Φ.Μ. του πωλητή-εργοδότη.
11. Στην περίπτωση των αγρεργατών, που απασχολούνται σε παραγωγούς αγροτικών προϊόντων και παράλληλα εργάζονται ως λιανοπωλητές στις λαϊκές αγορές, ισχύουν τα αναφερόμενα στην παρ.  12 του άρθρου 7 του ν. 3232/2004 (Α’ 48).
12. Σε περίπτωση λύσης της σχέσης εργασίας, ο πωλητής υποχρεούται να ενημερώσει σχετικά την αρμόδια αρχή εντός προθεσμίας τριών (3) ημερών. Η αρμόδια αρχή, εντός προθεσμίας τριών (3) ημερών από την ημέρα που έλαβε γνώση της λύσης της σχέσης εργασίας, ενημερώνει σχετικά το Ο.Π.Σ.Α.Α.
13. Τα ανωτέρω ισχύουν και για τους πωλητές που δηλώνονται από νομικά πρόσωπα. Η δήλωση αναπλήρωσης ή υποβοήθησης υποβάλλεται από το νομικό πρόσωπο στην αρμόδια αρχή.
14. Ειδικά για τις λαϊκές αγορές, η δήλωση των αναπληρωτών, καθώς και η γνωστοποίηση των υπαλλήλων μπορούν να υποβληθούν στην Περιφέρεια για το σύνολο των λαϊκών αγορών αυτής στις οποίες δραστηριοποιείται ο πωλητής. 
ΥΠΟΚΕΦΑΛΑΙΟ Δ’
ΤΕΛΗ ΔΡΑΣΤΗΡΙΟΠΟΙΗΣΗΣ ΣΤΟ ΥΠΑΙΘΡΙΟ ΕΜΠΟΡΙΟ
Άρθρο 23
Καθορισμός τέλους θέσης και δικαιώματος 
δραστηριοποίησης στο υπαίθριο εμπόριο 
1. Οι υφιστάμενοι κατά την έκδοση του παρόντος κάτοχοι άδειας παραγωγοί και επαγγελματίες πωλητές λαϊκών αγορών καταβάλλουν ημερήσιο τέλος θέσης, σύμφωνα με τα οριζόμενα στον κανονισμό λειτουργίας της αγοράς, για τη δραστηριοποίηση σε αυτές και την κάλυψη των πάσης φύσεως αναγκών της. Οι υπόχρεοι καταβολής του ημερήσιου τέλους στους φορείς λειτουργίας των λαϊκών αγορών απαλλάσσονται από το τέλος υπέρ δήμων του άρθρου 21 του από 24.9/20.10.1958 βασιλικού διατάγματος (Α’ 171) για την καθαριότητα και αποκομιδή των απορριμμάτων των χώρων που χρησιμοποιούνται από τις λαϊκές αγορές και από το τέλος για τη χρήση των χώρων λειτουργίας των λαϊκών αγορών της παρ.  9 του άρθρου 13 του ιδίου βασιλικού διατάγματος ή όποια άλλη οικονομική επιβάρυνση για παρεχόμενες από τους Δήμους και τις Περιφέρειες υπηρεσίες, σχετικές με τη λειτουργία των λαϊκών αγορών.
2. Ο επιμερισμός των εσόδων που προκύπτουν από την καταβολή του ημερήσιου τέλους γίνεται ως εξής:
α) Για έσοδα που εισπράττονται από τις Περιφέρειες Αττικής και Κεντρικής Μακεδονίας από λαϊκές αγορές αρμοδιότητάς τους, ποσοστό πενήντα τοις εκατό (50%) περιέρχεται στις οικείες Περιφέρειες και ποσοστό πενήντα τοις εκατό (50%) στους Δήμους, στα γεωγραφικά όρια των οποίων λειτουργούν λαϊκές αγορές, με εγγραφή στους προϋπολογισμούς τους για την αντιμετώπιση των λειτουργικών αναγκών που προκύπτουν από τη λειτουργία των λαϊκών αγορών, την προμήθεια και χρήση τηλεπικοινωνιακών μέσων για την κάλυψη των αναγκών επικοινωνίας των υπηρεσιών ελέγχου και τη διασφάλιση της δημόσιας υγείας. Η απόδοση του ποσού που περιέρχεται στους Δήμους, γίνεται το αργότερο κάθε εξάμηνο βάσει συντελεστών κατανομής που είναι ανάλογοι του αριθμού των πωλητών που δραστηριοποιήθηκαν στις λαϊκές αγορές κάθε Δήμου κατά το προηγούμενο έτος. Οι συντελεστές κατανομής ορίζονται με απόφαση της οικείας Περιφέρειας, η οποία εκδίδεται μέχρι το τέλος Ιανουαρίου κάθε έτους. Το ανωτέρω αναφερόμενο ποσό είναι το μοναδικό τέλος που αποδίδεται στους Δήμους για τη λειτουργία των λαϊκών αγορών. Στο ποσοστό αυτό δεν υπολογίζεται το αναλογούν χαρτόσημο, το οποίο είναι ενιαίο για όλη τη Χώρα.
β) Για έσοδα που εισπράττονται από τους λοιπούς φορείς λειτουργίας των λαϊκών αγορών, δηλαδή τους Δήμους της λοιπής Επικράτειας, ποσοστό εβδομήντα πέντε τοις εκατό (75%) περιέρχεται σε αυτούς και ποσοστό είκοσι πέντε τοις εκατό (25%) στην οικεία Περιφέρεια και αποδίδεται σε αυτήν τουλάχιστον μία (1) φορά κάθε εξάμηνο, με απόφαση του οικείου Δήμου. Το ποσό αυτό εγγράφεται ως έσοδο στους προϋπολογισμούς των αντίστοιχων Περιφερειών.
3. Για τη δραστηριοποίηση στο στάσιμο εμπόριο (παραγωγών και επαγγελματιών πωλητών) καταβάλλεται τέλος κατάληψης κοινόχρηστου χώρου. Με απόφαση του οικείου Δήμου καθορίζονται το ύψος του τέλους, ο τρόπος πληρωμής και κάθε άλλο σχετικό ζήτημα. 
4. Για τη δραστηριοποίηση στο πλανόδιο εμπόριο καταβάλλεται τέλος δραστηριοποίησης στο πλανόδιο εμπόριο. Με απόφαση της οικείας Περιφέρειας καθορίζονται το ύψος του τέλους, ο τρόπος πληρωμής και κάθε άλλο σχετικό ζήτημα. 
5. Για τους κατόχους άδειας χειροτέχνη-καλλιτέχνη, καταβάλλονται τέλη δραστηριοποίησης σύμφωνα με τα οριζόμενα στον κανονισμό λειτουργίας αγοράς από τον αρμόδιο φορέα λειτουργίας της αγοράς. 
6. Από το τέλος που εισπράττουν οι φορείς λειτουργίας των λαϊκών αγορών της Περιφέρειας Αττικής και της Μητροπολιτικής Ενότητας Θεσσαλονίκης, ποσοστό ένα τοις εκατό (1%) εμφανίζεται στα έσοδα του Κρατικού Προϋπολογισμού σε διακριτό αναλυτικό λογαριασμό εσόδου (Α.Λ.Ε.) λόγω της υποστήριξης της λειτουργίας και της συντήρησης του Ο.Π.Σ.Α.Α. από τη Γενική Γραμματεία Εμπορίου και Προστασίας Καταναλωτή του Υπουργείου Ανάπτυξης και Επενδύσεων.
7. Από το τέλος που εισπράττουν οι φορείς λειτουργίας των βραχυχρόνιων αγορών και των αγορών χειροτεχνών-καλλιτεχνών της Περιφέρειας Αττικής και της Μητροπολιτικής Ενότητας Θεσσαλονίκης, ποσοστό ένα τοις εκατό (1%) εμφανίζεται στα έσοδα του Κρατικού Προϋπολογισμού σε διακριτό αναλυτικό λογαριασμό εσόδου (Α.Λ.Ε.) λόγω της υποστήριξης της λειτουργίας και της συντήρησης του Ο.Π.Σ.Α.Α. από τη Γενική Γραμματεία Εμπορίου και Προστασίας Καταναλωτή του Υπουργείου Ανάπτυξης και Επενδύσεων.
8. Για τη διευκόλυνση της λειτουργίας των δευτεροβάθμιων συνδικαλιστικών οργάνων (ομοσπονδιών) των πωλητών λαϊκών αγορών, πέραν του ημερήσιου τέλους, δύναται να συνεισπράττεται και συνδρομή υπέρ των οργάνων αυτών. Το ποσό της συνδρομής δεν αποτελεί δημόσιο έσοδο ή ανταποδοτικό τέλος ή έσοδο του φορέα λειτουργίας και εισπράττεται πέραν του ημερήσιου τέλους. Η απόδοσή του στις δικαιούχες οργανώσεις γίνεται με σεβασμό στην ανεξαρτησία τους από τους φορείς λειτουργίας. Έως την πρώτη εβδομάδα του Δεκεμβρίου, εκάστου έτους, με ισχύ το επόμενο έτος, οι ενδιαφερόμενες συνδικαλιστικές οργανώσεις, εφόσον το επιθυμούν, καταθέτουν στους φορείς λειτουργίας αίτηση για την εφαρμογή της παρούσας, στην οποία περιλαμβάνονται η απόφαση του αρμοδίου οργάνου, σύμφωνα με το καταστατικό της οργάνωσης για το ύψος της συνδρομής, ο κατάλογος των πρωτοβάθμιων φορέων - μελών τους και οι λαϊκές αγορές στις οποίες δραστηριοποιούνται τα πρωτοβάθμια αυτά όργανα. Το ποσό της συνδρομής, που εισπράττεται με τη διαδικασία της παρούσας, δεν μπορεί να υπερβαίνει το πέντε τοις εκατό (5%) του ημερήσιου ανταποδοτικού τέλους. Οι πωλητές που δεν είναι μέλη πρωτοβάθμιων σωματείων-μελών των ομοσπονδιών, με αίτησή τους στον φορέα λειτουργίας, δεν καταβάλλουν την ανωτέρω αναφερόμενη συνδρομή. 
9. Σε περίπτωση προπληρωμής του τέλους της θέσης δραστηριοποίησης, καθώς και του δικαιώματος για πλανόδια δραστηριοποίηση για ολόκληρο το έτος, ο φορέας παρέχει έκπτωση πέντε τοις εκατό (5%) επί του συνολικού ετήσιου τέλους.
Άρθρο 24
Απαλλαγή από τα τέλη
1. Ο κάτοχος θέσης δραστηριοποίησης απαλλάσσεται από την υποχρέωση καταβολής του τέλους για τη θέση ή το δικαίωμα δραστηριοποίησης στο πλανόδιο εμπόριο, που κατέχει, εφόσον συντρέχουν λόγοι ανωτέρας βίας. 
2. Ειδικά ο παραγωγός πωλητής απαλλάσσεται από την υποχρέωση καταβολής του τέλους για τη θέση ή το δικαίωμα δραστηριοποίησης στο πλανόδιο εμπόριο, που κατέχει λόγω φυσικής ή άλλης καταστροφής της παραγωγής του, καθώς και λόγω εξάντλησης των αποθεμάτων των προϊόντων του που οφείλεται στην πώληση αυτών. Για τον σκοπό αυτόν, υποβάλλει σχετική υπεύθυνη δήλωση στον φορέα διαχείρισης της λαϊκής αγοράς και δεν έχει θέση δραστηριοποίησης για τα προϊόντα αυτά.
ΚΕΦΑΛΑΙΟ Γ’
ΥΠΑΙΘΡΙΕΣ ΟΡΓΑΝΩΜΕΝΕΣ ΑΓΟΡΕΣ
ΥΠΟΚΕΦΑΛΑΙΟ Α’ 
ΧΩΡΟΤΑΞΙΑ ΥΠΑΙΘΡΙΩΝ ΟΡΓΑΝΩΜΕΝΩΝ ΑΓΟΡΩΝ
Άρθρο 25
Επιλογή χώρου λειτουργίας υπαίθριων οργανωμένων αγορών 
1. Η λειτουργία υπαίθριων οργανωμένων αγορών επιτρέπεται σε υπαίθριους χώρους που ορίζονται με απόφαση της αρμόδιας αρχής, και στους οποίους υπάρχει ελεύθερη και εύκολη πρόσβαση για το κοινό, περιλαμβανόμενων των ατόμων με αναπηρία, και ιδίως σε οδούς, πλατείες, πάρκα και εξωτερικούς χώρους εκκλησιών. Οι υπαίθριοι χώροι του πρώτου εδαφίου μπορούν να είναι δημόσιοι ή μισθωμένοι από το Δημόσιο.
2. Η απόφαση ορισμού των χώρων λειτουργίας της παρ.  1 εκδίδεται μετά από γνώμη της αρμόδιας αστυνομικής αρχής σχετικά με τις επιπτώσεις στην κυκλοφορία πεζών και οχημάτων. Η γνώμη της αρμόδιας αστυνομικής αρχής υποβάλλεται εντός προθεσμίας τριάντα (30) ημερών αφότου ζητηθεί, και αν αυτή παρέλθει άπρακτη, η απόφαση του φορέα λειτουργίας μπορεί να εκδίδεται χωρίς αυτή. 
3. Ο αρμόδιος φορέας λειτουργίας οφείλει να διασφαλίζει ότι, με τον ορισμό των χώρων λειτουργίας των υπαίθριων οργανωμένων αγορών, δεν εμποδίζεται η πρόσβαση σε σχολεία, νοσοκομεία, κέντρα υγείας, σταθμούς του αστικού και του προαστιακού σιδηρόδρομου, σταθμούς υπεραστικών λεωφορείων, αρχαιολογικούς χώρους, μουσεία, μνημεία, χώρους άσκησης θρησκευτικής λατρείας, αστυνομικούς, λιμενικούς και πυροσβεστικούς σταθμούς, εισόδους κατοικιών και καταστημάτων, ξενοδοχειακές μονάδες, καθώς και ότι δεν δυσχεραίνονται η λειτουργία των ανωτέρω και ο εφοδιασμός κάθε είδους καταστημάτων και ξενοδοχειακών επιχειρήσεων.
4. Η απόφαση ορισμού του χώρου λειτουργίας υπαίθριας οργανωμένης αγοράς συνοδεύεται από τοπογραφικό διάγραμμα, που συντάσσεται με μέριμνα του φορέα λειτουργίας και στο οποίο απεικονίζονται:
α) τα όρια που αυτή καταλαμβάνει, 
β) η χωροθέτηση των θέσεων, ανά κατηγορία προϊόντων, 
γ) το σύνολο των θέσεων που καλύπτουν οι πωλητές με αρίθμηση, αναφορά στο αντικείμενο εκμετάλλευσης κάθε πάγκου πωλητών στις αγορές που απαιτείται και 
δ) οι κενές θέσεις.
Το ανωτέρω τοπογραφικό διάγραμμα, καταχωρείται στο Ο.Π.Σ.A.Α. και κοινοποιείται στη Γενική Διεύθυνση Ανάπτυξης της οικείας Περιφέρειας, εντός της προθεσμίας της παρ.  2 του άρθρου 56.
5. Με την επιφύλαξη ειδικότερων διατάξεων της χωροταξικής και πολεοδομικής νομοθεσίας, η κατασκευή και τοποθέτηση στους χώρους λειτουργίας υπαίθριας οργανωμένης αγοράς προσωρινών στεγάστρων ή σκιάστρων ανοιχτού τύπου, ανεξάρτητα από το υλικό κατασκευής τους ή τον τρόπο στήριξής τους στο έδαφος, δεν αναιρεί τον υπαίθριο χαρακτήρα της. Για τη λειτουργία υπαίθριας αγοράς, οι ανωτέρω κατασκευές εγκαθίστανται από τον αρμόδιο φορέα λειτουργίας, ύστερα από έγκριση της αρμόδιας τεχνικής υπηρεσίας του σχετικά με την ασφάλεια χρήσης και τη στατική επάρκεια των κατασκευών.
6. Σε περίπτωση έκτακτης ανάγκης, και ιδίως πανδημίας ή θεομηνίας, ο αρμόδιος φορέας λειτουργίας μπορεί να ορίζει με απόφασή του, η οποία εκδίδεται μετά από γνώμη του Γενικού Γραμματέα Εμπορίου και Προστασίας Καταναλωτή, επιπρόσθετο χώρο λειτουργίας υφιστάμενης υπαίθριας οργανωμένης αγοράς, εντός των ορίων του ίδιου Δήμου, που καλείται «παράλληλη αγορά». Η παράλληλη αγορά λειτουργεί κατά την ίδια ημέρα και κατά τις ώρες που προβλέπονται για την υφιστάμενη υπαίθρια οργανωμένη αγορά. Στην παράλληλη αγορά δραστηριοποιείται μέγιστος αριθμός πωλητών ίσος με το πενήντα τοις εκατό (50%) του συνολικού αριθμού, ανά κατηγορία πωλητών, που προβλέπονται για την υφιστάμενη υπαίθρια αγορά. Η απόφαση ορισμού παράλληλης αγοράς συνοδεύεται από τοπογραφικό διάγραμμα σύμφωνα με την παρ. 4.
7. Η παράλληλη αγορά της παρ.  6 έχει προσωρινό χαρακτήρα και δεν συνιστά νέα υπαίθρια οργανωμένη αγορά ή επέκταση υπάρχουσας. Το άθροισμα των δραστηριοποιούμενων πωλητών στην υφιστάμενη και την παράλληλη υπαίθρια οργανωμένη αγορά δεν μπορεί να υπερβαίνει τον αριθμό των πωλητών που προβλέπονται στον Κανονισμό Λειτουργίας της υφιστάμενης υπαίθριας οργανωμένης αγοράς. 
8. Επιτρέπεται η λειτουργία των αγορών χειροτεχνών - καλλιτεχνών σε απόσταση μικρότερη των πενήντα (50) μέτρων από αρχαιολογικούς χώρους, μνημεία και χώρους άσκησης θρησκευτικής λατρείας, μετά από σύμφωνη γνώμη των καθ‘ ύλην αρμόδιων Υπηρεσιών των Υπουργείων Πολιτισμού και Αθλητισμού και Παιδείας και Θρησκευμάτων, ανάλογα με την περίπτωση. 
ΥΠΟΚΕΦΑΛΑΙΟ Β’
ΛΑΪΚΕΣ ΑΓΟΡΕΣ
Άρθρο 26
Αρμόδιες αρχές - Φορείς λειτουργίας 
των λαϊκών αγορών
1. Αρμόδιες αρχές για τη λειτουργία των λαϊκών αγορών, και φορείς λειτουργίας τους, είναι οι δήμοι της χώρας εντός των ορίων των οποίων αυτές λειτουργούν. Ειδικά για τη λειτουργία των λαϊκών αγορών που λειτουργούν εντός των ορίων της Περιφέρειας Αττικής και της Μητροπολιτικής Ενότητας Θεσσαλονίκης, αρμόδιες αρχές ορίζονται η Περιφέρεια Αττικής και η Περιφέρεια Κεντρικής Μακεδονίας αντίστοιχα.
2. Οι αρμόδιες αρχές της παρ.  1 έχουν, για τις λαϊκές αγορές που λειτουργούν ή πρόκειται να λειτουργήσουν εντός των ορίων τους, τις ακόλουθες αρμοδιότητες:
α) Την ίδρυση, την κατάργηση, τη μετακίνηση, την επέκταση και τη χωροθέτηση των λαϊκών αγορών, σύμφωνα με όσα ορίζονται στο άρθρο 27, καθώς και την εύρυθμη λειτουργία τους, και ιδίως την καθαριότητα του χώρου κατά τη διάρκεια και μετά το πέρας της λειτουργίας της λαϊκής αγοράς, 
β) την έκδοση Κανονισμού Λειτουργίας Λαϊκής Αγοράς, με τον οποίο ρυθμίζεται κάθε σχετικό ζήτημα με τη λειτουργία της λαϊκής αγοράς, που δεν ορίζεται με τον παρόντα νόμο, και ιδίως το ύψος του ημερήσιου ανταποδοτικού τέλους και ο τρόπος καταβολής του, 
γ) την καταχώρηση για κάθε λαϊκή αγορά στο Ο.Π.Σ.A.Α., των ακόλουθων στοιχείων: 
γα) της απόφασης ίδρυσης, μετακίνησης ή επέκτασης της λαϊκής αγοράς,
γβ) του Κανονισμού Λειτουργίας λαϊκής αγοράς, σύμφωνα με όσα ορίζονται στο άρθρο 28, και
γγ) του τοπογραφικού διαγράμματος της λαϊκής αγοράς, σύμφωνα με όσα προβλέπονται στην παρ.  4 του άρθρου 25,
δ) την έκδοση, τη χορήγηση και την ανανέωση αδειών παραγωγού και επαγγελματία πωλητή σε λαϊκή αγορά και την παραχώρηση θέσεων δραστηριοποίησης σε κάθε λαϊκή αγορά κατόπιν έκδοσης σχετικής προκήρυξης, αποκλειστικά από τις Περιφέρειες, σύμφωνα με όσα αναφέρονται στα άρθρα 13 έως 16,
ε) τη διαπίστωση της αυτοδίκαιης απώλειας της θέσης πωλητή σε λαϊκή αγορά σύμφωνα με το άρθρο 21, και τη σχετική ενημέρωση του Ο.Π.Σ.Α.Α. και του πωλητή,
στ) την εποπτεία της διαδικασίας αναπλήρωσης- υποβοήθησης πωλητή και πρόσληψης υπαλλήλου, για το σύνολο των λαϊκών αγορών στις οποίες δραστηριοποιείται ο πωλητής, σύμφωνα με όσα ορίζονται στο άρθρο 22, και την ενημέρωση του Ο.Π.Σ.Α.Α.,
ζ) τη μεταβίβαση της άδειας και της θέσης δραστηριοποίησης πωλητή, για το σύνολο των λαϊκών αγορών στις οποίες δραστηριοποιείται, σύμφωνα με όσα ορίζονται στο άρθρο 19, και τη σχετική ενημέρωση του Ο.Π.Σ.Α.Α.,
η) την προσθήκη στους καταστατικούς σκοπούς υφιστάμενων κατά τον χρόνο δημοσίευσης του παρόντος νομικών προσώπων των Ο.Τ.Α. του τρόπου υλοποίησης μίας ή περισσοτέρων αρμοδιοτήτων της αρμόδιας αρχής σύμφωνα με όσα προβλέπονται στον ν. 3852/2010 (Α’ 87), και τη συμμετοχή αυτών σε χρηματοδοτικά προγράμματα, σε διακρατικές και διαπεριφερειακές δράσεις με κοινωνικό, πολιτιστικό και οικονομικό περιεχόμενο, συναφές με τον χώρο των λαϊκών αγορών,
θ) την ανάπτυξη εκπαιδευτικών προγραμμάτων για την ασφάλεια και υγιεινή των προϊόντων, το μάρκετινγκ προϊόντων και άλλους αντίστοιχους σκοπούς, σε σύμπραξη με άλλους δημόσιους ή ιδιωτικούς φορείς,
ι) την ανάθεση σε ιδιωτικό φορέα του ελέγχου της καθαριότητας και υγιεινής, της φύλαξης, της διαγράμμισης και άλλων αντίστοιχων καθηκόντων:
ια) την προσθήκη πωλούμενων προϊόντων στη λαϊκή αγορά.
Άρθρο 27
Ίδρυση, μετακίνηση, επέκταση και 
κατάργηση λαϊκών αγορών
1. Με την επιφύλαξη της παρ.  2, η ίδρυση, η κατάργηση, η μετακίνηση και η επέκταση των λαϊκών αγορών γίνεται με απόφαση του φορέα λειτουργίας μετά από την επιλογή του χώρου λειτουργίας τους σύμφωνα με όσα ορίζονται στο άρθρο 25. Η απόφαση του πρώτου εδαφίου κοινοποιείται στην Περιφέρεια του δήμου εντός των ορίων του οποίου λειτουργεί η λαϊκή αγορά.
2. Για τις λαϊκές αγορές που λειτουργούν εντός των ορίων των Δήμων της Περιφέρειας Αττικής και της Μητροπολιτικής Ενότητας Θεσσαλονίκης, η ίδρυση, η κατάργηση, η μετακίνηση και η επέκτασή τους γίνεται με απόφαση της οικείας Περιφέρειας, μετά από πρόταση του οικείου Δήμου και την επιλογή του χώρου λειτουργίας τους σύμφωνα με όσα ορίζονται στο άρθρο 25.
3. Με την απόφαση ίδρυσης νέας λαϊκής αγοράς καθορίζονται ο αριθμός των θέσεων αυτής για παραγωγούς πωλητές και επαγγελματίες πωλητές και οι κατηγορίες των θέσεων δραστηριοποίησης ανά αντικείμενο εκμετάλλευσης. Σε κάθε νέα λαϊκή αγορά ο αριθμός των θέσεων που αποδίδονται σε παραγωγούς πωλητές είναι ίσος με τον αριθμό των θέσεων που αποδίδονται σε επαγγελματίες πωλητές.
4. Η απόφαση ίδρυσης νέας λαϊκής αγοράς συνοδεύεται από αίτημα έκδοσης προκήρυξης για την κάλυψη των θέσεων της νέας λαϊκής αγοράς από υφιστάμενους κατόχους άδειας παραγωγού πωλητή και επαγγελματία πωλητή στην ίδια περιφέρεια και την έκδοση νέων αδειών παραγωγού πωλητή και επαγγελματία πωλητή.
Άρθρο 28
Κανονισμός Λειτουργίας Λαϊκών Αγορών
Για την εύρυθμη λειτουργία κάθε λαϊκής αγοράς ο αρμόδιος φορέας λειτουργίας εκδίδει Κανονισμό Λειτουργίας Λαϊκής Αγοράς, που αναρτάται στον διαδικτυακό τόπο του οικείου Δήμου και της οικείας Περιφέρειας και καταχωρίζεται στο Ο.Π.Σ.Α.Α., στον οποίο περιλαμβάνονται τουλάχιστον τα εξής:
α) Η οριοθέτηση και η διαγράμμιση του χώρου της λαϊκής αγοράς, η διαγράμμιση, η αρίθμηση, η χωροθέτηση και η κατανομή των θέσεων, κατά κατηγορία πωλητών και πωλούμενων ειδών. Οι θέσεις και οι διάδρομοι μεταξύ των θέσεων των πωλητών πρέπει να είναι οριοθετημένες, κατά τρόπο ώστε να μην παρεμποδίζονται οι είσοδοι κατοικιών και καταστημάτων, να μην κωλύεται η προσέλευση των καταναλωτών και γενικά να εξασφαλίζεται η ομαλή λειτουργία της αγοράς,
β) το μέγιστο επιτρεπτό μήκος της πρόσοψης των πάγκων ανά κατηγορία πωλητών και πωλούμενων ειδών, 
γ) οι ημέρες και οι ώρες λειτουργίας της λαϊκής αγοράς, σύμφωνα με το άρθρο 10, 
δ) η επισήμανση της υποχρέωσης των πωλητών να μεριμνούν για την καθαριότητα του χώρου που χρησιμοποιούν και να διευκολύνουν την υπηρεσία καθαριότητας του δήμου στο έργο της. Η μέριμνα για την καθαριότητα του χώρου περιλαμβάνει την άμεση και συνεχή συλλογή των απορριμμάτων. Ιδιαίτερη μέριμνα λαμβάνεται για την ταχεία απομάκρυνση των κάθε είδους απορριμμάτων ευπαθών και ευαλλοίωτων προϊόντων και ιδίως του νερού που προέρχεται από το λιώσιμο του πάγου, που χρησιμοποιείται για τη συντήρηση των αλιευμάτων. Ο καθαρισμός των αλιευμάτων επιτρέπεται, μόνο εφόσον οι πωλητές πληρούν τους όρους και τις προϋποθέσεις του Κανονισμού 852/2004 του Ευρωπαϊκού Κοινοβουλίου και του Συμβουλίου της 29ης Απριλίου 2004 για την υγιεινή των τροφίμων (L 139), και λαμβάνουν κάθε μέτρο για την τήρηση των κανόνων υγιεινής. Τα απόνερα και τα υπολείμματα από τον καθαρισμό των αλιευμάτων συλλέγονται σε ειδικά δοχεία, απομακρύνονται από τη λαϊκή αγορά με ευθύνη και μέριμνα του πωλητή και στη συνέχεια αντιμετωπίζονται ως ειδικά απόβλητα, ανάλογα με τον χαρακτήρα τους. Σε καμία περίπτωση δεν διοχετεύονται στα δίκτυα των όμβριων υδάτων,
ε) οι πάγκοι των πωλητών πρέπει να φέρουν πρόχειρο στέγαστρο ενιαίου τύπου και υλικού αλλά διαφορετικού χρώματος, ανάλογα με την ιδιότητα του πωλητή, παραγωγού ή επαγγελματία, καθώς και αντίστοιχη πινακίδα. Απαγορεύεται κάθε μορφής διαφήμιση επί των εκθετηρίων,
στ) το καταβαλλόμενο τέλος για κάθε θέση που ορίζεται από τον φορέα λειτουργίας και ο τρόπος καταβολής του,
ζ) οι κυρώσεις που επιβάλλονται από τους φορείς λειτουργίας, σε περιπτώσεις παράβασης του Κανονισμού Λειτουργίας. Οι διοικητικές κυρώσεις του άρθρου 62 δεν είναι αντικείμενο του Κανονισμού Λειτουργίας.
Άρθρο 29
Ημέρες και ωράριο λειτουργίας λαϊκών αγορών
1. Οι λαϊκές αγορές λειτουργούν έξι (6) ημέρες την εβδομάδα. Οι ημέρες και το ωράριο λειτουργίας των λαϊκών αγορών καθορίζονται με απόφαση του φορέα λειτουργίας τους και περιλαμβάνονται στον Κανονισμό Λειτουργίας τους. Για τις λαϊκές αγορές που λειτουργούν στην Περιφέρεια Αττικής και τη Μητροπολιτική Ενότητα Θεσσαλονίκης απαιτείται η προηγούμενη σύμφωνη γνώμη του Δήμου εντός των ορίων του οποίου λειτουργούν.
2. Οι λαϊκές αγορές δεν λειτουργούν κατά τη διάρκεια των επίσημων εθνικών ή τοπικών αργιών. Ημέρα λειτουργίας λαϊκής αγοράς που συμπίπτει χρονικά με ημέρα επίσημης εθνικής ή τοπικής αργίας μπορεί να μεταφέρεται με απόφαση του φορέα λειτουργίας. Για τις λαϊκές αγορές που λειτουργούν στην Περιφέρεια Αττικής και τη Μητροπολιτική Ενότητα Θεσσαλονίκης απαιτείται η σύμφωνη γνώμη του Δήμου εντός των ορίων του οποίου λειτουργούν.
Άρθρο 30
Διασφάλιση της εύρυθμης λειτουργίας 
των λαϊκών αγορών
1. Κάθε φορέας λειτουργίας λαϊκής αγοράς μεριμνά για την εύρυθμη λειτουργία της και τουλάχιστον για:
α) την προσβασιμότητα και την ασφάλεια των διερχόμενων πωλητών και καταναλωτών,
β) την καθαριότητα του χώρου κατά τη διάρκεια και μετά το πέρας της λειτουργίας της λαϊκής αγοράς, καθώς και την τήρηση των κανόνων υγιεινής, σύμφωνα με όσα προβλέπονται στο άρθρο 13 της υπό στοιχεία Υ1γ/Γ.Π./οικ.47829/21.6.2017 απόφασης του Υπουργού Υγείας (Β’ 2161),
γ) την τήρηση των κανόνων για την τοποθέτηση πωλητών στη λαϊκή αγορά και γενικότερα για την εύρυθμη λειτουργία της αγοράς,
δ) την ανάρτηση στην ιστοσελίδα του φορέα λειτουργίας του τοπογραφικού διαγράμματος κάθε λαϊκής αγοράς, που λειτουργεί εντός των ορίων του, στο οποίο απεικονίζονται οι θέσεις και αναγράφονται οι πωλητές που τις καταλαμβάνουν, καθώς επίσης και οι κενές θέσεις.
2. Με μέριμνα του φορέα λειτουργίας, σε κάθε λαϊκή αγορά τοποθετείται περίπτερο (κιόσκι) στο οποίο αναρτάται το τοπογραφικό διάγραμμα της λαϊκής αγοράς και στο οποίο φαίνονται ευκρινώς οι τομείς κατ’ είδος προϊόντων. Τοποθετούνται, επίσης, δελτία παραπόνων και κυτίο συλλογής τους.
3. Η εποπτεία εφαρμογής του Κανονισμού Λειτουργίας της λαϊκής αγοράς ανήκει αποκλειστικά στον φορέα λειτουργίας της. 
Άρθρο 31
Πωλητές που δραστηριοποιούνται σε λαϊκές αγορές
1. Σε κάθε λαϊκή αγορά μπορούν να δραστηριοποιούνται:
α) οι κάτοχοι άδειας παραγωγού πωλητή σε λαϊκή αγορά στους οποίους έχει δοθεί ή δίνεται θέση στην οικεία λαϊκή αγορά κατόπιν έκδοσης σχετικής προκήρυξης από την αρμόδια αρχή,
β) οι κάτοχοι άδειας επαγγελματία πωλητή σε λαϊκή αγορά στους οποίους έχει δοθεί ή δίνεται θέση στην οικεία λαϊκή αγορά κατόπιν έκδοσης σχετικής προκήρυξης από την αρμόδια αρχή.
2. Οι πωλητές της παρ.  1 που είναι φυσικά πρόσωπα και κατέχουν άδεια πωλητή σε λαϊκή αγορά, δεν επιτρέπεται να κατέχουν περισσότερες από μία (1) θέση σε κάθε λαϊκή αγορά. 
Άρθρο 32
Πρότυπες λαϊκές αγορές
1. Οι αρμόδιες αρχές της παρ.  1 του άρθρου 26 μπορούν, με απόφασή τους, να ιδρύουν πρότυπες λαϊκές αγορές ή να μετατρέπουν υφιστάμενες λαϊκές αγορές σε πρότυπες λαϊκές αγορές. Ο χαρακτηρισμός μίας λαϊκής αγοράς ως πρότυπης απαιτεί κατ’ ελάχιστο την ύπαρξη ομοιομορφίας των πάγκων, σταθερών υποδομών αποχέτευσης και ηλεκτροδότησης, κάδων ανακύκλωσης και χώρων αναψυχής. Στις πρότυπες λαϊκές αγορές μπορούν, επίσης, να δραστηριοποιούνται ελεύθεροι επαγγελματίες με διαφορετικό αντικείμενο δραστηριοποίησης από τα προβλεπόμενα στο παρόν. Τα πωλούμενα στις πρότυπες λαϊκές είδη ορίζονται με την απόφαση της παρ.  2 του άρθρου 67.
2. Οι αρμόδιες αρχές της παρ.  1 του άρθρου 26 έχουν τις ίδιες αρμοδιότητες και επί των πρότυπων λαϊκών αγορών. 
3. Σε κάθε πρότυπη λαϊκή αγορά μπορούν να δραστηριοποιούνται ως πωλητές:
α) οι κάτοχοι άδειας παραγωγού πωλητή σε λαϊκές αγορές στους οποίους έχει δοθεί ή δίνεται θέση στην οικεία πρότυπη λαϊκή αγορά κατόπιν έκδοσης σχετικής προκήρυξης από τον φορέα λειτουργίας,
β) οι κάτοχοι άδειας επαγγελματία πωλητή σε λαϊκές αγορές στους οποίους έχει δοθεί ή δίνεται θέση στην οικεία πρότυπη λαϊκή αγορά κατόπιν έκδοσης σχετικής προκήρυξης από τον φορέα λειτουργίας,
γ) οι πωλητές των περ. α) και β), εφόσον κατείχαν θέση στη λαϊκή αγορά που μετατράπηκε σε πρότυπη λαϊκή αγορά και
δ) ελεύθεροι επαγγελματίες με διαφορετικό αντικείμενο δραστηριοποίησης από τα προβλεπόμενα στο παρόν, οι οποίοι λαμβάνουν θέση σύμφωνα με τους όρους που αναφέρονται στην απόφαση ίδρυσης ή μετατροπής της πρότυπης λαϊκής αγοράς.
4. Κάθε πωλητής της παρ.  3 δεν μπορεί να κατέχει περισσότερες από μία (1) θέσεις σε κάθε πρότυπη λαϊκή αγορά.
ΥΠΟΚΕΦΑΛΑΙΟ Γ’
ΒΡΑΧΥΧΡΟΝΙΕΣ ΑΓΟΡΕΣ
Άρθρο 33
Βραχυχρόνιες αγορές
Η λειτουργία των βραχυχρόνιων αγορών διέπεται από το παρόν κεφάλαιο, εκτός από τις βραχυχρόνιες αγορές που λειτουργούν σε περιοχές αρμοδιότητας των φορέων διοίκησης και εκμετάλλευσης λιμένων.
Άρθρο 34
Αρμόδιες αρχές - Φορείς λειτουργίας 
βραχυχρόνιων αγορών
1. Αρμόδιες αρχές και φορείς λειτουργίας για τις βραχυχρόνιες αγορές ορίζονται οι δήμοι εντός των ορίων των οποίων αυτές λειτουργούν. Για τη λειτουργία των κυριακάτικων αγορών αρμόδιες αρχές και φορείς λειτουργίας ορίζονται οι Περιφέρειες εντός των ορίων των οποίων αυτές λειτουργούν.
2. Οι αρμόδιες αρχές της παρ.  1 έχουν, για τις βραχυχρόνιες αγορές που λειτουργούν ή πρόκειται να λειτουργήσουν εντός των ορίων τους, τις ακόλουθες αρμοδιότητες:
α) Την ίδρυση, την κατάργηση, τη μετακίνηση, την επέκταση και τη χωροθέτηση των βραχυχρόνιων αγορών, σύμφωνα με όσα ορίζονται στο άρθρο 35, καθώς και τη μέριμνα για την εύρυθμη λειτουργία τους,
β) την έκδοση Κανονισμού Λειτουργίας Βραχυχρόνιας Αγοράς, με τον οποίο ρυθμίζεται κάθε θέμα σχετικό με τη λειτουργία της βραχυχρόνιας αγοράς, που δεν ορίζεται με τον παρόντα νόμο, και ιδίως το ύψος του ημερήσιου ανταποδοτικού τέλους και ο τρόπος καταβολής του, 
γ) την καταχώρηση για κάθε βραχυχρόνια αγορά στο Ο.Π.Σ.Α.Α.: 
γα) της απόφασης ίδρυσης, μετακίνησης ή επέκτασης της βραχυχρόνιας αγοράς,
γβ) του κανονισμού λειτουργίας βραχυχρόνιας αγοράς και
γγ) του τοπογραφικού διαγράμματος της βραχυχρόνιας αγοράς, σύμφωνα με όσα προβλέπονται στην παρ.  4 του άρθρου 25.
Αν ο φορέας λειτουργίας δεν καταχωρήσει τα ανωτέρω στοιχεία στο Ο.Π.Σ.Π.Α., εντός της προθεσμίας που προβλέπεται στην παρ.  2 του άρθρου 56, υπόκειται στις κυρώσεις του άρθρου 62,
δ) την έκδοση της προκήρυξης για την πλήρωση των θέσεων της αγοράς, την αξιολόγηση των αιτήσεων των υποψήφιων πωλητών και την απόδοση της θέσης,
ε) τη χορήγηση βεβαίωσης δραστηριοποίησης σε βραχυχρόνιες αγορές με ψηφιακά μέσα και την σχετική ενημέρωση του Ο.Π.Σ.Α.Α., σύμφωνα με όσα ορίζονται στην παρ.  6 του άρθρου 3, εφόσον ο πωλητής διαμένει μόνιμα εντός των ορίων του οικείου Δήμου, ή της οικείας Περιφέρειας, κατά περίπτωση, 
στ) την ανανέωση ισχύος της θέσης δραστηριοποίησης σε βραχυχρόνιες αγορές με ψηφιακά μέσα και την ενημέρωση του Ο.Π.Σ.Α.Α.,
ζ) τη διαπίστωση της αυτοδίκαιης απώλειας της θέσης πωλητή σε βραχυχρόνια αγορά, σύμφωνα με το άρθρο 21, και την ενημέρωση του Ο.Π.Σ.Α.Α. και του πωλητή,
η) την εποπτεία της διαδικασίας αναπλήρωσης - υποβοήθησης πωλητή, που δραστηριοποιείται σε βραχυχρόνια αγορά, και της πρόσληψης υπαλλήλου από αυτόν, σύμφωνα με όσα προβλέπονται στο άρθρο 22 και την ενημέρωση του Ο.Π.Σ.Α.Α.,
θ) τη δημιουργία νομικών οντοτήτων, προκειμένου να συμμετέχουν σε χρηματοδοτικά προγράμματα, σε διακρατικές και διαπεριφερειακές δράσεις με κοινωνικό, πολιτιστικό και οικονομικό περιεχόμενο,
ι) την ανάπτυξη εκπαιδευτικών προγραμμάτων για την ασφάλεια και υγιεινή των προϊόντων, το μάρκετινγκ προϊόντων και άλλους αντίστοιχους σκοπούς, σε σύμπραξη με άλλους δημόσιους ή ιδιωτικούς φορείς,
ια) την ανάθεση σε ιδιωτικό φορέα του ελέγχου της καθαριότητας και υγιεινής, της φύλαξης, της διαγράμμισης και άλλων αντίστοιχων καθηκόντων. 
Άρθρο 35
Ίδρυση, μετακίνηση, επέκταση και 
κατάργηση βραχυχρόνιων αγορών
1. Η ίδρυση, κατάργηση, μετακίνηση και επέκταση των βραχυχρόνιων αγορών γίνεται με απόφαση του φορέα λειτουργίας τους, μετά από την επιλογή του χώρου λειτουργίας τους σύμφωνα με όσα ορίζονται στο άρθρο 25. Η απόφαση του πρώτου εδαφίου κοινοποιείται στην Περιφέρεια του δήμου εντός των ορίων του οποίου λειτουργεί η βραχυχρόνια αγορά.
2. Η απόφαση ίδρυσης, μετακίνησης ή επέκτασης βραχυχρόνιας αγοράς συνοδεύεται από τον κανονισμό λειτουργίας της και το τοπογραφικό διάγραμμά της, που καταρτίζεται σύμφωνα με όσα προβλέπονται στην παρ.  4 του άρθρου 25.
3. Η απόφαση ίδρυσης ή επέκτασης βραχυχρόνιας αγοράς συνοδεύεται από προκήρυξη για την απόδοση θέσεων που εκδίδει ο οικείος φορέας λειτουργίας, εκτός από την περίπτωση της αγοράς ρακοσυλλεκτών.
Άρθρο 36
Διάρκεια λειτουργίας των βραχυχρόνιων αγορών
1. Η διάρκεια των θρησκευτικού χαρακτήρα ολιγοήμερων εορταστικών αγορών, των επετειακών, πολιτιστικών, εποχιακών αγορών και των εμποροπανηγύρεων δεν μπορεί να υπερβαίνει τις πέντε (5) συναπτές ημέρες, με εξαίρεση τις παραδοσιακές εμποροπανηγύρεις που τελούνται μία (1) φορά τον χρόνο και μπορούν να διαρκούν μέχρι και επτά (7) ημέρες.
2. Οι πασχαλινές αγορές μπορούν να διαρκούν μέχρι και δεκαπέντε (15) συναπτές ημέρες.
3. Οι χριστουγεννιάτικες αγορές μπορούν να διαρκούν μέχρι και τριάντα (30) συναπτές ημέρες. 
4. Οι κυριακάτικες αγορές διεξάγονται αποκλειστικά ημέρα Κυριακή. Επιτρέπεται η λειτουργία μίας (1) κυριακάτικης αγοράς, εντός των ορίων κάθε περιφερειακής ενότητας ή έως (2) δύο, εφόσον η κάθε μία εξ αυτών αφορά σε διαφορετική κατηγορία προϊόντων.
5. Οι αγορές ρακοσυλλεκτών διεξάγονται στον χρόνο που ορίζεται στον κανονισμό λειτουργίας του φορέα λειτουργίας.
Άρθρο 37
Πωλητές που δραστηριοποιούνται σε βραχυχρόνιες αγορές - Διαδικασία απόδοσης θέσεων πωλητών σε βραχυχρόνιες αγορές
1. Στις βραχυχρόνιες αγορές μπορούν να δραστηριοποιούνται ως πωλητές, φυσικά και νομικά πρόσωπα, κάτοχοι:
α) βεβαίωσης δραστηριοποίησης ετήσιας διάρκειας στις βραχυχρόνιες αγορές,
β) άδειας παραγωγού πωλητή και επαγγελματία πωλητή που δραστηριοποιούνται στις λαϊκές αγορές,
γ) άδειας δραστηριοποίησης στο στάσιμο ή στο πλανόδιο εμπόριο, 
δ) άδειας χειροτέχνη - καλλιτέχνη.
2. Κάθε πωλητής της παρ.  1 δεν μπορεί να κατέχει περισσότερες από μία (1) θέσεις σε κάθε βραχυχρόνια αγορά.
3. Για την απόδοση θέσεων πωλητών σε βραχυχρόνια αγορά εκδίδεται από τον οικείο φορέα λειτουργίας προκήρυξη εκτός από την περίπτωση της αγοράς ρακοσυλλεκτών. Οι θέσεις αποδίδονται στις κατηγορίες των πωλητών της παρ.  1 με την ακόλουθη ποσόστωση:
α) το εβδομήντα πέντε τοις εκατό (75%) των θέσεων στους κατόχους βεβαίωσης δραστηριοποίησης ετήσιας διάρκειας στις βραχυχρόνιες αγορές,
β) το δέκα τοις εκατό (10%) των θέσεων στους κατόχους άδειας παραγωγού πωλητή και επαγγελματία πωλητή που δραστηριοποιούνται στις λαϊκές αγορές έως και τέσσερις (4) ημέρες την εβδομάδα,
γ) το δέκα τοις εκατό (10%) των θέσεων στους κατόχους άδειας δραστηριοποίησης στο στάσιμο ή στο πλανόδιο εμπόριο και
δ) το πέντε τοις εκατό (5%) των θέσεων στους κατόχους άδειας χειροτέχνη - καλλιτέχνη.
4. Για την απόδοση της θέσης οι υποψήφιοι πωλητές υποβάλλουν τη βεβαίωση δραστηριοποίησης ή την άδεια που κατέχουν ανάλογα με την κατηγορία στην οποία ανήκουν.
5. Οι κάτοχοι βεβαίωσης δραστηριοποίησης σε κυριακάτικη αγορά, η οποία έχει εκδοθεί δυνάμει προγενέστερης του παρόντος ρύθμισης, μπορούν να καταλάβουν θέση στην κυριακάτικη αγορά για την οποία ισχύει η άδεια χωρίς να συμμετέχουν στη διαδικασία απόδοσης θέσης μέσω έκδοσης προκήρυξης, καταβάλλοντας το τέλος της θέσης, σύμφωνα με όσα ορίζονται στον κανονισμό λειτουργίας της οικείας αγοράς. Η τοποθέτηση γίνεται από τον φορέα λειτουργίας της αγοράς.
6. Οι πωλητές στους οποίους αποδίδονται οι θέσεις δραστηριοποίησης στη βραχυχρόνια αγορά καταβάλλουν το τέλος θέσης, όπως ορίζεται στην οικεία προκήρυξη θέσεων.
7. Πριν από την ημερομηνία έναρξης της βραχυχρόνιας αγοράς, βάσει του οριστικού καταλόγου κατόχων θέσεων που προκύπτει μετά από τη διαδικασία απόδοσης θέσεων μέσω έκδοσης προκήρυξης, εκδίδεται από τον φορέα λειτουργίας απόφαση έγκρισης συμμετοχής στην αγορά, η οποία αναρτάται στο Ο.Π.Σ.Π.Α., στην ιστοσελίδα και σε πίνακα ανακοινώσεων του φορέα λειτουργίας με μέριμνα του τελευταίου. Στην ανωτέρω απόφαση έγκρισης περιλαμβάνονται τουλάχιστον τα εξής: 
α) το ονοματεπώνυμο του πωλητή,
β) η ιδιότητα υπό την οποία συμμετέχει στην αγορά, σύμφωνα με όσα ορίζονται στην παρ.  1,
γ) τα είδη που διαθέτει προς πώληση στη βραχυχρόνια αγορά.
8. Οι κάτοχοι βεβαίωσης δραστηριοποίησης ετήσιας διάρκειας στις βραχυχρόνιες αγορές επιτρέπεται να δραστηριοποιούνται ταυτόχρονα σε περισσότερες από μία (1) βραχυχρόνιες αγορές, μέσω αναπλήρωσης ή πρόσληψης υπαλλήλων, σύμφωνα με το με άρθρο 22.
Άρθρο 38
Κανονισμός λειτουργίας βραχυχρόνιων αγορών
Για την εύρυθμη λειτουργία κάθε βραχυχρόνιας αγοράς ο αρμόδιος φορέας λειτουργίας εκδίδει «Κανονισμό Λειτουργίας βραχυχρόνιας αγοράς», που αναρτάται στον διαδικτυακό τόπο του οικείου δήμου και της οικείας Περιφέρειας και καταχωρείται στο Ο.Π.Σ.Α.Α., στον οποίο περιλαμβάνονται τουλάχιστον τα εξής:
α) η οριοθέτηση και η διαγράμμιση του χώρου της βραχυχρόνιας αγοράς, η διαγράμμιση, η αρίθμηση, η χωροθέτηση και η κατανομή των θέσεων, κατά κατηγορία πωλητών και πωλούμενων ειδών. Οι θέσεις και οι διάδρομοι μεταξύ των θέσεων των πωλητών πρέπει να είναι οριοθετημένες κατά τρόπο, ώστε να μην παρεμποδίζονται οι είσοδοι κατοικιών και καταστημάτων, να μην κωλύεται η προσέλευση των καταναλωτών και γενικά να επιτυγχάνεται η ομαλή λειτουργία της αγοράς,
β) το μέγιστο επιτρεπτό μήκος της πρόσοψης των πάγκων ανά κατηγορία πωλητών και πωλούμενων ειδών,
γ) η χρονική διάρκεια λειτουργίας της βραχυχρόνιας αγοράς, σύμφωνα με όσα ορίζονται στο άρθρο 36 και το ωράριο λειτουργίας της βραχυχρόνιας αγοράς, το οποίο καθορίζεται με απόφαση του φορέα λειτουργίας, 
δ) η επισήμανση της υποχρέωσης των πωλητών να μεριμνούν για την καθαριότητα του χώρου που χρησιμοποιούν και να διευκολύνουν την υπηρεσία καθαριότητας του δήμου στο έργο της. Η μέριμνα για την καθαριότητα του χώρου περιλαμβάνει την άμεση και συνεχή συλλογή των απορριμμάτων, 
ε) το καταβαλλόμενο τέλος για κάθε θέση που ορίζεται από τον φορέα λειτουργίας,
στ) οι κυρώσεις που επιβάλλονται από τους φορείς λειτουργίας, σε περιπτώσεις παραβίασης του Κανονισμού Λειτουργίας της βραχυχρόνιας αγοράς. Οι διοικητικές κυρώσεις του άρθρου 62 δεν είναι αντικείμενο του Κανονισμού Λειτουργίας.
Άρθρο 39
Κυριακάτικες αγορές
1. Στις κυριακάτικες αγορές πωλούνται πάσης φύσεως προϊόντα, πλην νωπών διατροφικών. Εξαιρούνται οι κυριακάτικες αγορές, που κατά την έναρξη ισχύος του παρόντος λειτουργούν και έχουν ήδη ως αντικείμενο πώλησης νωπά διατροφικά προϊόντα, σύμφωνα με τον κανονισμό λειτουργίας τους.
2. Οι κυριακάτικες αγορές, ανάλογα με τα είδη που πωλούνται σε αυτές, διακρίνονται σε:
α) κυριακάτικες αγορές, στις οποίες επιτρέπεται η πώληση ειδών ένδυσης, υπόδησης, νεωτερισμών, λευκών ειδών, καλλιτεχνημάτων - χειροτεχνημάτων, δερμάτινων ειδών, βιομηχανικών ειδών, ειδών υαλοπωλείου, πλαστικών και εκκλησιαστικών ειδών, καλλωπιστικών φυτών, ειδών και υποβοηθητικών καλλιέργειας ανθοκομικής, όπως πήλινες-πλαστικές γλάστρες, χώμα, 
β) κυριακάτικες αγορές παλαιοπωλών και συναφών επιτηδευματιών, αγορές συλλεκτών και 
γ) κυριακάτικες αγορές βιβλίων, στις οποίες επιτρέπεται η πώληση βιβλίων.
3. Η ίδρυση κυριακάτικης αγοράς γίνεται με απόφαση της Περιφέρειας, εντός των ορίων της οποίας θα λειτουργεί η αγορά, κατόπιν πρότασης του οικείου δήμου και γνώμης του οικείου Επιμελητηρίου, στην οποία καθορίζονται και τα πωλούμενα είδη. Η γνώμη του Επιμελητηρίου υποβάλλεται στην οικεία Περιφέρεια σε αποκλειστική προθεσμία τριάντα (30) ημερών από τη στιγμή που θα ζητηθεί. Μετά την άπρακτη παρέλευση της προθεσμίας του δευτέρου εδαφίου η απόφαση ίδρυσης της κυριακάτικης αγοράς μπορεί να εκδίδεται και χωρίς αυτήν. 
Άρθρο 40
Εμποροπανηγύρεις
1. Την ευθύνη διοργάνωσης εμποροπανηγύρεων, υπό τους όρους και τις προϋποθέσεις του παρόντος, αναλαμβάνουν οι Δήμοι. Τα νομικά πρόσωπα των Ο.Τ.Α. μπορούν να αναλαμβάνουν τον τρόπο υλοποίησης της αρμοδιότητας του φορέα διοργάνωσης με απόφαση του οικείου δημοτικού συμβουλίου, εφόσον περιλάβουν στους καταστατικούς τους σκοπούς τις σχετικές δράσεις.
2. Αν η εμποροπανήγυρη λειτουργεί σε χώρο επί του οποίου έχει πλήρη κυριότητα νομικό πρόσωπο της κατ’ άρθρο 3 του Συντάγματος Ανατολικής Ορθόδοξης Εκκλησίας του Χριστού, το ανωτέρω νομικό πρόσωπο μπορεί:
α) να αποφασίζει το ίδιο για τη λειτουργία της, αναλαμβάνοντας παράλληλα την οργάνωση και διεξαγωγή αυτής, σύμφωνα με όσα ορίζονται στο παρόν ή 
β) να παραχωρεί τον χώρο στον οικείο Δήμο με σύμβαση μίσθωσης.
3. Αν η εμποροπανήγυρη οργανώνεται από το ίδιο το νομικό πρόσωπο της παρ.  2, αυτό εκδίδει υποχρεωτικά απόφαση ίδρυσης και κανονισμό λειτουργίας με τα στοιχεία που προβλέπονται στο παρόν (όπως ιδιότητα συμμετεχόντων πωλητών, ποσόστωση και τρόπος απόδοσης θέσεων) και τοπογραφικό διάγραμμα, τα οποία κοινοποιεί υποχρεωτικά στον οικείο Δήμο πριν την έναρξη της εμποροπανηγύρεως, γνωστοποιώντας τα τουλάχιστον δέκα (10) ημέρες πριν.
4. Αν η εμποροπανήγυρη λειτουργεί σε δημόσιο ή κοινόχρηστο χώρο, και τη διοργάνωσή της έχει αναλάβει το νομικό πρόσωπο της κατ’ άρθρο 3 του Συντάγματος Ανατολικής Ορθόδοξης Εκκλησίας του Χριστού, για την ίδρυση, μετακίνηση, επέκταση και λειτουργία της αγοράς απαιτείται η σύμφωνη γνώμη του οικείου δήμου. Η διοργάνωση και η λειτουργία της εμποροπανηγύρεως λαμβάνουν χώρα σύμφωνα με όσα ορίζονται στο παρόν.
Με μέριμνα του Δήμου καταχωρίζονται τα στοιχεία της περ. γ’ της παρ.  2 του άρθρου 34, στο πληροφοριακό σύστημα Ο.Π.Σ.Α.Α. εντός πέντε (5) ημερών από την κοινοποίησή τους από το νομικό πρόσωπο της κατ’ άρθρο 3 του Συντάγματος Ανατολικής Ορθόδοξης Εκκλησίας του Χριστού σε αυτόν. 
5. Αν δεν κοινοποιηθούν η απόφαση ίδρυσης, ο κανονισμός λειτουργίας και το τοπογραφικό διάγραμμα από τον φορέα διοργάνωσης της εμποροπανηγύρεως εντός της προβλεπόμενης προθεσμίας, αυτή καθίσταται παράνομη και το ως άνω νομικό πρόσωπο υπόκειται στις κυρώσεις της παρ.  7 του άρθρου 62.
Ομοίως, η μη δημοσίευση και καταχώρηση της απόφασης ίδρυσης, του κανονισμού λειτουργίας και του τοπογραφικού διαγράμματος στο πληροφοριακό σύστημα Ο.Π.Σ.Α.Α. εντός της προβλεπόμενης προθεσμίας, από τον οικείο Δήμο, συνιστά παράβαση η οποία τιμωρείται με τις κυρώσεις της παρ.  7 του άρθρου 58.
Άρθρο 41
Αγορές ρακοσυλλεκτών
1. Η χορήγηση και η ανανέωση ισχύος της βεβαίωσης δραστηριοποίησης στην αγορά ρακοσυλλεκτών γίνεται από τον Δήμο, στον οποίο έχει την κατοικία του ο ενδιαφερόμενος πωλητής. Η ισχύς της βεβαίωσης είναι ετήσιας διάρκειας.
2. Η βεβαίωση δραστηριοποίησης σε αγορά ρακοσυλλεκτών χορηγείται αποκλειστικά σε μέλη αναγνωρισμένων πρωτοβάθμιων ή δευτεροβάθμιων ενώσεων ρακοσυλλεκτών. 
3. Ο Δήμος, εντός των ορίων του οποίου λειτουργεί η αγορά ρακοσυλλεκτών, εκδίδει πρόσκληση συμμετοχής σε αυτήν, την οποία αναρτά στον δικτυακό του τόπο. Οι θέσεις αποδίδονται στους κατόχους σχετικής άδειας ή βεβαίωσης, σύμφωνα με τους όρους της ανωτέρω πρόσκλησης και όσα προβλέπονται στην παρ.  5.
4. Τα φυσικά πρόσωπα της παρ.  1 μπορούν να μετέχουν μόνο σε αγορές ρακοσυλλεκτών, ενώ απαγορεύεται η συμμετοχή τους σε άλλη αγορά του παρόντος. 
5. Ο Δήμος, εντός των ορίων του οποίου λειτουργεί η αγορά ρακοσυλλεκτών, εγκρίνει τη συμμετοχή όσων πληρούν τις προϋποθέσεις της πρόσκλησης ως εξής: 
α) αν ο αριθμός των υποψηφίων δεν υπερβαίνει τον αριθμό των διαθέσιμων, ανά κατηγορία, θέσεων, εκδίδεται κατάλογος συμμετεχόντων,
β) αν ο αριθμός των υποψηφίων υπερβαίνει τον αριθμό των διαθέσιμων θέσεων, τότε για την κατηγορία των θέσεων αυτών διενεργείται δημόσια κλήρωση και συντάσσεται κατάλογος συμμετεχόντων.
5. Η τοποθέτηση στις θέσεις γίνεται με κλήρωση ή και με μοριοδότηση, σύμφωνα με κριτήρια, τα οποία καθορίζονται από τον αρμόδιο φορέα στον κανονισμό λειτουργίας της αγοράς.
6. Οι αρμόδιοι ελεγκτές των αγορών ρακοσυλλεκτών ελέγχουν τη συμμόρφωση της αγοράς με τον κανονισμό λειτουργίας και τα προς πώληση προϊόντα. 
7. Η πώληση εδώδιμων προϊόντων στις αγορές ρακοσυλλεκτών απαγορεύεται.
Άρθρο 42
Ειδικές θεματικές αγορές 
1. Οι Περιφέρειες της Χώρας, πλην των Περιφερειών Αττικής και Κεντρικής Μακεδονίας μπορούν να αναπτύσσουν ειδικές θεματικές αγορές. Οι αγορές αυτές ιδρύονται με απόφαση της Περιφέρειας, η οποία περιλαμβάνει τον κανονισμό λειτουργίας, στον οποίο ρυθμίζεται κάθε θέμα σχετικό με τη λειτουργία τους. Επίσης, καταρτίζεται τοπογραφικό διάγραμμα της αγοράς. Η διάρκειά τους ορίζεται με την απόφαση ίδρυσής τους και δεν μπορεί να υπερβαίνει τους τρεις (3) μήνες, με δυνατότητα παράτασης για άλλους τρεις (3) μήνες.
2. Η απόφαση ίδρυσης, ο κανονισμός λειτουργίας και το τοπογραφικό διάγραμμα δημοσιεύονται και καταχωρούνται στο πληροφοριακό σύστημα Ο.Π.Σ.Α.Α. εντός τριών (3) μηνών από την έκδοσή τους. Σε περίπτωση μη δημοσίευσης και καταχώρησής τους στο πληροφοριακό σύστημα Ο.Π.Σ.Α.Α., οι φορείς λειτουργίας υπόκεινται στις κυρώσεις του άρθρου 62.
3. Δικαίωμα συμμετοχής στις αγορές αυτές έχουν: 
α) οι πωλητές της παρ.  1 του άρθρου 37, 
β) μονές, αγροτικοί συνεταιρισμοί, γυναικείοι συνεταιρισμοί, σωματεία, νομικά πρόσωπα και επιχειρήσεις με πολιτιστικό, καλλιτεχνικό, ψυχαγωγικό, εκπαιδευτικό ή μεταποιητικό σκοπό. 
Τα αντικείμενα της δραστηριότητας των νομικών προσώπων και επιχειρήσεων της περ. β’ δύναται να εξειδικεύονται με την απόφαση της παρ.  16 του άρθρου 67. 
4. Οι ειδικές θεματικές αγορές δύνανται να διοργανώνονται στο πλαίσιο των δράσεων εξωστρέφειας και προσέλκυσης παραθεριστών, επαγγελματιών, καθώς και των πολιτιστικών, πνευματικών, καλλιτεχνικών, επετειακού ή εκπαιδευτικού χαρακτήρα, εκδηλώσεων που προωθούν τους ανωτέρω σκοπούς. Για τον σκοπό αυτόν δύνανται να συμμετέχουν σε προγράμματα τύπου Ευρωπαϊκής Εδαφικής Συνεργασίας (interreg), καθώς και να συνεργάζονται με δημόσιους και ιδιωτικούς φορείς.
5. Τα κριτήρια συμμετοχής στις αγορές αυτές καθορίζονται στην απόφαση ίδρυσης της ειδικής θεματικής αγοράς.
ΥΠΟΚΕΦΑΛΑΙΟ Δ’
ΑΓΟΡΕΣ ΧΕΙΡΟΤΕΧΝΩΝ - ΚΑΛΛΙΤΕΧΝΩΝ
Άρθρο 43
Αγορές χειροτεχνών - καλλιτεχνών
Για τη δραστηριοποίηση σε αγορά χειροτεχνών - καλλιτεχνών απαιτείται η χορήγηση σχετικής άδειας και θέσης σε αυτήν. 
Άρθρο 44
Αρμόδιες αρχές - φορείς λειτουργίας 
αγορών χειροτεχνών - καλλιτεχνών
1. Αρμόδιες αρχές και φορείς λειτουργίας των αγορών χειροτεχνών - καλλιτεχνών ορίζονται οι δήμοι εντός των ορίων των οποίων αυτές λειτουργούν.
2. Οι αρμόδιες αρχές της παρ.  1 έχουν τις ακόλουθες αρμοδιότητες:
α) την ίδρυση, την κατάργηση, τη μετακίνηση, την επέκταση και τη χωροθέτηση των αγορών χειροτεχνών - καλλιτεχνών, σύμφωνα με όσα ορίζονται στο άρθρο 45, καθώς και τη μέριμνα για την εύρυθμη λειτουργία τους,
β) την έκδοση Κανονισμού Λειτουργίας αγοράς χειροτεχνών - καλλιτεχνών, με τον οποίο ρυθμίζεται κάθε θέμα σχετικό με τη λειτουργία της αγοράς, που δεν ορίζεται με τον παρόντα νόμο, και ιδίως, το ύψος του ημερήσιου ανταποδοτικού τέλους και ο τρόπος καταβολής του, 
γ) την καταχώριση για κάθε αγορά χειροτεχνών - καλλιτεχνών στο Ο.Π.Σ.Α.Α.: 
γα) της απόφασης ίδρυσης της αγοράς χειροτεχνών - καλλιτεχνών,
γβ) του κανονισμού λειτουργίας αγοράς χειροτεχνών - καλλιτεχνών, σύμφωνα με όσα ορίζονται στο άρθρο 47 και
γγ) του τοπογραφικού διαγράμματος της αγοράς χειροτεχνών - καλλιτεχνών, σύμφωνα με όσα προβλέπονται στις παρ.  4 και 8 του άρθρου 25.
Αν ο φορέας λειτουργίας δεν καταχωρήσει τα ανωτέρω στοιχεία στο Ο.Π.Σ.Α.Α., εντός της προθεσμίας που προβλέπεται στην παρ.  2 του άρθρου 56, υπόκειται στις κυρώσεις του άρθρου 62,
δ) την έκδοση της προκήρυξης για την πλήρωση των θέσεων της αγοράς, την αξιολόγηση των υποψήφιων πωλητών και την απόδοση της θέσης,
ε) την έκδοση και τη χορήγηση άδειας δραστηριοποίησης σε αγορές χειροτεχνών - καλλιτεχνών με ψηφιακά μέσα και τη σχετική ενημέρωση του Ο.Π.Σ.Α.Α., 
στ) την ανανέωση της άδειας και της θέσης δραστηριοποίησης σε αγορές χειροτεχνών - καλλιτεχνών με ψηφιακά μέσα και την ενημέρωση του Ο.Π.Σ.Α.Α.,
ζ) τη διαπίστωση της αυτοδίκαιης απώλειας της θέσης πωλητή σε αγορά χειροτεχνών - καλλιτεχνών σύμφωνα με το άρθρο 21, την ενημέρωση του Ο.Π.Σ.Α.Α. και του πωλητή,
η) την εποπτεία της διαδικασίας αναπλήρωσης - υποβοήθησης πωλητή, που δραστηριοποιείται σε αγορά χειροτεχνών - καλλιτεχνών, ή της πρόσληψης υπαλλήλου από αυτόν, σύμφωνα με όσα προβλέπονται από το άρθρο 22, και την ενημέρωση του Ο.Π.Σ.Α.Α.,
θ) την προσθήκη στους καταστατικούς σκοπούς υφιστάμενων κατά τον χρόνο δημοσίευσης του παρόντος νομικών προσώπων Ο.Τ.Α. σχετικών δράσεων, προκειμένου να συμμετέχουν σε χρηματοδοτικά προγράμματα, σε διακρατικές και διαπεριφερειακές δράσεις με κοινωνικό, πολιτιστικό και οικονομικό περιεχόμενο,
ι) την ανάπτυξη εκπαιδευτικών προγραμμάτων για την ασφάλεια και υγιεινή των προϊόντων, το μάρκετινγκ προϊόντων και άλλους αντίστοιχους σκοπούς, σε σύμπραξη με άλλους δημόσιους ή ιδιωτικούς φορείς,
ια) την ανάθεση σε ιδιωτικό φορέα του ελέγχου της καθαριότητας και υγιεινής, της φύλαξης, της διαγράμμισης, της τήρησης των κανόνων εύρυθμης λειτουργίας της αγοράς και άλλων αντίστοιχων καθηκόντων.
Άρθρο 45
Ίδρυση, μετακίνηση, επέκταση και κατάργηση αγορών χειροτεχνών - καλλιτεχνών
1. Η ίδρυση, κατάργηση, μετακίνηση και επέκταση των αγορών χειροτεχνών - καλλιτεχνών γίνεται με απόφαση του φορέα λειτουργίας τους, μετά από την επιλογή του χώρου λειτουργίας τους σύμφωνα με όσα ορίζονται στο άρθρο 25. Η απόφαση του πρώτου εδαφίου κοινοποιείται στην Περιφέρεια, στην οποία υπάγεται ο δήμος εντός των ορίων του οποίου λειτουργεί η αγορά χειροτεχνών - καλλιτεχνών.
2. Η απόφαση ίδρυσης, μετακίνησης ή επέκτασης αγοράς χειροτεχνών - καλλιτεχνών συνοδεύεται από τον κανονισμό λειτουργίας της και το τοπογραφικό διάγραμμά της, που καταρτίζεται σύμφωνα με όσα προβλέπονται στις παρ.  4 και 8 του άρθρου 25.
3. Η απόφαση ίδρυσης ή επέκτασης αγοράς χειροτεχνών - καλλιτεχνών συνοδεύεται από προκήρυξη για την απόδοση θέσεων, που εκδίδει ο οικείος φορέας λειτουργίας.
Άρθρο 46
Πωλητές που δραστηριοποιούνται σε αγορές 
χειροτεχνών - καλλιτεχνών - Διαδικασία απόδοσης θέσεων πωλητών σε αγορές χειροτεχνών - καλλιτεχνών
1. Στις αγορές χειροτεχνών - καλλιτεχνών μπορούν να δραστηριοποιούνται ως πωλητές φυσικά πρόσωπα και Κοιν.Σ.ΕΠ., που είναι οι κάτοχοι άδειας χειροτέχνη - καλλιτέχνη. Στις Κοιν.Σ.ΕΠ. μπορεί να χορηγείται, κατά μέγιστο, το δέκα τοις εκατό (10%) των συνολικών θέσεων μίας αγοράς χειροτεχνών - καλλιτεχνών.
2. Κάθε πωλητής της παρ.  1 δεν μπορεί να κατέχει περισσότερες από μία (1) θέσεις σε κάθε αγορά χειροτεχνών - καλλιτεχνών.
3. Οι άδειες χειροτεχνών - καλλιτεχνών και οι θέσεις δραστηριοποίησης σε αγορές χειροτεχνών - καλλιτεχνών χορηγούνται, κατόπιν έκδοσης σχετικής προκήρυξης, και έχουν διάρκεια ισχύος είτε για δύο (2) έτη είτε για τρεις (3) μήνες ανά έτος.
4. Η επιλογή των υποψηφίων, στους οποίους χορηγείται άδεια και θέση πωλητή σε αγορές χειροτεχνών - καλλιτεχνών, γίνεται κατόπιν έκδοσης σχετικής προκήρυξης, και βάσει της μοριοδότησης της περ. γ’ της παρ.  1 του άρθρου 16. Σε περίπτωση ισοβαθμίας διενεργείται δημόσια κλήρωση για τη χορήγηση της άδειας και της θέσης λειτουργίας με μέριμνα της αρμόδιας αρχής. 
5. Για τη χορήγηση της άδειας και της θέσης δραστηριοποίησης υποβάλλονται στον φορέα λειτουργίας της αγοράς τα εξής δικαιολογητικά:
α) υπεύθυνη δήλωση, στην οποία ο ενδιαφερόμενος δηλώνει, ότι δεν κατέχει άλλης μορφής άδεια ή βεβαίωση δραστηριοποίησης στο υπαίθριο εμπόριο. Ο ενδιαφερόμενος δηλώνει επίσης τα είδη που κατασκευάζει, τα μηχανήματα, τα υλικά και τα εργαλεία που χρησιμοποιεί και ότι τα παραγόμενα έργα αφορούν αποκλειστικά σε ιδία δημιουργία, 
β) βεβαίωση πιστοποίησης ιδίας δημιουργίας της περ. α’ της παρ.  1 του άρθρου 8 για τους καλλιτέχνες,
γ) βεβαίωση χειροτεχνικής δεξιότητας της περ. β’ της παρ.  1 του άρθρου 8 για τους χειροτέχνες,
δ) τα αναφερόμενα στην περ. γ’ της παρ.  1 του άρθρου 8, μόνο για τις Κοιν.Σ.ΕΠ.,
ε) έναρξη επιχειρηματικής δραστηριότητας με Κωδικό Αριθμό Δραστηριότητας (Κ.Α.Δ.) συναφούς με το αντικείμενο της δραστηριότητάς τους. Η υποχρέωση αυτή αφορά μόνο τις άδειες, που λαμβάνονται για διετή διάρκεια και τις περιπτώσεις που λαμβάνεται τρίμηνη άδεια για περισσότερες από μία (1) φορά ανά έτος.
Άρθρο 47
Κανονισμός Λειτουργίας αγορών 
χειροτεχνών - καλλιτεχνών
Για την εύρυθμη λειτουργία κάθε αγοράς χειροτεχνών - καλλιτεχνών, ο αρμόδιος φορέας λειτουργίας εκδίδει «Κανονισμό Λειτουργίας αγοράς χειροτεχνών - καλλιτεχνών», που αναρτάται στον διαδικτυακό τόπο του οικείου δήμου και της οικείας Περιφέρειας και καταχωρίζεται στο Ο.Π.Σ.Α.Α., στον οποίο περιλαμβάνονται τουλάχιστον τα εξής:
α) η οριοθέτηση και η διαγράμμιση του χώρου της αγοράς χειροτεχνών - καλλιτεχνών, η διαγράμμιση, η αρίθμηση, η χωροθέτηση και η κατανομή των θέσεων, κατά κατηγορία πωλητών και πωλούμενων ειδών. Οι θέσεις και οι διάδρομοι μεταξύ των θέσεων των πωλητών πρέπει να είναι οριοθετημένες, κατά τρόπο, ώστε να μην παρεμποδίζονται οι είσοδοι κατοικιών και καταστημάτων, να μην κωλύεται η προσέλευση των καταναλωτών και γενικά να επιτυγχάνεται η ομαλή λειτουργία της αγοράς,
β) το μέγιστο επιτρεπτό μήκος της πρόσοψης των πάγκων ανά κατηγορία πωλητών και πωλούμενων ειδών,
γ) οι ημέρες και το ωράριο λειτουργίας της αγοράς, που καθορίζεται με απόφαση του φορέα λειτουργίας,
δ) η επισήμανση της υποχρέωσης των πωλητών να μεριμνούν για την καθαριότητα του χώρου που χρησιμοποιούν και να διευκολύνουν την υπηρεσία καθαριότητας του δήμου στο έργο της. Η μέριμνα για την καθαριότητα του χώρου περιλαμβάνει την άμεση και συνεχή συλλογή των απορριμμάτων, 
ε) το καταβαλλόμενο τέλος για κάθε θέση που ορίζεται από τον φορέα λειτουργίας και
στ) τις κυρώσεις που επιβάλλονται από τους φορείς λειτουργίας, σε περιπτώσεις παράβασης του Κανονισμού Λειτουργίας της αγοράς χειροτεχνών - καλλιτεχνών. Οι διοικητικές κυρώσεις του άρθρου 62 δεν είναι αντικείμενο του Κανονισμού Λειτουργίας.
ΥΠΟΚΕΦΑΛΑΙΟ Ε’
ΑΓΟΡΕΣ ΠΑΡΑΣΚΕΥΗΣ ΚΑΙ ΠΩΛΗΣΗΣ ΕΤΟΙΜΟΥ ΦΑΓΗΤΟΥ ΚΑΙ ΠΟΤΩΝ ΕΠΙ ΤΟΥ ΔΡΟΜΟΥ 
Άρθρο 48
Αγορές παρασκευής και πώλησης έτοιμου φαγητού και ποτών επί του δρόμου
1. Αρμόδια αρχή για τις αγορές παρασκευής και πώλησης έτοιμου φαγητού και ποτών επί του δρόμου είναι ο δήμος εντός των ορίων του οποίου λειτουργούν.
2. Στις αγορές παρασκευής και πώλησης έτοιμου φαγητού και ποτών επί του δρόμου δραστηριοποιούνται ως πωλητές, φυσικά και νομικά πρόσωπα, που:
α) είναι επιχειρήσεις παρασκευής ή προσφοράς τροφίμων και ποτών σε κινητούς ή προσωρινούς χώρους και 
β) λειτουργούν κινητές καντίνες, εξαιρουμένων των φορητών εγκαταστάσεων έψησης.
2. Για την παρασκευή και πώληση έτοιμου φαγητού και ποτών επί του δρόμου, κατά τα οριζόμενα στο παρόν, τηρούνται οι όροι υγιεινής και ασφάλειας για τη διάθεση προϊόντων τροφίμων, σύμφωνα με τις ισχύουσες διατάξεις περί υγιεινής τροφίμων για κάθε περίπτωση προϊόντος, καθώς και την απόφαση της παρ.  1 του άρθρου 67.
3. Στην απόφαση ίδρυσης της αγοράς παρασκευής και πώλησης έτοιμου φαγητού και ποτών επί του δρόμου (street food market) ορίζονται απαραιτήτως ο χώρος διενέργειας της αγοράς, ο αριθμός και η διάταξη στον χώρο των παραχωρούμενων θέσεων δραστηριοποίησης, η χρονική διάρκεια της αγοράς, το ωράριο λειτουργίας, τα πωλούμενα είδη, η υποχρέωση τήρησης ομοιόμορφης εξωτερικής διαμόρφωσης των καντινών, με αναλυτική περιγραφή αυτής, και η υποχρέωση διάθεσης προϊόντων σε ευπαθείς ή ευάλωτες ομάδες. Επιπρόσθετα ορίζονται, κατόπιν διενέργειας σχετικής χωροταξικής μελέτης, οι ελάχιστες αποστάσεις του χώρου παρασκευής και πώλησης έτοιμου φαγητού και ποτών παρασκευής από εισόδους σχολείων, ξενοδοχειακών μονάδων, νοσοκομείων, σταθμών για την εξυπηρέτηση επιβατών του αστικού, του προαστιακού σιδηρόδρομου και των υπεραστικών λεωφορείων, των οργανωμένων και επισκέψιμων αρχαιολογικών χώρων, μουσείων, μνημείων, εκκλησιών και κατοικιών.
4. Σε κάθε περίπτωση, η απόσταση του χώρου παρασκευής και πώλησης έτοιμου φαγητού από τα άκρα των λαϊκών αγορών δεν επιτρέπεται να είναι μικρότερη των διακοσίων (200) μέτρων, στους δήμους της Περιφέρειας Αττικής και σε δήμους με πληθυσμό άνω των πενήντα χιλιάδων (50.000) κατοίκων. Σε κάθε άλλη περίπτωση, η απόσταση δεν επιτρέπεται να είναι μικρότερη των εκατό (100) μέτρων.
5. Η χορήγηση της άδειας δραστηριοποίησης στις αγορές παρασκευής και πώλησης έτοιμου φαγητού και ποτών επί του δρόμου (street food markets), η παραχώρηση των θέσεων δραστηριοποίησης και η χορήγηση της άδειας γίνονται κατόπιν έκδοσης προκήρυξης από την αρμόδια αρχή για τη διενέργεια διαγωνισμού με κριτήριο την υψηλότερη οικονομική προσφορά.
6. Τα ελάχιστα στοιχεία που περιλαμβάνονται στην προκήρυξη της παρ.  5 είναι τα εξής: 
α) τα όρια των διαστάσεων του χώρου δραστηριοποίησης των συμμετεχόντων πωλητών,
β) ο συγκεκριμένος χώρος κάθε θέσης δραστηριοποίησης, 
γ) τα είδη που επιτρέπεται να πωλούνται,
δ) η χρονική διάρκεια παραχώρησης της θέσης δραστηριοποίησης,
ε) η υποχρέωση των υποψηφίων να προσκομίσουν τα ακόλουθα:
εα) έναρξη δραστηριοτήτων από τη φορολογική αρχή και δήλωση έναρξης χρήσης Φορολογικού Ηλεκτρονικού Μηχανισμού (Φ.Η.Μ.) με δυνατότητα διασύνδεσης στο πληροφοριακό σύστημα Φ.Η.Μ. της Ανεξάρτητης Αρχής Δημοσίων Εσόδων (Α.Α.Δ.Ε.). Η δραστηριοποίηση θα αφορά στους Κ.Α.Δ.: 56.10.19.01 (κινητές καντίνες) και 56.10.19.09 (επιχειρήσεις παρασκευής ή και προσφοράς τροφίμων και ποτών σε κινητούς ή προσωρινούς χώρους),
εβ) πιστοποιητικό υγείας της υπό στοιχεία Υ1γ/Γ.Π/οικ 35797/11.04.2012 απόφασης του Υπουργού Υγείας και Κοινωνικής Αλληλεγγύης (Β’ 1199). Στην περίπτωση νομικού προσώπου, αφορά στον δηλωθέντα πωλητή,
εγ) δήλωση αποδοχής των όρων και προϋποθέσεων που αναφέρονται στην απόφαση ίδρυσης και τον κανονισμό λειτουργίας της αγοράς παρασκευής και πώλησης έτοιμου φαγητού και ποτών,
εδ) δικαιολογητικά - πιστοποιητικά προστατευόμενων ονομασιών τροφίμων που πρόκειται να πωλήσει,
εε) για τα νομικά πρόσωπα, επιπλέον των ανωτέρω, απαιτούνται η υποβολή κωδικοποιημένου ισχύοντος καταστατικού με την τελευταία εκπροσώπηση και του αριθμού Γ.Ε.ΜΗ. του νομικού προσώπου, εφόσον το νομικό πρόσωπο είναι υπόχρεο εγγραφής στο Γ.Ε.ΜΗ.
7. Η διάρκεια χορήγησης άδειας και διατήρησης της παραχωρούμενης θέσης μπορεί να κυμαίνεται από έναν (1) μήνα έως τρία (3) έτη, με δικαίωμα ανανέωσης. Ο κάτοχος ανανεώνει τη θέση δραστηριοποίησης που κατέχει για ίδιο χρονικό διάστημα, εφόσον αποδέχεται το οικονομικό τίμημα που του προτείνει ο δήμος. Σε διαφορετική περίπτωση, η θέση προκηρύσσεται εκ νέου με τιμή εκκίνησης του πλειοδοτικού διαγωνισμού το ανωτέρω προσφερθέν τίμημα.
8. Δικαίωμα συμμετοχής στον διαγωνισμό της προκήρυξης που εκδίδεται έχουν τα πρόσωπα της παρ.  2.
9. Η άδεια δραστηριοποίησης στην εν λόγω αγορά φέρει τον τίτλο «ΑΔΕΙΑ ΧΟΡΗΓΗΣΗΣ ΘΕΣΗΣ ΔΡΑΣΤΗΡΙΟΠΟΙΗΣΗΣ ΣΕ ΥΠΑΙΘΡΙΑ ΑΓΟΡΑ ΠΑΡΑΣΚΕΥΗΣ ΚΑΙ ΠΩΛΗΣΗΣ ΕΤΟΙΜΟΥ ΦΑΓΗΤΟΥ ΚΑΙ ΠΟΤΟΥ» και περιλαμβάνει τα εξής στοιχεία: 
α) Την αρχή που κάθε φορά τη χορηγεί, τη θέση δραστηριοποίησης, τις αντίστοιχες ημερομηνίες και τον αριθμό κυκλοφορίας του οχήματος που χρησιμοποιεί ο κάτοχός της.
β) Τα στοιχεία της ταυτότητας ή της άδειας διαμονής, τον Α.Φ.Μ., τη διεύθυνση κατοικίας του πωλητή.
γ) Τον Α.Φ.Μ. και την αρμόδια Δημόσια Οικονομική Υπηρεσία (Δ.Ο.Υ.), στην οποία υπάγεται ο πωλητής, τον ασφαλιστικό του φορέα και τον αριθμό Α.Μ.Κ.Α., καθώς και τον αριθμό της ταμειακής μηχανής. Για την αναγραφή των στοιχείων αυτών, απαιτείται έναρξη δραστηριότητας από το πληροφοριακό σύστημα της Α.Α.Δ.Ε. (TAXIS).
δ) Στις περιπτώσεις πρόσληψης υπαλλήλου, τα στοιχεία των υπαλλήλων (αριθμός ταυτότητας ή άδειας διαμονής, Α.Φ.Μ., διεύθυνση κατοικίας).
ε) Τον Κωδικό Αριθμό Δραστηριότητας (Κ.Α.Δ.).
10. Οι κάτοχοι άδειας επαγγελματία πωλητή στάσιμου εμπορίου με αντικείμενο καντίνα, εφόσον το επιθυμούν, μετέχουν στις υπαίθριες αγορές του παρόντος χωρίς προηγούμενη συμμετοχή στη διαδικασία της παρ.  7, εντός του δήμου που δραστηριοποιούνται, σε ποσοστό μέχρι δέκα τοις εκατό (10%) των θέσεων της αγοράς. Αν ο αριθμός των ενδιαφερόμενων κατόχων άδειας στάσιμου εμπορίου υπερβαίνει τον διαθέσιμο αριθμό θέσεων στην αγορά, οι θέσεις αποδίδονται με διενέργεια δημόσιας κλήρωσης με μέριμνα της αρμόδιας αρχής.
11. Σε περίπτωση παραβίασης των όρων της απόφασης ίδρυσης και του κανονισμού λειτουργίας, ανακαλείται με απόφαση του οικείου δήμου η άδεια του πωλητή στον συγκεκριμένο χώρο παρασκευής και πώλησης έτοιμου φαγητού και ποτών.
ΚΕΦΑΛΑΙΟ Δ’
ΣΤΑΣΙΜΟ ΕΜΠΟΡΙΟ
Άρθρο 49
Αρμόδιες αρχές 
1. Αρμόδια αρχή για το στάσιμο εμπόριο είναι ο δήμος, εντός των ορίων του οποίου χορηγείται η θέση δραστηριοποίησης στο στάσιμο εμπόριο. 
2. Η αρμόδια αρχή της παρ.  1 έχει τις ακόλουθες αρμοδιότητες:
α) Τον καθορισμό του ύψους του τέλους κατάληψης κοινόχρηστου χώρου για δραστηριοποίηση στο στάσιμο εμπόριο, εντός των ορίων του οικείου δήμου, του τρόπου πληρωμής του, καθώς και κάθε άλλου σχετικού ζητήματος.
β) Την έκδοση προκήρυξης για τη χορήγηση αδειών και θέσεων για δραστηριοποίηση στο στάσιμο εμπόριο και τη διενέργεια της σχετικής διαδικασίας.
γ) Την έκδοση, τη χορήγηση και την ανανέωση των αδειών και των θέσεων για δραστηριοποίηση στο στάσιμο εμπόριο.
δ) Τη μεταβίβαση των αδειών και των θέσεων για δραστηριοποίηση στο στάσιμο εμπόριο.
ε) Τη διαπίστωση της συνδρομής των λόγων απώλειας της θέσης πωλητή, σύμφωνα με το άρθρο 21.
στ) Την εποπτεία της διαδικασίας αναπλήρωσης - υποβοήθησης πωλητή που δραστηριοποιείται στο στάσιμο εμπόριο, ή της πρόσληψης υπαλλήλου από αυτόν, σύμφωνα με όσα προβλέπονται από το άρθρο 22, και την ενημέρωση του Ο.Π.Σ.Α.Α..
Άρθρο 50
Πωλητές που δραστηριοποιούνται 
στο στάσιμο εμπόριο
1. Στο στάσιμο εμπόριο μπορούν να δραστηριοποιούνται ως πωλητές: 
α) Σε δημόσιο και δημοτικό χώρο, ιδιόκτητο ή μισθωμένο:
αα) οι κάτοχοι άδειας παραγωγού πωλητή στάσιμου εμπορίου στους οποίους έχει χορηγηθεί αντίστοιχη θέση,
αβ) οι κάτοχοι άδειας επαγγελματία πωλητή στάσιμου εμπορίου στους οποίους έχει χορηγηθεί αντίστοιχη θέση. 
β) Σε ιδιωτικό χώρο:
βα) πωλητές που λειτουργούν κινητές καντίνες, με την έννοια της περ. 21 του άρθρου 2, εφόσον έχουν ακολουθήσει τη διαδικασία γνωστοποίησης του ν. 4442/2016 (Α’ 230) και τηρούν τις ελάχιστες αποστάσεις βάσει των αποφάσεων της παρ.  2 του άρθρου 51 και της παρ.  9 του άρθρου 67,
ββ) οι κάτοχοι άδειας παραγωγού πωλητή στο στάσιμο εμπόριο, εφόσον δραστηριοποιούνται στον χώρο της παραγωγής των πωλούμενων ειδών (αγροτεμάχιο ή αλιευτικό σκάφος ή μονάδα υδατοκαλλιέργειας), 
γ) οι υφιστάμενοι κάτοχοι άδειας δραστηριοποίησης στο στάσιμο εμπόριο στους οποίους έχει παραχωρηθεί αντίστοιχη θέση πριν από την έναρξη ισχύος του παρόντος. Οι άδειες και οι θέσεις των τελευταίων παραμένουν σε ισχύ και ανανεώνονται σύμφωνα με το παρόν. 
2. Κάθε πωλητής της παρ.  1 δεν μπορεί να κατέχει περισσότερες από μία (1) θέσεις δραστηριοποίησης στο στάσιμο εμπόριο σε κάθε Δήμο.
3. Στο στάσιμο εμπόριο μπορούν να δραστηριοποιούνται ως πωλητές μόνο φυσικά πρόσωπα.
Άρθρο 51
Θέσεις άσκησης στάσιμου εμπορίου
1. Οι θέσεις άσκησης στάσιμου εμπορίου βρίσκονται σε υπαίθριους δημόσιους ή δημοτικούς ή ιδιόκτητους ή μισθωμένους ή ιδιωτικούς χώρους. 
2. Με απόφαση του Δήμου, εντός των ορίων του οποίου χορηγείται η θέση δραστηριοποίησης στο στάσιμο εμπόριο, βάσει αντίστοιχης χωροταξικής μελέτης, καθορίζονται ελάχιστες αποστάσεις των θέσεων δραστηριοποίησης των πωλητών: α) μεταξύ τους, β) από καταστήματα πώλησης συναφών προϊόντων, γ) από σταθμούς για την εξυπηρέτηση επιβατών του αστικού, του προαστιακού σιδηρόδρομου και των υπεραστικών λεωφορείων, δ) από οργανωμένους και επισκέψιμους αρχαιολογικούς χώρους, μουσεία, μνημεία και εκκλησίες, ε) από οργανωμένες ξενοδοχειακές μονάδες, εισόδους σχολείων, νοσοκομείων, και στ) από δημοτικές και υπαίθριες λαϊκές αγορές.
3. Για τη χωροθέτηση των θέσεων δραστηριοποίησης στο στάσιμο εμπόριο λαμβάνονται υπόψη η ομαλή πρόσβαση σε κατοικίες και επιχειρήσεις, η ανεμπόδιστη διέλευση ατόμων με κινητικά προβλήματα και οι επιπτώσεις στην κυκλοφορία πεζών και οχημάτων.
4. Κάθε θέση μπορεί να παραχωρείται σε περισσότερους από έναν πωλητές για διαφορετικά διαστήματα του έτους ή για διαφορετικές ημέρες ή ώρες δραστηριοποίησης. Δεν επιτρέπεται η ταυτόχρονη δραστηριοποίηση περισσότερων του ενός πωλητών στην ίδια θέση.
5. Κατ’ εξαίρεση, ο Δήμος μπορεί να χορηγεί επιπρόσθετες προσωρινές θέσεις δραστηριοποίησης στο στάσιμο εμπόριο:
α) Από τον μήνα Μάιο έως και τον μήνα Σεπτέμβριο:
αα) σε ανέργους για παρασκευή και διάθεση πρόχειρων γευμάτων, 
αβ) σε υφιστάμενους κατόχους άδειας και θέσης δραστηριοποίησης στο στάσιμο εμπόριο ή δικαιώματος για πλανόδια δραστηριοποίηση, στον οικείο Δήμο, αποκλειστικά για τη λειτουργία κινητής καντίνας ή φορητής εγκατάστασης έψησης,
β) στη περίπτωση διοργάνωσης εκθέσεων, αθλητικών, ψυχαγωγικών, πολιτιστικών και καλλιτεχνικών εκδηλώσεων, σε υφιστάμενους κατόχους άδειας και θέσης δραστηριοποίησης στο στάσιμο εμπόριο ή δικαιώματος δραστηριοποίησης στο πλανόδιο εμπόριο, στον οικείο Δήμο, αποκλειστικά για τη λειτουργία κινητής καντίνας, φορητής εγκατάστασης έψησης για τη διάθεση τροφίμων και ποτών στο πλαίσιο της εκδήλωσης.
6. Οι όροι, η διαδικασία, η χρονική διάρκεια χορήγησης και τα ακριβή σημεία των θέσεων που παραχωρούνται, το τέλος που αντιστοιχεί σε κάθε θέση για το σύνολο του χρόνου δραστηριοποίησης, καθώς και κάθε άλλο σχετικό θέμα ορίζονται με απόφαση του οικείου Δήμου.
7. Το παρόν δεν εφαρμόζεται στις κινητές καντίνες που δραστηριοποιούνται σε κοινόχρηστους χώρους αιγιαλού και παλαιού αιγιαλού, παραλίας, όχθης και παρόχθιας ζώνης μεγάλων λιμνών και πλεύσιμων ποταμών, ως προς τις οποίες εφαρμόζεται ο ν. 2971/2001 (Α’ 285).
8. Στην έννοια του υπαίθριου χώρου της παρ.  1 συμπεριλαμβάνονται το Μητροπολιτικό Πάρκο Ελληνικού Αγ. Κοσμά και οι ανοιχτοί χώρων των ζωνών ανάπτυξης του Μητροπολιτικού Πόλου Ελληνικού - Αγ. Κοσμά.
Άρθρο 52
Χορήγηση άδειας και παραχώρηση θέσης 
δραστηριοποίησης στο στάσιμο εμπόριο - 
Διαδικασία και κριτήρια
1. Σε κάτοχο άδειας για δραστηριοποίηση στο στάσιμο εμπόριο μπορεί να παραχωρηθεί κατά μέγιστο μία (1) θέση σε κάθε Δήμο. Αν στον κάτοχο της άδειας έχουν παραχωρηθεί περισσότερες θέσεις, τότε αυτός, με δήλωσή του προς τους αντίστοιχους φορείς λειτουργίας, οφείλει να επιλέξει ποια θα διατηρήσει παραιτούμενος από τις λοιπές, σε προθεσμία είκοσι (20) ημερών από τότε που έλαβε σχετική γνώση. Αν η ανωτέρω δήλωση δεν υποβληθεί εντός της ως άνω προθεσμίας, η αρμόδια αρχή επιβάλλει στον υπόχρεο διοικητικό πρόστιμο ύψους χιλίων (1.000) ευρώ και ανακαλείται η άδεια δραστηριοποίησής του στο στάσιμο εμπόριο μέχρι την υποβολή της δήλωσης. 
2. Για τη χορήγηση των αδειών και των θέσεων δραστηριοποίησης στο στάσιμο εμπόριο εκδίδεται προκήρυξη από τον κατά τόπο αρμόδιο φορέα λειτουργίας και οι θέσεις παραχωρούνται σε:
α) παραγωγούς πωλητές, 
β) επαγγελματίες πωλητές των ακόλουθων κατηγοριών:
βα) ανέργους που είναι κάτοχοι κάρτας ανεργίας σε ισχύ,
ββ) άτομα με ποσοστό αναπηρίας πενήντα τοις εκατό (50%) τουλάχιστον από οποιαδήποτε αιτία,
βγ) γονείς ανήλικων τέκνων με αναπηρία πενήντα τοις εκατό (50%) τουλάχιστον από οποιαδήποτε αιτία.
3. Οι επαγγελματίες πωλητές στους οποίους χορηγούνται άδεια και θέση δραστηριοποίησης παραμένουν δικαιούχοι αυτών, με την προϋπόθεση της ανανέωσής τους ανά πενταετία, και κατ’ ανώτατο όριο μέχρι τον χρόνο συνταξιοδότησής τους, λόγω γήρατος.
ΚΕΦΑΛΑΙΟ Ε’
ΠΛΑΝΟΔΙΟ ΕΜΠΟΡΙΟ
Άρθρο 53
Αρμόδιες αρχές 
1. Αρμόδια αρχή για το πλανόδιο εμπόριο είναι η Περιφέρεια, εντός των ορίων της οποίας χορηγείται το δικαίωμα δραστηριοποίησης στο πλανόδιο εμπόριο. 
2. Η αρμόδια αρχή της παρ.  1 έχει τις ακόλουθες αρμοδιότητες:
α) τον καθορισμό του ύψους του τέλους δραστηριοποίησης στο πλανόδιο εμπόριο, εντός των ορίων της οικείας Περιφέρειας, του τρόπου πληρωμής του, καθώς και κάθε άλλου σχετικού ζητήματος,
β) την έκδοση προκήρυξης για τη χορήγηση αδειών για δραστηριοποίηση στο πλανόδιο εμπόριο και τη διενέργεια της σχετικής διαδικασίας,
γ) την έκδοση, τη χορήγηση και την ανανέωση των αδειών για δραστηριοποίηση στο πλανόδιο εμπόριο,
δ) τη μεταβίβαση του δικαιώματος δραστηριοποίησης στο πλανόδιο εμπόριο για τον παραγωγό πωλητή και της άδειας και του δικαιώματος πλανόδιας δραστηριοποίησης για τον επαγγελματία πωλητή,
ε) τη διαπίστωση της συνδρομής των λόγων απώλειας της θέσης πωλητή σύμφωνα με το άρθρο 48,
στ) την εποπτεία της διαδικασίας αναπλήρωσης - υποβοήθησης πωλητή, που δραστηριοποιείται στο πλανόδιο εμπόριο, ή της πρόσληψης υπαλλήλου από αυτόν, σύμφωνα με όσα προβλέπονται στο άρθρο 22.
Άρθρο 54
Πωλητές που δραστηριοποιούνται 
στο πλανόδιο εμπόριο
1. Στο πλανόδιο εμπόριο μπορούν να δραστηριοποιούνται ως πωλητές:
α) οι κάτοχοι άδειας παραγωγού πωλητή στο πλανόδιο εμπόριο,
β) οι κάτοχοι άδειας επαγγελματία πωλητή στο πλανόδιο εμπόριο.
2. Κάθε πωλητής της παρ.  1 δεν μπορεί να κατέχει περισσότερα από ένα (1) δικαιώματα δραστηριοποίησης στο πλανόδιο εμπόριο σε κάθε Περιφέρεια και δεν μπορεί να δραστηριοποιείται σε περισσότερες από τρεις (3) Περιφέρειες.
3. Στο πλανόδιο εμπόριο μπορούν να δραστηριοποιούνται ως πωλητές μόνο φυσικά πρόσωπα.
Άρθρο 55
Ειδικότεροι όροι και προϋποθέσεις 
δραστηριοποίησης στο πλανόδιο εμπόριο
1. Όποιος ασκεί πλανόδιο εμπόριο, επιτρέπεται να παραμένει στάσιμος μόνο κατά τη διάρκεια της συναλλαγής.
2. Δεν επιτρέπεται η άσκηση πλανόδιου εμπορίου σε δημοτικές κοινότητες με μόνιμο πληθυσμό άνω των πέντε χιλιάδων (5.000) κατοίκων, σύμφωνα με την τελευταία δημοσιευμένη απογραφή της Ελληνικής Στατιστικής Αρχής (ΕΛ.ΣΤΑΤ.). Οι Περιφέρειες υποχρεούνται να αναρτούν στο κεντρικό τους κατάστημα, στον οικείο διαδικτυακό τόπο, και στο πληροφοριακό σύστημα Ο.Π.Σ.Α.Α. κατάλογο με τις δημοτικές κοινότητες της Περιφέρειάς τους, στις οποίες επιτρέπεται η άσκηση πλανόδιου εμπορίου. 
3. Για την παρασκευή και παροχή τροφίμων και ποτών σε διερχομένους καταναλωτές, οι κάτοχοι άδειας για πλανόδια δραστηριοποίηση, που λειτουργούν κινητή καντίνα ή φορητές εγκαταστάσεις έψησης, μπορούν να παραμένουν στάσιμοι στο ίδιο σημείο, μέσα στα όρια του ίδιου δήμου, χωρίς την προϋπόθεση τήρησης των πληθυσμιακών περιορισμών της παρ.  2. Με απόφαση του οικείου δήμου καθορίζονται η μέγιστη χρονική διάρκεια της στάσιμης παραμονής, η συχνότητα αυτής και κάθε άλλο σχετικό θέμα.
ΚΕΦΑΛΑΙΟ ΣΤ’
ΠΛΗΡΟΦΟΡΙΑΚΟ ΣΥΣΤΗΜΑ 
ΓΙΑ ΤΟ ΥΠΑΙΘΡΙΟ ΕΜΠΟΡΙΟ
Άρθρο 56
Ολοκληρωμένο Πληροφοριακό Σύστημα 
«Ανοικτή Αγορά» (Ο.Π.Σ.Α.Α.)
1. Η εύρυθμη λειτουργία του υπαίθριου εμπορίου και η παρακολούθησή της εξασφαλίζονται με την τήρηση ηλεκτρονικής βάσης δεδομένων στο Ολοκληρωμένο Πληροφοριακό Σύστημα «Ανοικτή Αγορά» (Ο.Π.Σ.Α.Α.), το οποίο υλοποιείται τεχνικά από τη Γενική Διεύθυνση Ψηφιακής Πολιτικής και Ηλεκτρονικής Διακυβέρνησης του Υπουργείου Ανάπτυξης και Επενδύσεων και εμπίπτει στην αρμοδιότητα της Γενικής Γραμματείας Εμπορίου και Προστασίας Καταναλωτή.
2. Στο Ο.Π.Σ.Α.Α. καταχωρούνται από τις αρμόδιες αρχές τα ακόλουθα στοιχεία:
α) Για τις υπαίθριες οργανωμένες αγορές ο φορέας λειτουργίας καταχωρεί:
αα) την απόφαση ίδρυσης, κατάργησης, μετακίνησης ή επέκτασης της αγοράς,
αβ) τον κανονισμό λειτουργίας αγοράς,
αγ) το τοπογραφικό διάγραμμα της αγοράς,
αδ) τις χορηγούμενες άδειες, βεβαιώσεις και θέσεις των πωλητών που δραστηριοποιούνται στην αγορά,
αε) τη διαπιστωτική πράξη της αυτοδίκαιης απώλειας της θέσης πωλητή,
αστ) την έγκριση αναπλήρωσης ή υποβοήθησης πωλητή και τα στοιχεία του προσώπου που υποβοηθά ή αναπληρώνει τον πωλητή,
αζ) την πρόσληψη υπαλλήλου από τον πωλητή, τα στοιχεία του υπαλλήλου και τη σχετική σύμβαση εργασίας,
αη) τη μεταβίβαση της άδειας και των θέσεων πωλητή,
αθ) την προσθήκη πωλούμενων ειδών σε λαϊκή αγορά,
αι) τις προκηρύξεις για νέες άδειες. Για τις λαϊκές αγορές αρμόδια για την καταχώρηση είναι η Περιφέρεια,
αια) τις προκηρύξεις για την πλήρωση των κενών ή νέων θέσεων. Για τις λαϊκές αγορές αρμόδια για την καταχώρηση είναι η Περιφέρεια.
Τα στοιχεία των υποπερ. αα), αβ) και αγ) καταχωρούνται στο Ο.Π.Σ.Α.Α. εντός προθεσμίας τριών (3) μηνών, και τα στοιχεία των υποπερ. αδ) έως και αια) εντός προθεσμίας δεκαπέντε (15) ημερών από την έκδοση των σχετικών πράξεων. Από τις ως άνω προθεσμίες εξαιρούνται οι αγορές της παρ.  3 του άρθρου 40.
β) Για το στάσιμο εμπόριο, ο αρμόδιος κατά περίπτωση δήμος καταχωρεί: 
βα) τη χορηγούμενη άδεια και τις θέσεις δραστηριοποίησης του πωλητή στο στάσιμο εμπόριο, καθώς και τις ανανεώσεις τους,
ββ) τη διαπιστωτική πράξη της αυτοδίκαιης απώλειας της θέσης πωλητή,
βγ) την έγκριση αναπλήρωσης ή υποβοήθησης πωλητή και τα στοιχεία του προσώπου που υποβοηθά ή αναπληρώνει τον πωλητή,
βδ) την πρόσληψη υπαλλήλου από τον πωλητή, τα στοιχεία του υπαλλήλου και τη σύμβαση εργασίας και
βε) τη μεταβίβαση της άδειας και των θέσεων πωλητή,
βστ) τις προκηρύξεις για νέες άδειες με τις αντίστοιχες θέσεις ή τη χορήγηση νέων θέσεων σε υφιστάμενους κατόχους άδειας.
Τα ανωτέρω στοιχεία καταχωρούνται στο Ο.Π.Σ.Α.Α. εντός προθεσμίας δεκαπέντε (15) ημερών από την έκδοσή των σχετικών πράξεών τους.
γ) Για το πλανόδιο εμπόριο, η αρμόδια κατά περίπτωση Περιφέρεια καταχωρεί:
γα) τη χορηγούμενη άδεια δραστηριοποίησης του πωλητή στο στάσιμο εμπόριο, καθώς και τις ανανεώσεις της,
γβ) τη διαπιστωτική πράξη της αυτοδίκαιης απώλειας του δικαιώματος δραστηριοποίησης στο πλανόδιο εμπόριο,
γγ) την έγκριση αναπλήρωσης ή υποβοήθησης πωλητή και τα στοιχεία του προσώπου που υποβοηθά ή αναπληρώνει τον πωλητή,
γδ) την πρόσληψη υπαλλήλου από τον πωλητή, τα στοιχεία του υπαλλήλου και τη σύμβαση εργασίας,
γε) τη μεταβίβαση της άδειας του πωλητή και
γστ) τις προκηρύξεις για νέες άδειες και τη χορήγηση δικαιωμάτων δραστηριοποίησης στο πλανόδιο εμπόριο.
Τα ανωτέρω στοιχεία καταχωρούνται στο Ο.Π.Σ.Α.Α. εντός προθεσμίας δεκαπέντε (15) ημερών από την έκδοσή τους.
3. Στο Ο.Π.Σ.Α.Α. καταχωρούνται από τις αρμόδιες αρχές ελέγχου οι εκθέσεις ελέγχου με τις οποίες βεβαιώνονται παραβάσεις του παρόντος και οι κυρώσεις που επιβλήθηκαν. 
4. Στο Ο.Π.Σ.Α.Α. λειτουργεί ψηφιακή πλατφόρμα, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π.). Το Ο.Π.Σ.Α.Α. διαλειτουργεί μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων Δημόσιας Διοίκησης (Γ.Γ.Π.Σ.Δ.Δ.) του Υπουργείου Ψηφιακής Διακυβέρνησης, σύμφωνα με το άρθρο 84 του ν. 4727/2020 (Α’ 184), με το πληροφοριακό σύστημα της ψηφιακής πλατφόρμας e-katanalotis της Γενικής Γραμματείας Εμπορίου και Προστασίας Καταναλωτή, στην οποία ο κάθε δραστηριοποιούμενος στη λαϊκή αγορά πωλητής εισάγει, κατά την περίοδο λειτουργίας της αγοράς, καθημερινά έως την όγδοη πρωινή (8:00 π.μ.) τα στοιχεία της παρ.  5. Η παράλειψη της ανωτέρω εμπρόθεσμης καταχώρησης επιφέρει πρόστιμο ύψους πεντακοσίων (500) ευρώ, σύμφωνα με όσα ορίζονται στο άρθρο 62 περί παραβάσεων και κυρώσεων. Ο χρόνος εκκίνησης της υποχρέωσης του δεύτερου εδαφίου, καθώς επίσης και κάθε άλλο σχετικό με αυτήν ζήτημα, καθορίζονται με την απόφαση της παρ.  15 του άρθρου 67.
5. Τα στοιχεία που καταχωρούνται στην πλατφόρμα από τους πωλητές είναι τα εξής:
α) ο αριθμός θέσης πωλητή και
β) η τιμή εκκίνησης και η διαθέσιμη ποσότητα ανά προϊόν.
Η καταχώρηση αφορά σε νωπά οπωροκηπευτικά προϊόντα και νωπά είδη αλιείας και υδατοκαλλιέργειας.
Άρθρο 57
Χρήστες Ο.Π.Σ.Α.Α. - Υποβολή και αυτεπάγγελτη αναζήτηση δικαιολογητικών
1. Χρήστες του Ο.Π.Σ.Α.Α. είναι οι Δήμοι, οι Περιφέρειες, οι πωλητές υπαίθριου εμπορίου, τα όργανα ελέγχου του άρθρου 58, καθώς και οι φορείς που ορίζονται με την κοινή απόφαση της παρ.  9 του άρθρου 67.
2. Τα δικαιώματα στη χρήση και ενημέρωση του Ο.Π.Σ.Α.Α. από τους χρήστες καθορίζονται από τις αρμοδιότητές τους, όπως εξειδικεύονται στην υπουργική απόφαση της παρ.  11 του άρθρου 67. 
3. Οι αιτήσεις για τη χορήγηση θέσης δραστηριοποίησης, πλανόδιας δραστηριοποίησης και βεβαίωσης δραστηριοποίησης ετήσιας διάρκειας στο υπαίθριο εμπόριο υποβάλλονται ηλεκτρονικά.
4. Η χορήγηση αδειών θέσεων - δραστηριοποίησης και βεβαιώσεων, η μεταβολή στοιχείων δραστηριοποίησης, η έκδοση προκηρύξεων, η καταγραφή παραβάσεων και προστίμων, καθώς και η καταχώρηση υπαίθριων οργανωμένων αγορών διενεργούνται ηλεκτρονικά.
5. Τα δικαιολογητικά που ορίζονται με την απόφαση της παρ.  3 του άρθρου 64 και αφορούν στην αδειοδότηση πωλητών υπαίθριου εμπορίου αναζητούνται αυτεπαγγέλτως από τις αρμόδιες αρχές, εφόσον είναι τεχνικά δυνατό.
ΚΕΦΑΛΑΙΟ Ζ’
ΕΛΕΓΧΟΙ - ΠΑΡΑΒΑΣΕΙΣ - ΚΥΡΩΣΕΙΣ
Άρθρο 58
Αρμόδιες αρχές ελέγχου 
1. Αρμόδιες αρχές για τον έλεγχο της εφαρμογής του παρόντος και των κατ’ εξουσιοδότησή του εκδιδόμενων υπουργικών αποφάσεων είναι: 
α) η Διυπηρεσιακή Μονάδας Ελέγχου Αγοράς (Δ.Ι.Μ.Ε.Α.) του ν. 4712/2020 (Α’ 146) σε πανελλήνια κλίμακα,
β) οι Περιφέρειες εντός των διοικητικών ορίων τους,
γ) οι Δήμοι εντός των διοικητικών ορίων τους, 
δ) η Ελληνική Αστυνομία, στην περιοχή δικαιοδοσίας της, 
ε) το Λιμενικό Σώμα - Ελληνική Ακτοφυλακή (Λ.Σ. - ΕΛ.ΑΚΤ.) στην περιοχή της δικαιοδοσίας του και
στ) η Γενική Διεύθυνση του Σώματος Δίωξης Οικονομικού Εγκλήματος (Σ.Δ.Ο.Ε.).
Οι αρχές των περ. α) έως γ) επικουρούνται από την Ελληνική Αστυνομία ή το Λιμενικό Σώμα - Ελληνική Ακτοφυλακή (Λ.Σ. - ΕΛ.ΑΚΤ.), στον βαθμό που τούτο παρίσταται αναγκαίο για την αποτελεσματική άσκηση των αντιστοίχων αρμοδιοτήτων τους. 
2. Οι αρχές της παρ.  1 οφείλουν να συνεργάζονται μεταξύ τους σε ζητήματα συντονισμού ελέγχων και διάχυσης της πληροφορίας. Για τον συντονισμό των ελέγχων αρμόδια είναι η ΔΙ.Μ.Ε.Α.. Στη ΔΙ.Μ.Ε.Α. ανατίθεται, επίσης, η αρμοδιότητα της συγκρότησης μικτών κλιμακίων ελέγχου για όλη την Επικράτεια, μεταξύ των υπηρεσιών της παρ.  1, για την αντιμετώπιση της παράνομης διακίνησης προϊόντων και υπηρεσιών. Μικτά κλιμάκια μπορούν να συγκροτούν και οι περιφέρειες για τη διενέργεια ελέγχων εντός των διοικητικών ορίων τους. 
3. Οι αρμοδιότητες των παρ.  1 και 2 ασκούνται παράλληλα προς τις αρμοδιότητες της Ανεξάρτητης Αρχής Δημοσίων Εσόδων (Α.Α.Δ.Ε.), η άσκηση των οποίων δεν επηρεάζεται από το παρόν.
Άρθρο 59
Υποχρεώσεις και καθήκοντα ελεγκτών
1. Τα όργανα που διενεργούν ελέγχους κατ’ εφαρμογήν των άρθρων 58 έως 65, οφείλουν να επιδεικνύουν στον ελεγχόμενο τα νομιμοποιητικά έγγραφα, όπως εντολή ελέγχου, καθώς και τα έγγραφα ταυτοποίησής τους, ήτοι δελτίο υπηρεσιακής ή αστυνομικής ταυτότητας, εκτός αν από τις ειδικές διατάξεις που ισχύουν για τα όργανα αυτά προβλέπεται διαφορετικά.
2. Οι υπάλληλοι των Γενικών Διευθύνσεων Ανάπτυξης των Περιφερειών Αττικής και Κεντρικής Μακεδονίας, όταν διενεργούν ελέγχους στους χώρους των λαϊκών αγορών ευθύνης τους και διαπιστώνουν παραβάσεις που εμπίπτουν στον ν. 4177/2013 (Α’ 173) και στους κατ’ εξουσιοδότησή του εκδιδόμενους Κανόνες Διακίνησης και Εμπορίας Προϊόντων και Παροχής Υπηρεσιών (ΔΙ.Ε.Π.Π.Υ.), επιβάλλουν τις κυρώσεις του άρθρου 17 του ν. 4177/2013, εξαιρουμένων των παραβάσεων σχετικά με τρόφιμα που υπόκεινται σε Ειδικό Φόρο Κατανάλωσης (Ε.Φ.Κ.) για τις οποίες αρμόδιος φορέας ελέγχου είναι το Γενικό Χημείο του Κράτους (Γ.Χ.Κ.).
3. Κατά τη διάρκεια των ελέγχων, οι αρμόδιοι υπάλληλοι είναι ειδικοί ή γενικοί ανακριτικοί υπάλληλοι, σύμφωνα με όσα προβλέπονται στο άρθρο 31 του ν. 4620/2019 (Α’ 96). 
Άρθρο 60
Υποχρεώσεις ελεγχόμενων
Οι ελεγχόμενοι υποχρεούνται να: 
α. δέχονται τον έλεγχο στον χώρο επαγγελματικής δραστηριότητας, στον επαγγελματικό χώρο που τηρούνται τα έγγραφα, παραστατικά στοιχεία, στο οδικό δίκτυο της χώρας και στον χώρο παραγωγής, και 
β. παρέχουν τα αληθή στοιχεία που τους ζητούνται.
Άρθρο 61
Διαδικασία ελέγχων 
1. Η αρμόδια αρχή ελέγχου, εξαιρουμένων της Ελληνικής Αστυνομίας και του Λιμενικού Σώματος - Ελληνικής Ακτοφυλακής (Λ.Σ. - ΕΛ.ΑΚΤ.), υποχρεούται να εκδίδει και να εφοδιάζει τους υπαλλήλους των κλιμακίων με «ΕΝΤΟΛΗ ΕΛΕΓΧΟΥ», στην οποία μνημονεύονται τα στοιχεία των ελεγκτών, ο χώρος άσκησης του ελέγχου και η ημερομηνία της εν λόγω εντολής. 
2. Το ελεγκτικό όργανο που βεβαιώνει την παράβαση συντάσσει, εις τριπλούν, έκθεση ελέγχου για τη βεβαίωση της παράβασης, στην οποία αναγράφονται: α) τα στοιχεία της ταυτότητας του παραβάτη πωλητή, β) ο χρόνος και ο τόπος τέλεσης της παράβασης και γ) συνοπτική περιγραφή της παράβασης. 
3. Η έκθεση ελέγχου για τη βεβαίωση της παράβασης, η οποία συνιστά την πράξη επιβολής της κύρωσης, υπογράφεται από το ελεγκτικό όργανο που βεβαιώνει την παράβαση και τον παραβάτη πωλητή. Εάν ο τελευταίος αρνείται να υπογράψει την έκθεση ελέγχου, γίνεται σχετική μνεία από το ελεγκτικό όργανο επί της έκθεσης. 
4. Η έκθεση ελέγχου για τη βεβαίωση παράβασης, κατατίθεται από τα ελεγκτικά όργανα στην αρμόδια αρχή ελέγχου, με επισημείωση στην οποία αναφέρεται, βάσει των δεδομένων που έχουν καταχωρηθεί στο Ο.Π.Σ.Α.Α., ότι ο ελεγχόμενος πωλητής έχει ή δεν έχει υποπέσει στην ίδια παράβαση, κατά περίπτωση, καθώς και ο συνολικός αριθμός παραβάσεων του συγκεκριμένου πωλητή. Η ανωτέρω έκθεση ελέγχου αφορά σε παραβάσεις που καταχωρίζονται στο Ο.Π.Σ.Α.Α. από την έναρξη της λειτουργίας καταγραφής παραβάσεων. Αν η αρμόδια αρχή ελέγχου δεν έχει πρόσβαση στο Ο.Π.Σ.Α.Α., ενημερώνει την αρχή που είναι αρμόδια για την έκδοση των σχετικών αδειών, προκειμένου να προβεί στον σχετικό έλεγχο.
5. Αν διαπιστωθεί παράβαση, για την οποία τα ελεγκτικά όργανα δεν έχουν αρμοδιότητα επιβολής κύρωσης ή έχουν την αρμοδιότητα αυτή από κοινού με άλλη υπηρεσία, συντάσσεται έκθεση ελέγχου, η οποία αποστέλλεται αμελλητί στην αρμόδια υπηρεσία για τις περαιτέρω δικές της ενέργειες. 
6. Η Γενική Διεύθυνση του Σώματος Δίωξης Οικονομικού Εγκλήματος (Σ.Δ.Ο.Ε.) διαβιβάζει την έκθεση ελέγχου στις αρμόδιες αρχές για τις δικές τους ενέργειες ως εξής: α) αν πρόκειται για πρόστιμα στάσιμου εμπορίου, στους δήμους που διαπιστώθηκε η παράβαση, β) αν πρόκειται για πλανόδιο εμπόριο, στην οικεία περιφερειακή ενότητα και γ) αν πρόκειται για λαϊκές αγορές, στον αρμόδιο φορέα λειτουργίας. Ο φορέας ελέγχου ελέγχει τα αναφερόμενα και, όπου απαιτείται, προβαίνει στις νόμιμες ενέργειες με βάση όσα προβλέπονται στο άρθρο 62.
7. Αν η αρμόδια αρχή ελέγχου που επιβάλλει την κύρωση δεν έχει πρόσβαση στο Ο.Π.Σ.Α.Α., ενημερώνει αμελλητί τις αρμόδιες κατά περίπτωση αρχές, στην αρμοδιότητα των οποίων διαπιστώθηκε η παράβαση, προκειμένου να ενημερώσουν το Ο.Π.Σ.Α.Α.. 
8. Αν προβλέπεται ως κύρωση η ανάκληση θέσης δραστηριοποίησης ή του δικαιώματος δραστηριοποίησης στο πλανόδιο εμπόριο, υποβάλλεται αναλυτική έκθεση ελέγχου από τα διενεργούντα τον έλεγχο όργανα, προς τον άμεσα προϊστάμενό τους ή την αρμόδια υπηρεσία της παρ.  6, η οποία κοινοποιείται αμελλητί και στον ενδιαφερόμενο πωλητή, με την επισήμανση ότι έχει δικαίωμα να υποβάλει έγγραφο υπόμνημα με τις απόψεις του, εντός προθεσμίας πέντε (5) ημερών από την κοινοποίηση της έκθεσης ελέγχου σε αυτόν. 
9. Για τους φορείς ελέγχου των περ. δ), ε) και στ) της παρ.  1 του άρθρου 58, ισχύουν όσα αναφέρονται στις παρ.  5 και 6. 
Άρθρο 62
Παραβάσεις και κυρώσεις 
1. Για τις παραβάσεις του παρόντος επιβάλλονται οι κυρώσεις και τα διοικητικά πρόστιμα που προβλέπονται ακολούθως:
Αν διαπιστωθούν περισσότερες από μία παραβάσεις του ανωτέρω πίνακα οι αντίστοιχες κυρώσεις επιβάλλονται σωρευτικά. Η επιβολή των κυρώσεων του ανωτέρω πίνακα δεν αποκλείει την επιβολή κυρώσεων περί παραβάσεων της φορολογικής νομοθεσίας που προβλέπονται από τον ν. 4174/2013 (Α’ 170).
2. Το ύψος του επιβληθέντος διοικητικού προστίμου μειώνεται στο ήμισυ αν ο υπόχρεος εντός είκοσι (20) ημερών από την ημερομηνία κοινοποίησης σε αυτόν της σχετικής πράξης προβεί σε καταβολή του προστίμου. Η καταβολή αυτή συνεπάγεται την αυτοδίκαιη παραίτηση του υπόχρεου από κάθε δικαίωμα προσβολής ή αμφισβήτησης της πράξης επιβολής προστίμου. 
3. Αν σε διάστημα ενός (1) έτους διαπιστωθεί ότι ο πωλητής έχει υποπέσει στην ίδια παράβαση, το πρόστιμο διπλασιάζεται. 
4. α. Η θέση δραστηριοποίησης ή το δικαίωμα δραστηριοποίησης στο πλανόδιο εμπόριο ανακαλείται για έξι (6) μήνες, εφόσον σε διάστημα δύο (2) ετών ο δικαιούχος πωλητής υποπέσει σε οποιαδήποτε παράβαση του παρόντος για περισσότερες από έξι (6) φορές. Αν έχει υποπέσει σε διάστημα δύο (2) ετών σε έξι (6) παραβάσεις, η αρχή ελέγχου που καταχώρησε και βεβαίωσε την τελευταία παράβαση ενημερώνει εγγράφως τον δικαιούχο πωλητή για τις επιπτώσεις της επιπλέον παράβασης. 
β. Η ανάκληση αφορά σε όλες τις θέσεις δραστηριοποίησης του πωλητή ή το δικαίωμα πλανόδιων δραστηριοποιήσεων.
γ. Από τα ανωτέρω εξαιρείται η παράβαση μη έκδοσης απόδειξης ταμειακής μηχανής, για την οποία επιβάλλεται η κύρωση του σημείου 20 του πίνακα της παρ.  1.
5. Οι παρ.  3 και 4 εφαρμόζονται για παραβάσεις που καταχωρίζονται στο Ο.Π.Σ.Α.Α. από την έναρξη της λειτουργίας καταγραφής παραβάσεων, σύμφωνα με την παρ.  11 του άρθρου 67.
6. Οι κυρώσεις που επιβάλλονται δυνάμει του παρόντος δεν θίγουν ειδικότερα διοικητικά πρόστιμα που επιβάλλονται από τα αρμόδια όργανα για παραβάσεις των κανόνων εμπορίας και διακίνησης προϊόντων, σύμφωνα με την κείμενη νομοθεσία ή ειδικότερα μέτρα και κυρώσεις που επιβάλλονται από την κείμενη νομοθεσία περί αντιμετώπισης παραεμπορίου, φοροδιαφυγής, ασφάλειας τροφίμων, θεμάτων Υπουργείου Αγροτικής Ανάπτυξης και Τροφίμων όπως και της νομοθεσίας αρμοδιότητας των Υπηρεσιών της Ανεξάρτητης Αρχής Δημοσίων Εσόδων. Οι κυρώσεις του άρθρου 19 του ν. 4177/2013 περί ειδικών ποινικών κυρώσεων επιβάλλονται αθροιστικά με τις κυρώσεις της παρ.  1 και της παρούσας. 
7. Στις αρμόδιες αρχές που είναι υπόχρεες για την ενημέρωση του Ο.Π.Σ.Α.Α. και τη δημοσίευση των κενών θέσεων πωλητών σε λαϊκές αγορές σύμφωνα με το παρόν, και παραλείπουν τη διενέργεια των σχετικών καταχωρήσεων και δημοσιεύσεων εντός των προθεσμιών της παρ.  3 του άρθρου 14 και της παρ.  2 του άρθρου 56, επιβάλλεται διοικητικό πρόστιμο ύψους:
α) έως πενήντα χιλιάδες (50.000) ευρώ, αν η υπαίθρια αγορά λειτουργεί σε Δήμο με πληθυσμό μέχρι δέκα χιλιάδες (10.000) κατοίκους,
β) έως εκατό χιλιάδες (100.000) ευρώ, αν η υπαίθρια αγορά λειτουργεί σε Δήμο με πληθυσμό μεγαλύτερο από δέκα χιλιάδες (10.000) κατοίκους.
Σε περίπτωση υποτροπής της υπόχρεης αρμόδιας αρχής, τα ανωτέρω αναφερόμενα πρόστιμα διπλασιάζονται.
8. Αρμόδιο για τη βεβαίωση και την επιβολή του διοικητικού προστίμου της παρ.  7 στους φορείς λειτουργίας είναι το αρμόδιο όργανο του Υπουργείου Ανάπτυξης και Επενδύσεων.
Άρθρο 63
Διαδικασία είσπραξης των διοικητικών προστίμων
1. Τα διοικητικά πρόστιμα του άρθρου 62 εξαιρουμένης της παρ.  7, βεβαιώνονται ταμειακά αφού παρέλθει άπρακτη η προθεσμία υποβολής ενδικοφανούς προσφυγής του άρθρου 65 ή αφού εκδοθεί απόφαση επ’ αυτής που είτε απορρίπτει την προσφυγή είτε καθορίζει διαφορετικά το ύψος του διοικητικού προστίμου. 
2. Τα διοικητικά πρόστιμα του παρόντος εισπράττονται σύμφωνα με τον Κώδικα Είσπραξης Δημοσίων Εσόδων (Κ.Ε.Δ.Ε.) του ν.δ. 356/1974 (Α’ 90) και αποδίδονται ανάλογα με τον φορέα που επέβαλε το πρόστιμο ως εξής: 
α. αν το πρόστιμο έχει επιβληθεί από όργανο Ο.Τ.Α., αυτό αποτελεί στο σύνολό του έσοδο του οικείου Ο.Τ.Α. α’ ή β’ βαθμού, 
β. σε κάθε άλλη περίπτωση, το πρόστιμο αποτελεί στο σύνολό του έσοδο του κρατικού προϋπολογισμού. 
Άρθρο 64
Ποινική κύρωση
Όποιος χωρίς άδεια ασκεί εμπορική δραστηριότητα βιομηχανικών - βιοτεχνικών μη εδώδιμων προϊόντων τιμωρείται με φυλάκιση έως δύο (2) ετών. 
Άρθρο 65
Διοικητική και δικαστική προστασία
1. Η πράξη επιβολής διοικητικής κύρωσης υπόκειται σε ενδικοφανή προσφυγή, η οποία ασκείται εντός είκοσι (20) ημερών από την κοινοποίησή της στον ενδιαφερόμενο διοικούμενο, ενώπιον:
α) του Υπουργού Ανάπτυξης και Επενδύσεων, για κυρώσεις που επιβλήθηκαν από ελεγκτικά όργανα της ΔΙ.Μ.Ε.Α.,
β) του οικείου Συντονιστή Αποκεντρωμένης Διοίκησης, για κυρώσεις που επιβλήθηκαν από ελεγκτικά όργανα του κατά τόπον αρμόδιου Δήμου ή της κατά τόπον αρμόδιας Περιφέρειας. Δεν χωρεί προσφυγή ενώπιον του Επόπτη Ο.Τ.Α. σύμφωνα με το άρθρο 227 του ν. 3852/2010 (Α’ 141).
2. Η απόφαση επί της προσφυγής εκδίδεται μέσα σε προθεσμία τριάντα (30) ημερών από την κατάθεση της προσφυγής.
3. Τα ένδικα μέσα κατά της απόφασης για ανάκληση της άδειας, καθώς και της απόφασης που εκδίδεται επί της ενδικοφανούς προσφυγής της παρ.  1 ασκούνται ενώπιον του διοικητικού πρωτοδικείου σύμφωνα με όσα προβλέπονται στον ν. 2717/1999 (Α’ 97), περί Κώδικα Διοικητικής Δικονομίας.
4. Η άσκηση δικαστικής προσφυγής κατά της προσωρινής ή οριστικής ανάκλησης της άδειας, καθώς και κατά της απόφασης που εκδόθηκε επί της ενδικοφανούς προσφυγής σύμφωνα με την παρ. 1, δεν έχει ανασταλτικό αποτέλεσμα. 
ΚΕΦΑΛΑΙΟ Η’
ΜΕΤΑΒΑΤΙΚΕΣ, ΕΞΟΥΣΙΟΔΟΤΙΚΕΣ ΚΑΙ 
ΚΑΤΑΡΓΟΥΜΕΝΕΣ ΔΙΑΤΑΞΕΙΣ 
Άρθρο 66
Μεταβατικές διατάξεις 
1. Εντός έξι (6) μηνών από την έναρξη ισχύος του παρόντος οι αρμόδιοι φορείς λειτουργίας των υπαίθριων οργανωμένων αγορών οφείλουν να καταχωρήσουν στο Ο.Π.Σ.Α.Α. τα στοιχεία της περ. α) της παρ.  2 του άρθρου 56. Αν οι αρμόδιοι φορείς λειτουργίας παραλείψουν να εκπληρώσουν την υποχρέωση του πρώτου εδαφίου, υπόκεινται στις κυρώσεις της παρ.  7 του άρθρου 62.
2. Οι κάτοχοι υφιστάμενων αδειών υπαίθριου εμπορίου, κατά την έναρξη ισχύος του παρόντος, δραστηριοποιούνται στο εξής σύμφωνα με τα ακόλουθα:
α) Υφιστάμενοι κάτοχοι αδειών παραγωγού πωλητή διατηρούν τις θέσεις τους στις λαϊκές αγορές όπου δραστηριοποιούνται, σύμφωνα με τα στοιχεία της άδειάς τους, καθώς και τη θέση τους στο στάσιμο εμπόριο ή το δικαίωμα δραστηριοποίησης στο πλανόδιο εμπόριο για χρονικό διάστημα ίσο με αυτό που αναγράφεται στην άδειά τους από την έναρξη ισχύος του παρόντος, εφόσον καταβάλλουν αντίστοιχο τέλος όπως αυτό ορίζεται στον κανονισμό λειτουργίας της λαϊκής αγοράς, την απόφαση του δήμου ή της περιφέρειας, κατά περίπτωση.
β) Υφιστάμενοι κάτοχοι αδειών επαγγελματία πωλητή διατηρούν τις θέσεις τους στις λαϊκές αγορές όπου δραστηριοποιούνται, σύμφωνα με τα στοιχεία της άδειάς τους, καθώς και τη θέση τους στο στάσιμο εμπόριο ή το δικαίωμα δραστηριοποίησης στο πλανόδιο εμπόριο για πέντε (5) έτη από την έναρξη ισχύος του παρόντος, εφόσον καταβάλλουν αντίστοιχο τέλος όπως αυτό ορίζεται στον κανονισμό λειτουργίας της λαϊκής αγοράς, την απόφαση του Δήμου ή της Περιφέρειας, κατά περίπτωση.
γ) Υφιστάμενοι κάτοχοι αδειών παραγωγού και επαγγελματία πωλητή, οι οποίες κατά την έναρξη ισχύος του παρόντος δεν έχουν ανανεωθεί, μπορούν να ανανεωθούν εντός έξι (6) μηνών από την έναρξη ισχύος του παρόντος, σύμφωνα με όσα ορίζονται στο άρθρο 17. Αν η ως άνω προθεσμία παρέλθει άπρακτη, οι παλαιότερες άδειες καταργούνται οριστικά.
δ) Η περ. γ) δεν ισχύει για όσες από τις παλαιότερες άδειες έχουν ανακληθεί οριστικά ή οι κάτοχοί τους έχουν συνταξιοδοτηθεί λόγω γήρατος.
Τα ανωτέρω δεν ισχύουν:
i) για όσες άδειες έχουν ανακληθεί οριστικά, σύμφωνα με προγενέστερο νομοθετικό πλαίσιο, 
ii) για τις άδειες οι κάτοχοι των οποίων έχουν συνταξιοδοτηθεί λόγω γήρατος, 
iii) για τους παραγωγούς που είχαν υπαχθεί στην παρ.  4 του άρθρου 13 του ν. 4497/2017 (Α’ 171). 
3. Θέσεις που έχουν προκηρυχθεί πριν από την έναρξη ισχύος του παρόντος, σύμφωνα με την παρ.  3 του άρθρου 59 του ν. 4497/2017, χορηγούνται σύμφωνα με τους όρους της προκήρυξης που έχει εκδοθεί. Η Περιφέρεια δύναται να επαναπροκηρύξει τις θέσεις, σύμφωνα με τα οριζόμενα στην περ. δ) της παρ.  1 του άρθρου 14. 
4. Για υφιστάμενους αδειούχους οι οποίοι δραστηριοποιούνται, σύμφωνα με τα στοιχεία της άδειάς τους σε λαϊκή αγορά, διενεργείται, εντός της ίδιας λαϊκής αγοράς, η διαδικασία αρχικά της «βελτίωσης θέσης» και στη συνέχεια της «χορήγησης θέσης».
i. Για υφιστάμενους αδειούχους οι οποίοι δραστηριοποιούνται, σύμφωνα με τα στοιχεία της άδειάς τους σε λαϊκή αγορά και στους οποίους έχει χορηγηθεί η θέση που κατέχουν με διοικητική πράξη, διενεργείται η διαδικασία βελτίωσης θέσης. Η βελτίωση θέσης αφορά τις κενές θέσεις μίας (1) λαϊκής αγοράς.
ii. Σε υφιστάμενους αδειούχους οι οποίοι δραστηριοποιούνται, σύμφωνα με τα στοιχεία της άδειάς τους σε λαϊκή αγορά, χωρίς να τους έχει αποδοθεί η θέση που κατέχουν με διοικητική πράξη σύμφωνα με νομοθετικό πλαίσιο προγενέστερο του ν. 4497/2017, το άρθρο 101 του ν. 4605/2019 (Α’ 52) και το άρθρο 35 του ν. 4497/2017, χορηγείται θέση με διοικητική πράξη του φορέα λειτουργίας της λαϊκής αγοράς.
Η διαδικασία βελτίωσης και χορήγησης θέσης διενεργείται ως ακολούθως: 
α) Με απόφαση του οικείου Περιφερειάρχη ή Δημάρχου (ανάλογα με τον φορέα λειτουργίας), συγκροτούνται πενταμελείς επιτροπές, που αποτελούνται από τρία (3) αιρετά μέλη του φορέα λειτουργίας της λαϊκής αγοράς και ορίζονται από τον Περιφερειάρχη ή τον Δήμαρχο και δύο (2) εκπροσώπους των πωλητών, έναν παραγωγό και έναν επαγγελματία, που υποδεικνύονται από τα συλλογικά όργανα των πωλητών κατόπιν πρόσκλησης του φορέα λειτουργίας. 
β) Με την απόφαση της περ. α) ορίζεται προθεσμία εκδήλωσης ενδιαφέροντος για όσους πωλητές κατέχουν θέση που τους έχει αποδοθεί με διοικητική πράξη και επιθυμούν βελτίωση αυτής. Η εκδήλωση ενδιαφέροντος για συμμετοχή στη διαδικασία βελτίωσης καθιστά αυτομάτως τη θέση την οποία κατείχαν μέχρι εκείνη τη στιγμή κενή. Με το πέρας της διαδικασίας ο πωλητής επανέρχεται είτε στην αρχική θέση που κατείχε είτε σε όποια του αποδοθεί μέσω της διαδικασίας.
Μετά την παρέλευση της προθεσμίας εκδήλωσης ενδιαφέροντος, η επιτροπή της περ. α) καταγράφει τους πωλητές και τις θέσεις που καταλαμβάνουν, καθώς και τις κενές θέσεις στις λαϊκές αγορές που υπάγονται στην αρμοδιότητά της. Ως κενές θέσεις, νοούνται:
βα) όσες έχουν προκύψει μετά την εκδήλωση ενδιαφέροντος για συμμετοχή στη διαδικασία,
ββ) όσες καταλαμβάνονται από πωλητές στους οποίους έχει αποδοθεί θέση, σύμφωνα με τα άρθρα 32, 33 και την παρ.  3 του άρθρου 59 του ν. 4497/2017,
βγ) όσες δεν καταλαμβάνονται από πωλητή.
γ) Η ανωτέρω επιτροπή καταγράφει τους πωλητές της περ.i και καταρτίζει προσωρινό πίνακα ο οποίος αναρτάται στη λαϊκή αγορά, καθώς και στην ιστοσελίδα του φορέα λειτουργίας. Τυχόν ενστάσεις υποβάλλονται εντός δεκαπέντε (15) ημερών και εξετάζονται από την ίδια επιτροπή. Μετά την εξέταση των ενστάσεων αναρτάται, ως ανωτέρω, ο οριστικός πίνακας καταγραφής. Ακολουθεί αξιολόγηση των πωλητών από την επιτροπή, με κριτήρια ως εξής: γα) παλαιότητα άδειας (αφορά στο έτος έκδοσης της άδειας): πέντε (5) μόρια, ανά έτος παλαιότητας, γβ) ενημερότητα του άρθρου 12 του ν. 4174/2013 (Α’ 170) (φορολογική ενημερότητα): τριάντα (30) μόρια. Για την απόδειξη των ανωτέρω ο πωλητής υποβάλλει στον φορέα λειτουργίας με την αίτησή του αντίγραφο της άδειάς του, καθώς και τις ενημερότητες εντός προθεσμίας που καθορίζει ο φορέας λειτουργίας από την ημερομηνία ανάρτησης του οριστικού πίνακα. Ο υποψήφιος οφείλει να είναι ασφαλιστικά και φορολογικά ενήμερος μέχρι και την καταληκτική ημερομηνία υποβολής των αιτήσεων.
Κατόπιν της αξιολόγησης η επιτροπή καταρτίζει πίνακα με τους πωλητές σε φθίνουσα σειρά προτεραιότητας, καθώς και τη θέση τους στην αγορά. Σε περίπτωση ισοβαθμίας διενεργείται δημόσια κλήρωση. Στον πίνακα περιλαμβάνονται και οι κενές θέσεις (θέσεις που δεν κατέχει πωλητής). Οι πωλητές, κατά σειρά προτεραιότητας, επιλέγουν από τον πίνακα θέση στην αγορά. Η Επιτροπή καταρτίζει πίνακα στον οποίο αναγράφονται οι πωλητές με τις θέσεις επιλογής τους. Μετά και την εξέταση τυχόν ενστάσεων η επιτροπή καταρτίζει οριστικό πίνακα, σύμφωνα με τον οποίο ο φορέας λειτουργίας χορηγεί με απόφασή του θέση στους πωλητές. 
Μετά το πέρας της διαδικασίας της βελτίωσης θέσης η επιτροπή της περ. α) καταγράφει τους πωλητές της περ. ii και διενεργεί τη διαδικασία χορήγησης θέσης, σύμφωνα με την περ. γ). 
Μετά την ολοκλήρωση της διαδικασίας της βελτίωσης και της χορήγησης θέσης σε κάθε λαϊκή αγορά όλοι οι δραστηριοποιούμενοι πωλητές κατέχουν θέση που τους έχει χορηγηθεί με διοικητική πράξη. Οι θέσεις αυτές είναι αριθμημένες από τον φορέα λειτουργίας, ο οποίος καταρτίζει το τοπογραφικό διάγραμμα της αγοράς. 
5. Δεν επιτρέπεται η προκήρυξη για τη χορήγηση θέσεων δραστηριοποίησης επαγγελματιών πωλητών σε λαϊκές αγορές, σύμφωνα με τα άρθρα 13 έως 16, χωρίς προηγουμένως να έχει διενεργηθεί η διαδικασία της περ. δ) της παρ.  1 του άρθρου 14 και της παρ.  4 του παρόντος. Για τους παραγωγούς πωλητές απαιτείται επίσης να έχει προηγουμένως διενεργηθεί η διαδικασία της παρ.  4.
6. Αν τα οριζόμενα στην περ. δ) της παρ.  1 του άρθρου 14 και την παρ.  4 του παρόντος, δεν έχουν ολοκληρωθεί εντός έξι (6) μηνών από την έναρξη ισχύος του παρόντος, όλες οι θέσεις της λαϊκής αγοράς προκηρύσσονται σύμφωνα με τα άρθρα 13 έως 16. 
7. Κάτοχοι άδειας και θέσης χειροτέχνη - καλλιτέχνη που χορηγήθηκαν σύμφωνα με τον ν. 4497/2017, δραστηριοποιούνται σε θέση αγοράς χειροτεχνών - καλλιτεχνών του οικείου Δήμου κατόπιν συμμετοχής στην προκήρυξη του οικείου Δήμου. Εναλλακτικά η τοποθέτηση γίνεται με απόφαση του Δήμου χορήγησης της άδειας και της θέσης χωρίς να απαιτείται η συμμετοχή σε προκήρυξη, με καταβολή του τέλους της θέσης, όπως ορίζεται στον κανονισμό λειτουργίας της αγοράς. Στην περίπτωση αυτή η έναρξη της δραστηριοποίησης και η επαναχορήγηση (ανανέωση) της θέσης τους διενεργούνται ταυτόχρονα με όσους λαμβάνουν για πρώτη φορά θέση μέσω προκήρυξης, σύμφωνα με το παρόν. Μέχρι την ίδρυση και την έναρξη λειτουργίας των αγορών χειροτεχνών - καλλιτεχνών, οι ανωτέρω κάτοχοι αδειών δραστηριοποιούνται στις θέσεις που τους έχουν χορηγηθεί. 
8. Υφιστάμενοι, κατά την έναρξη ισχύος του παρόντος, κάτοχοι άδειας παραγωγού πωλητή λαϊκών αγορών, που έχουν την καλλιέργειά τους εντός της Περιφέρειας Αττικής και η καλλιεργούμενη έκταση δεν υπερβαίνει τα είκοσι (20) στρέμματα, δύνανται να αιτηθούν τη μετατροπή της άδειάς τους σε άδεια επαγγελματία πωλητή ως ακολούθως:
α) Αρμόδια αρχή για τη μετατροπή της άδειας είναι ο Δήμος μόνιμης κατοικίας του πωλητή. Για τους παραγωγούς των οποίων ο Δήμος μόνιμης κατοικίας ανήκει στην Περιφέρεια Αττικής σύμφωνα με τα στοιχεία της άδειάς τους, σε λαϊκές αγορές της Περιφέρειας Αττικής αρμόδια αρχή είναι η Περιφέρεια Αττικής. 
β) Μαζί με την αίτησή του ο πωλητής υποβάλλει στην αρμόδια αρχή και υπεύθυνη δήλωση ότι δεν έχει οικονομικές εκκρεμότητες αναφορικά με την καταβολή των τελών του άρθρου 23. Οι αρμόδιες αρχές θεώρησης οφείλουν να εξετάσουν το αληθές της δήλωσης αυτής.
γ) Κατά τη μετατροπή της άδειας τα προϊόντα εμπορίας δεν μεταβάλλονται, αλλά προσαρμόζονται στις κατηγορίες προϊόντων των επαγγελματιών πωλητών. 
δ) Μετά από τη μετατροπή της άδειας σε επαγγελματική και εντός προθεσμίας έξι (6) μηνών από την έναρξη ισχύος του παρόντος, οι πωλητές δραστηριοποιούνται σύμφωνα με όσα ορίζονται στην περ. β) της παρ.  2. Μετά την πάροδο της ως άνω προθεσμίας δεν επιτρέπεται η μετατροπή.
ε) Για τον αριθμό των αδειών παραγωγών που μετατρέπονται σε επαγγελματικές, προκηρύσσονται αντίστοιχες άδειες παραγωγών σύμφωνα με όσα ορίζονται στα άρθρα 13 έως 16.
9. Για τις ειδικές περιπτώσεις υφιστάμενων αγορών ορίζονται τα εξής:
α) Οι κυριακάτικες αγορές που λειτουργούν κατά την έναρξη του παρόντος, με Κανονισμό Λειτουργίας που έχει εκδοθεί με βάση προγενέστερο θεσμικό πλαίσιο, εξακολουθούν να λειτουργούν ως έχουν. Αν κριθεί απαραίτητο, ο Κανονισμός Λειτουργίας συμπληρώνεται, ώστε να εξασφαλίζεται η εύρυθμη λειτουργία της αγοράς. Λοιπές βραχυχρόνιες αγορές οφείλουν να εναρμονίσουν τον Κανονισμό Λειτουργίας τους εντός έξι (6) μηνών από την έναρξη ισχύος του παρόντος.
β) Ο κάτοχος άδειας πωλητή κυριακάτικης αγοράς, σύμφωνα με προγενέστερες του παρόντος διατάξεις, δραστηριοποιείται στις κυριακάτικες αγορές για τις οποίες του έχει χορηγηθεί η άδεια, η οποία ισχύει έως τη συνταξιοδότησή του. Ο κάτοχος άδειας ρακοσυλλέκτη δραστηριοποιείται στις αγορές ρακοσυλλεκτών για τις οποίες του έχει χορηγηθεί η άδεια, η οποία ισχύει έως τη συνταξιοδότησή του.
10. Με αποφάσεις των Περιφερειών Αττικής και Κεντρικής Μακεδονίας, οι οποίες εκδίδονται εντός έξι (6) μηνών από την έναρξη ισχύος του παρόντος, καθορίζεται η διάρθρωση της υπηρεσίας που θα έχει τις αρμοδιότητες του φορέα λειτουργίας λαϊκών αγορών των δήμων που ανήκουν στην Περιφέρεια Αττικής και τη Μητροπολιτική Περιοχή Θεσσαλονίκης αντίστοιχα. 
11. Οι κάτοχοι αδειών που δραστηριοποιούνται έξι (6) ημέρες και λαμβάνουν επίδομα κοινωνικής αλληλεγγύης, δεν δικαιούνται να ανανεώσουν την άδειά τους μετά από τη λήξη της.
12. Μέχρι την έκδοση των αποφάσεων καθορισμού τελών από τις αρμόδιες αρχές σύμφωνα με το άρθρο 23 ισχύουν αυτές που εκδόθηκαν κατά τη διάρκεια ισχύος του ν. 4497/2017 ή προγενέστερου νομοθετικού πλαισίου.
13. Μέχρι την έκδοση των υπουργικών αποφάσεων του άρθρου 67: 
α) για τα οριζόμενα στην παρ.  1 του άρθρου 67, ισχύει το άρθρο 3 του ν. 4497/2017, 
β) για τα οριζόμενα στην παρ.  2 του άρθρου 67, ισχύουν τα άρθρα 7 και 17, καθώς και η περ. ε) του άρθρου 31 του ν. 4497/2017, 
γ) για τα οριζόμενα στην παρ.  4 του άρθρου 67, ισχύει η παρ.  4 του άρθρου 27 του ν. 4497/2017, 
δ) για τα οριζόμενα στην παρ.  5 του άρθρου 67, ισχύει το άρθρο 38 του ν. 4497/2017, ως προς τους όρους και τα είδη διάθεσης στις βραχυχρόνιες αγορές, 
ε) για τα οριζόμενα στις παρ.  6 και 7 και του άρθρου 67 ισχύουν τα άρθρα 5, 15 και η παρ.  3 του άρθρου 38 του ν. 4497/2017. 
14. Υφιστάμενες κατά την έναρξη ισχύος του παρόντος υπαίθριες αγορές, οι οποίες δεν ανήκουν στις κατηγορίες της περ. α) του άρθρου 3, καταργούνται αυτοδικαίως εντός τριών (3) μηνών από την έναρξη ισχύος του παρόντος.
15. Για τις λαϊκές αγορές που λειτουργούν κατά τη δημοσίευση του παρόντος, χωρίς απόφαση ίδρυσης, κανονισμό λειτουργίας και τοπογραφικό διάγραμμα, οι αρμόδιοι φορείς λειτουργίας οφείλουν να προβούν στην έκδοση αυτών και την καταχώρισή τους στο Ο.Π.Σ.Α.Α. εντός τριών (3) μηνών από την έναρξη ισχύος του παρόντος. Η παράλειψη των ενεργειών του πρώτου εδαφίου επισύρει τις κυρώσεις της παρ.  7 του άρθρου 62. Για τη βελτίωση και χορήγηση θέσης ισχύουν τα προβλεπόμενα στην παρ.  3.
Άρθρο 67
Εξουσιοδοτικές διατάξεις 
1. Με απόφαση του Υπουργού Ανάπτυξης και Επενδύσεων καθορίζονται οι ειδικότεροι όροι ποιότητας, υγιεινής και ασφάλειας τροφίμων που διατίθενται στο υπαίθριο εμπόριο.
2. Με κοινή απόφαση των Υπουργών Ανάπτυξης και Επενδύσεων και Αγροτικής Ανάπτυξης και Τροφίμων καθορίζονται τα είδη πώλησης για τον παραγωγό και τον επαγγελματία πωλητή. Με απόφαση του Υπουργού Ανάπτυξης και Επενδύσεων καθορίζονται ο τρόπος αλλαγής και προσθήκης πωλούμενων προϊόντων, η συνδυαστική πώλησή τους και η μορφή, τα αναγραφόμενα στοιχεία στην πινακίδα που οφείλουν να τηρούν στα σημεία πώλησης (πάγκους) οι παραγωγοί και επαγγελματίες πωλητές λαϊκών αγορών, καθώς και η αντιστοίχιση των ειδών των νέων και των παλαιών ειδών που πωλούν οι επαγγελματίες πωλητές. 
3. Με απόφαση του Υπουργού Ανάπτυξης και Επενδύσεων ορίζονται τα δικαιολογητικά που απαιτούνται για τη χορήγηση, τη μεταβίβαση και την ανανέωση της άδειας παραγωγού και επαγγελματία πωλητή και των αντίστοιχων θέσεων ή δικαιωμάτων δραστηριοποίησης στο υπαίθριο εμπόριο.
4. Με απόφαση του Υπουργού Ανάπτυξης και Επενδύσεων καθορίζονται οι ειδικότεροι όροι δραστηριοποίησης πωλητών στο υπαίθριο εμπόριο, ο αριθμός των θέσεων και οι τομείς των διατιθέμενων προϊόντων ανά είδος στις λαϊκές αγορές.
5. Με απόφαση του Υπουργού Ανάπτυξης και Επενδύσεων καθορίζονται οι ειδικότεροι όροι λειτουργίας των βραχυχρόνιων αγορών και τα είδη προϊόντων και υπηρεσιών που διατίθενται ή παρέχονται σε αυτές.
6. Με απόφαση του Υπουργού Ανάπτυξης και Επενδύσεων καθορίζονται οι όροι και οι προϋποθέσεις έκδοσης και τα στοιχεία της βεβαίωσης δραστηριοποίησης ετήσιας διάρκειας στο υπαίθριο εμπόριο, για τη συμμετοχή πωλητών σε βραχυχρόνιες αγορές.
7. Με απόφαση του Υπουργού Ανάπτυξης και Επενδύσεων καθορίζονται τα στοιχεία της άδειας χορήγησης θέσης και δικαιώματος δραστηριοποίησης στο πλανόδιο εμπόριο παραγωγού και επαγγελματία πωλητή υπαίθριου εμπορίου.
8. Με απόφαση του Υπουργού Ανάπτυξης και Επενδύσεων καθορίζονται τα στοιχεία της άδειας χορήγησης θέσης δραστηριοποίησης χειροτέχνη - καλλιτέχνη.
9. Με κοινή απόφαση των Υπουργών Ανάπτυξης και Επενδύσεων, Υγείας και Περιβάλλοντος και Ενέργειας, εξειδικεύονται οι όροι και οι προϋποθέσεις για την υπαγωγή σε γνωστοποίηση της λειτουργίας των καντινών σε ιδιωτικό χώρο, σύμφωνα με τον ν. 4442/2016 (Α’ 230).
10. Με απόφαση του Υπουργού Ανάπτυξης και Επενδύσεων μπορεί να καθορίζονται οι τεχνικές προδιαγραφές της χορηγούμενης άδειας, της θέσης δραστηριοποίησης και του δικαιώματος δραστηριοποίησης πωλητή στο πλανόδιο εμπόριο, καθώς και της βεβαίωσης δραστηριοποίησης ετήσιας διάρκειας στο υπαίθριο εμπόριο.
11. Με κοινή απόφαση των Υπουργών Ανάπτυξης και Επενδύσεων και Ψηφιακής Διακυβέρνησης ορίζονται οι ομάδες χρηστών, καθώς και η λειτουργία και οι όροι χρήσης, κάθε τεχνικό ή άλλο θέμα σχετικό με το Ο.Π.Σ.Α.Α. και τη λειτουργία της ηλεκτρονικής πλατφόρμας λαϊκής αγοράς.
12. Με κοινή απόφαση των Υπουργών Ανάπτυξης και Επενδύσεων, Ναυτιλίας και Νησιωτικής Πολιτικής και Τουρισμού μπορεί να ορίζονται οι αρμόδιες αρχές και φορείς λειτουργίας για την εν γένει λειτουργία του υπαίθριου εμπορίου και να θεσπίζονται όροι και προϋποθέσεις δραστηριοποίησης των κατόχων αδειών υπαίθριου εμπορίου σε χώρους αρμοδιότητας κάθε νομικής μορφής φορέα διοίκησης και εκμετάλλευσης λιμένα (Οργανισμούς Λιμένων Α.Ε., Λιμενικά Ταμεία, Δημοτικά Λιμενικά Ταμεία και Δημοτικά Λιμενικά Γραφεία), στη χερσαία ζώνη τουριστικών λιμένων που χωροθετούνται και αδειοδοτούνται από το Υπουργείο Τουρισμού, σε πλοία και σε μόνιμα αγκυροβολημένα πλοία ή πλωτά μέσα, καθώς και κάθε άλλο σχετικό θέμα.
13. Με κοινή απόφαση του Υπουργού Ανάπτυξης και Επενδύσεων και των κατά περίπτωση αρμόδιων Υπουργών μπορεί να εξειδικεύονται οι υποχρεώσεις των ελεγκτικών οργάνων του άρθρου 59 και να δίνονται κατευθυντήριες γραμμές για την άσκηση των ελέγχων.
14. Με απόφαση του Υπουργού Ανάπτυξης και Επενδύσεων μπορεί να εξειδικεύεται το περιεχόμενο της εντολής ελέγχου της παρ.  1 του άρθρου 61, καθώς και της έκθεσης ελέγχου της παρ.  2 του ιδίου άρθρου.
15. Με απόφαση του Υπουργού Ανάπτυξης και Επενδύσεων καθορίζεται ο χρόνος έναρξης της ισχύος του δευτέρου εδαφίου της παρ.  4 του άρθρου 56, καθώς και κάθε άλλο σχετικό ζήτημα με την υποχρέωση καταχώρησης στοιχείων από τους δραστηριοποιούμενους στις λαϊκές αγορές στην ψηφιακή πλατφόρμα e-katanalotis.
16. Με απόφαση του Υπουργού Ανάπτυξης και Επενδύσεων δύναται να εξειδικεύονται τα αντικείμενα της οικονομικής δραστηριότητας των νομικών προσώπων και των επιχειρήσεων που μπορούν να δραστηριοποιούνται στις ειδικές θεματικές αγορές του άρθρου 42. 
Άρθρο 68
Καταργούμενες διατάξεις 
1. Καταργούνται η παρ.  12 του άρθρου 1 και το άρθρο 7α του ν. 2323/1995 (Α’ 145), περί εξουσιοδότησης για την έκδοση προεδρικού διατάγματος για τον καθορισμό των ειδικών όρων και των προϋποθέσεων για τη χορήγηση, ανανέωση και ανάκληση των αδειών άσκησης δραστηριότητας υπαίθριου εμπορίου και Κλιμακίων Ελέγχου Λαϊκών Αγορών και Υπαίθριου Εμπορίου, αντιστοίχως. 
2. Καταργούνται το άρθρο 23 και η παρ.  1 του άρθρου 39 του ν. 4264/2014 (Α’ 118), περί αδειών υπαίθριου εμπορίου. 
3. Από την έκδοση των αποφάσεων των Περιφερειών Αττικής και Κεντρικής Μακεδονίας της παρ.  10 του άρθρου 66, καταργείται το άρθρο 84 του ν. 4314/2014 (Α’ 265), περί διάρθρωσης των Διευθύνσεων Λαϊκών Αγορών των Περιφερειών Αττικής και Κεντρικής Μακεδονίας. 
4. Καταργούνται τα άρθρα 1 έως 60 του ν. 4497/2017 (Α’ 171), περί άσκησης υπαίθριων εμπορικών δραστηριοτήτων.
ΜΕΡΟΣ Β’
ΛΟΙΠΕΣ ΔΙΑΤΑΞΕΙΣ ΥΠΟΥΡΓΕΙΟΥ ΑΝΑΠΤΥΞΗΣ 
ΚΑΙ ΕΠΕΝΔΥΣΕΩΝ
ΚΕΦΑΛΑΙΟ Α’ 
ΑΣΚΗΣΗ ΨΥΧΑΓΩΓΙΚΩΝ ΔΡΑΣΤΗΡΙΟΤΗΤΩΝ
Άρθρο 69
Υπαίθριες ψυχαγωγικές δραστηριότητες
1. Για την άσκηση ψυχαγωγικών δραστηριοτήτων, όπως πίστες αυτοκινητιδίων, μουσικές συναυλίες, επιδείξεις και άλλες καλλιτεχνικές εκδηλώσεις, που ασκούνται από φυσικά ή νομικά πρόσωπα ως εμπορικές δραστηριότητες σε υπαίθριους χώρους, απαιτείται άδεια εγκατάστασης και λειτουργίας. Στο παρόν δεν υπάγονται οι δραστηριότητες θεματικών πάρκων (λούνα παρκ), τσίρκων και παγοδρόμιων του Κεφ. ΙΘ’ του ν. 4442/2016 (Α’ 230), οι οποίες αδειοδοτούνται δυνάμει των διατάξεων αυτού. ‘Οπου στο άρθρο 119 του ν. 4442/2016 αναφέρεται το άρθρο 39 του ν. 4497/2017 (Α’ 197) νοείται το παρόν άρθρο.
2. Αρμόδια αρχή για τη χορήγηση άδειας λειτουργίας υπαίθριων ψυχαγωγικών δραστηριοτήτων είναι οι δήμοι της χώρας. Οι εν λόγω δραστηριότητες είναι διάφορες από το υπαίθριο εμπόριο και δεν υπάρχει περιορισμός στη δραστηριοποίηση των φυσικών ή νομικών προσώπων που πληρούν τις απαραίτητες προϋποθέσεις.
3. Για τη χορήγηση άδειας εγκατάστασης και λειτουργίας των ψυχαγωγικών δραστηριοτήτων της παρ.  1, εκτός από τις ειδικότερες διατάξεις που ρυθμίζουν τις ως άνω δραστηριότητες, απαιτούνται και τα ακόλουθα δικαιολογητικά:
α) γνωμάτευση κτηνιάτρου της αρμόδιας οργανικής μονάδας κτηνιατρικής της κατά τόπον αρμόδιας Περιφέρειας, αν πρόκειται για έκθεση ζώων, περί της υγειονομικής καταλληλότητας των ζώων,
β) γνωμάτευση του συμβουλίου «περί θεάτρων και κινηματογράφων» του άρθρου 2 του α.ν. 445/1937 (Α’ 22), αν πρόκειται για θεματικό πάρκο (λούνα-παρκ), τσίρκο, συναυλίες, πίστες αυτοκινητιδίων, επιδείξεις και λοιπές παρεμφερείς εγκαταστάσεις και δραστηριότητες, για την καταλληλότητα των χώρων των εγκαταστάσεων και του εξοπλισμού,
γ) βεβαίωση μηχανικού διπλωματούχου ανώτατης σχολής για την καλή εγκατάσταση και λειτουργία των παιχνιδιών,
δ) βεβαίωση ηλεκτρολόγου μηχανικού ανώτατης σχολής, περί της ασφάλειας των ηλεκτρολογικών εγκαταστάσεων,
ε) βεβαίωση διπλωματούχου χημικού ανώτατης σχολής για την επικινδυνότητα των χρησιμοποιουμένων αερίων ή άλλων υλών,
στ) βεβαίωση της Υπηρεσίας Πολιτικής Αεροπορίας (Υ.Π.Α.), όταν πρόκειται για πτήση ή ανύψωση αιωροπτέρων, αεροστάτων ή άλλων τεχνικών μέσων ότι η πτήση ή ανύψωση δεν αντίκειται στους οικείους κανονισμούς της, και στους εν γένει κανόνες ασφαλείας του εναερίου χώρου,
ζ) βεβαίωση του Ανεξάρτητου Διαχειριστή Μεταφοράς Ηλεκτρικής Ενέργειας (Α.Δ.Μ.Η.Ε.) και του Διαχειριστή Ελληνικού Δικτύου Διανομής Ηλεκτρικής Ενέργειας (Δ.Ε.Δ.Δ.Η.Ε.) για την ασφάλεια των εγκαταστάσεων στην περιοχή που πρόκειται να γίνει πτήση ή ανύψωση.
4. Ο χρόνος άσκησης υπαίθριων δραστηριοτήτων με ψυχαγωγικό αντικείμενο προσωρινού χαρακτήρα, σε ένα συγκεκριμένο χώρο, δεν μπορεί να υπερβαίνει τους τέσσερις (4) συνεχόμενους μήνες. Σε αντίθετη περίπτωση θεωρείται ότι οι υπαίθριες δραστηριότητες με ψυχαγωγικό αντικείμενο έχουν μόνιμο χαρακτήρα και εφαρμόζονται οι αντίστοιχες διατάξεις. Οι μεμονωμένες ψυχαγωγικές δραστηριότητες ακολουθούν τους όρους και τις προϋποθέσεις των αυτοτελών ψυχαγωγικών δραστηριοτήτων και αρμόδια υπηρεσία για την αδειοδότησή τους είναι αυτή της κύριας δραστηριότητας.
5. Με κοινή απόφαση των Υπουργών Ανάπτυξης και Επενδύσεων, Ναυτιλίας και Νησιωτικής Πολιτικής και Τουρισμού δύναται να ορίζονται οι αρμόδιες αρχές και να θεσπίζονται όροι και προϋποθέσεις άσκησης υπαίθριων ψυχαγωγικών δραστηριοτήτων σε χώρους αρμοδιότητας κάθε νομικής μορφής φορέα διοίκησης και εκμετάλλευσης λιμένα (Οργανισμούς Λιμένων Α.Ε., Λιμενικά Ταμεία, Δημοτικά Λιμενικά Ταμεία και Δημοτικά Λιμενικά Γραφεία), στη χερσαία ζώνη τουριστικών λιμένων που χωροθετούνται και αδειοδοτούνται από το Υπουργείο Τουρισμού, σε πλοία και σε μόνιμα αγκυροβολημένα πλοία ή πλωτά μέσα, καθώς και κάθε άλλο σχετικό θέμα.
Άρθρο 70
Ωράριο λειτουργίας θεάτρων και κινηματογράφων
1. Τα θέατρα και οι κινηματογράφοι που λειτουργούν σε κλειστές αίθουσες μπορούν να λειτουργούν καθ’ όλη τη διάρκεια του εικοσιτετραώρου στο μέτρο που δεν διαταράσσεται η κοινή ησυχία των περιοίκων. 
2. Τα θέατρα και οι κινηματογράφοι που λειτουργούν σε υπαίθριους χώρους μπορούν να λειτουργούν από τις 08.00 π.μ. έως και την 1:15 π.μ. στο μέτρο που δεν διαταράσσεται η κοινή ησυχία των περιοίκων. 
3. Προκειμένου να μην διαταράσσεται η κοινή ησυχία των περιοίκων, η στάθμη του ήχου που προκαλείται από τη λειτουργία του θεάτρου ή του κινηματογράφου, κατά τις ώρες κοινής ησυχίας, δεν επιτρέπεται να ξεπερνά τα εξήντα πέντε (65) db (Α) σε οποιοδήποτε σημείο που βρίσκεται στα όρια ή εκτός των ορίων του οικοπέδου στο οποίο είναι εγκατεστημένο. Η διαδικασία της μέτρησης της ηχοστάθμης διενεργείται σύμφωνα με όσα προβλέπονται από τις κείμενες υγειονομικές διατάξεις και ιδίως της απόφασης του Υφυπουργού Υγείας, Πρόνοιας και Κοινωνικών Ασφαλίσεων υπό στοιχεία Α5/3010/14.8.1985 (Β’ 593).
4. Επιχείρηση που παραβιάζει τις παρ.  1 έως 3 τιμωρείται με διοικητικό πρόστιμο ύψους: α) δύο χιλιάδων (2.000) ευρώ και β) πέντε χιλιάδων (5.000) ευρώ για κάθε επανάληψη της παράβασης εντός ενός έτους από την τελευταία παράβαση. 
5. Αρμόδιες αρχές για τον έλεγχο της τήρησης της παρ.  2, καθώς και για την επιβολή των διοικητικών κυρώσεων της παρ.  4, είναι η Ελληνική Αστυνομία και η Διϋπηρεσιακή Μονάδα Ελέγχου Αγοράς (ΔΙ.Μ.Ε.Α.). 
ΚΕΦΑΛΑΙΟ Β’
ΑΠΛΟΥΣΤΕΥΣΗ ΠΛΑΙΣΙΟΥ 
ΔΡΑΣΤΗΡΙΟΤΗΤΩΝ ΣΤΗΝ ΕΚΠΑΙΔΕΥΣΗ
Άρθρο 71
Απλούστευση ίδρυσης και λειτουργίας 
δραστηριοτήτων στον τομέα της εκπαίδευσης - Προσθήκη Κεφ. ΛΗ’ στον ν. 4442/2016 
Μετά από το άρθρο 277 του ν. 4442/2016 (Α’ 230) προστίθεται Κεφ. ΛΗ’ ως εξής:
«ΚΕΦΑΛΑΙΟ ΛΗ’
ΑΠΛΟΥΣΤΕΥΣΗ ΠΛΑΙΣΙΟΥ ΙΔΡΥΣΗΣ ΚΑΙ ΛΕΙΤΟΥΡΓΙΑΣ ΙΔΙΩΤΙΚΩΝ ΙΝΣΤΙΤΟΥΤΩΝ ΕΠΑΓΓΕΛΜΑΤΙΚΗΣ ΚΑΤΑΡΤΙΣΗΣ (Ι.Ι.Ε.Κ.), ΦΡΟΝΤΙΣΤΗΡΙΩΝ, ΚΕΝΤΡΩΝ ΞΕΝΩΝ ΓΛΩΣΣΩΝ ΚΑΙ ΚΟΛΛΕΓΙΩΝ
Άρθρο 278
Πεδίο εφαρμογής
Στο πεδίο εφαρμογής του παρόντος εμπίπτουν τα Ιδιωτικά Ινστιτούτα Επαγγελματικής Κατάρτισης (Ι.Ι.Ε.Κ.), τα Φροντιστήρια, τα Κέντρα Ξένων Γλωσσών και τα Κολλέγια, με κωδικούς NACE 85.41 και 85.59.
Φυσικά ή νομικά πρόσωπα, συμπεριλαμβανομένων και των νομικών προσώπων δημοσίου δικαίου (Ν.Π.Δ.Δ.), εξαιρουμένων των νομικών προσώπων που ρυθμίζοντας από τον ν. 4430/2016 (Α’ 205) (κοιν. Σ.ΕΠ.) μπορούν να ασκούν δραστηριότητα Ιδιωτικών Ι.Ε.Κ., Φροντιστηρίων, Κέντρων Ξένων γλωσσών και Κολλεγίων.
Άρθρο 279
Αρμόδιες αρχές
Αρμόδιες αρχές για την εφαρμογή του παρόντος είναι το Υπουργείο Παιδείας και Θρησκευμάτων και ο Εθνικός Οργανισμός Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) και ειδικότερα:
(α) Ο αρμόδιος Γενικός Διευθυντής, κατά το άρθρο 109 του ν. 4622/2019 (Α’ 133) και, εφόσον δεν συντρέχουν οι προϋποθέσεις εφαρμογής της ανωτέρω διάταξης, ο Υπουργός Παιδείας και Θρησκευμάτων για την έγκριση ίδρυσης και λειτουργίας των Κολλεγίων και ο Γενικός Γραμματέας Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας για την έγκριση ίδρυσης και λειτουργίας των Ιδιωτικών Ι.Ε.Κ..
(β) Ο Εθνικός Οργανισμός Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) για τα Φροντιστήρια και τα Κέντρα Ξένων Γλωσσών. 
Άρθρο 280
Έγκριση ίδρυσης και λειτουργίας δραστηριοτήτων στον τομέα της εκπαίδευσης
1. Τα ιδιωτικά Ι.Ε.Κ. και τα Κολλέγια υπάγονται, για την ίδρυση και λειτουργία τους, σε καθεστώς έγκρισης του άρθρου 7. Η έγκριση δίδεται από το αρμόδιο όργανο του Υπουργείου Παιδείας και Θρησκευμάτων σύμφωνα με το άρθρο 109 του ν. 4622/2019 (Α’ 133). Σε καθεστώς έγκρισης υπάγονται τα Φροντιστήρια και τα Κέντρα Ξένων Γλωσσών, των οποίων ο συνολικός αριθμός εκπαιδευομένων ανά ώρα και ανά κτιριολογική μονάδα (αυτοτελές κτίριο ή όροφος σε πολυώροφο κτίριο) υπερβαίνει τον αριθμό των εβδομήντα πέντε (75) εκπαιδευομένων.
2. Η έγκριση ίδρυσης και λειτουργίας χορηγείται με απόφαση της αρμόδιας αρχής, σύμφωνα με το άρθρο 279, η οποία, στην περίπτωση των Ιδιωτικών Ι.Ε.Κ. και των Κολλεγίων, δημοσιεύεται στην Εφημερίδα της Κυβερνήσεως, ύστερα από κατάθεση πλήρους αίτησης έγκρισης ίδρυσης και λειτουργίας και δικαιολογητικών, που υποβάλλεται με ευθύνη του φορέα της δραστηριότητας. Για την έγκριση Ιδιωτικού Ι.Ε.Κ. και Κολλεγίου απαιτείται η διατύπωση γνώμης του Ε.Ο.Π.Π.Ε.Π. για τη συνδρομή των κτιριολογικών προϋποθέσεων, σύμφωνα με τη διαδικασία της περ. 13 της υποπαρ.  Θ3 της παρ.  Θ’ του άρθρου πρώτου του ν. 4093/2012 (Α’ 222). 
3. α) Εντός πέντε (5) μηνών από την κατάθεση πλήρους αίτησης έγκρισης ίδρυσης και λειτουργίας και δικαιολογητικών, η αρμόδια αρχή εξετάζει τα υποβληθέντα στοιχεία και, εφόσον συντρέχουν οι νόμιμες προϋποθέσεις, εκδίδει την έγκριση για την ίδρυση και λειτουργία της δραστηριότητας ή απορρίπτει την αίτηση αιτιολογημένα. Στην περίπτωση διατύπωσης γνώμης της περ. 13 της υποπαρ.  Θ3 της παρ.  Θ’ του άρθρου πρώτου του ν. 4093/2012 (Α’ 222), απαιτείται η διαβίβαση των κτιριολογικών φακέλων στον Ε.Ο.Π.Π.Ε.Π. εντός δέκα (10) ημερών από την υποβολή τους στο Υπουργείο Παιδείας και Θρησκευμάτων. 
β) Πριν από τη χορήγηση της έγκρισης ίδρυσης και λειτουργίας και εντός της προαναφερθείσας προθεσμίας, ο Ε.Ο.Π.Π.Ε.Π. υποχρεούται να διενεργήσει αυτοψία στις εγκαταστάσεις της δραστηριότητας, για τη διαπίστωση της τήρησης της σχετικής νομοθεσίας. 
γ) Αν παρέλθει άπρακτη η προθεσμία για την έκδοση της έγκρισης, τεκμαίρεται ότι η έγκριση ίδρυσης και λειτουργίας έχει χορηγηθεί, σύμφωνα με το άρθρο 8, και ο ενδιαφερόμενος μπορεί να ζητήσει από την αρμόδια αρχή τη χορήγηση σχετικής βεβαίωσης.
4. Η αίτηση χορήγησης έγκρισης κατατίθεται σε έντυπη ή ηλεκτρονική μορφή στην αρμόδια αρχή. Μετά από την έναρξη λειτουργίας του Ολοκληρωμένου Πληροφοριακού Συστήματος Άσκησης Δραστηριοτήτων και Ελέγχων (Ο.Π.Σ.-Α.Δ.Ε.) του άρθρου 14, κατά το μέρος που αφορά στην έγκριση ίδρυσης και λειτουργίας των δραστηριοτήτων της παρ.  1, η διαδικασία έγκρισης ίδρυσης και λειτουργίας αυτών διεκπεραιώνεται αποκλειστικά μέσω του συστήματος αυτού. 
5. Η έγκριση ίδρυσης και λειτουργίας τροποποιείται μετά από αίτηση του φορέα της δραστηριότητας, σύμφωνα με τη διαδικασία που τηρείται για τη χορήγηση της έγκρισης. Με την απόφαση της παρ.  1 του άρθρου 286 καθορίζεται η διαδικασία χορήγησης της έγκρισης, η οποία εφαρμόζεται και για την τροποποίησή της.
6. Ο φορέας της δραστηριότητας, επί ποινή ανάκλησης της έγκρισης, υποχρεούται να ενημερώνει αμελλητί την αρμόδια αρχή για κάθε μεταβολή των προϋποθέσεων χορήγησης της έγκρισης και για τη συνδρομή ασυμβίβαστων ιδιοτήτων.
7. Η έγκριση ίδρυσης και λειτουργίας μεταβιβάζεται, εφόσον: α) οι κατά νόμο προϋποθέσεις χορήγησης της έγκρισης συντρέχουν στο πρόσωπο του νέου φορέα και β) δεν συντρέχουν μεταβολές της ισχύουσας άδειας που δεν έχουν τύχει έγκρισης από τον αρμόδιο φορέα. Εγκρίσεις που έχουν εκδοθεί στο όνομα του παλαιού φορέα εξακολουθούν να ισχύουν μέχρι τη λήξη τους. Η μεταβίβαση εγκρίνεται από την αρμόδια αρχή που χορηγεί την έγκριση μετά από σχετική αίτηση, η οποία συνοδεύεται από τα απαραίτητα δικαιολογητικά.
8. Για την έγκριση ίδρυσης και λειτουργίας, για την έγκριση της τροποποίησής της, καθώς και για την έγκριση της μεταβίβασής της απαιτείται η καταβολή παραβόλου, σύμφωνα με το άρθρο 11 και την κοινή απόφαση της παρ.  3 του άρθρου 286. 
9. Η αρμόδια αρχή υποχρεούται να κοινοποιεί αμελλητί τις εγκρίσεις και τις τυχόν τροποποιήσεις τους στις αρμόδιες ελεγκτικές αρχές, προκειμένου να ασκούν τις ελεγκτικές τους αρμοδιότητες σύμφωνα με τα οριζόμενα στο άρθρο 282. 
Άρθρο 281
Γνωστοποίηση λειτουργίας δραστηριοτήτων 
στον τομέα της εκπαίδευσης 
1. Τα Φροντιστήρια και τα Κέντρα Ξένων Γλωσσών, των οποίων ο συνολικός αριθμός εκπαιδευομένων ανά ώρα και ανά κτιριολογική μονάδα (αυτοτελές κτίριο ή όροφος σε πολυώροφο κτίριο) δεν υπερβαίνει τον αριθμό των εβδομήντα πέντε (75) εκπαιδευομένων, υπάγονται στο καθεστώς γνωστοποίησης του άρθρου 6.
2. Η γνωστοποίηση υποβάλλεται αποκλειστικά ηλεκτρονικά μέσω του Ολοκληρωμένου Πληροφοριακού Συστήματος Άσκησης Δραστηριοτήτων και Ελέγχων (Ο.Π.Σ.-Α.Δ.Ε.) του άρθρου 14. Μέχρι την έναρξη λειτουργίας του Ο.Π.Σ.-Α.Δ.Ε. κατά το μέρος που αφορά στη γνωστοποίηση των δραστηριοτήτων της παρ.  1, η γνωστοποίηση κατατίθεται σε έντυπη ή ηλεκτρονική μορφή στην αρμόδια αρχή.
3. Η αρμόδια αρχή παραλαμβάνει τη γνωστοποίηση, η οποία υποβάλλεται από τον φορέα της δραστηριότητας με ευθύνη του για τα περιλαμβανόμενα σε αυτήν στοιχεία, και εκδίδει αποδεικτικό υποβολής. Μετά από την υποβολή της γνωστοποίησης ο φορέας μπορεί να ξεκινήσει τη λειτουργία της δραστηριότητας.
4. Αν πρόκειται να μεταβληθούν για οποιονδήποτε λόγο τα στοιχεία της γνωστοποίησης, ο φορέας της δραστηριότητας υποχρεούται σε προηγούμενη γνωστοποίηση της επιδιωκόμενης μεταβολής. Σε περίπτωση αλλαγής του φορέα της δραστηριότητας, εφαρμόζεται το άρθρο 9. Τα δικαιολογητικά που συνδέονται με το πρόσωπο του φορέα της δραστηριότητας εκδίδονται στο πρόσωπο του νέου φορέα. Ο φορέας της δραστηριότητας, επί ποινή διακοπής της λειτουργίας, οφείλει να ενημερώνει την αρμόδια αρχή για κάθε μεταβολή σχετική με τις νόμιμες προϋποθέσεις λειτουργίας της δραστηριότητας ή για τη συνδρομή ασυμβίβαστων ιδιοτήτων.
5. Πριν από την υποβολή της αρχικής γνωστοποίησης, ή της γνωστοποίησης μεταβολής, ο φορέας της δραστηριότητας υποχρεούται να διαθέτει όλα τα αναγκαία δικαιολογητικά, τα οποία δεν συνυποβάλλονται με τη γνωστοποίηση, αλλά τηρούνται μαζί με το αποδεικτικό υποβολής της στον χώρο άσκησης της δραστηριότητας.
6. Για την υποβολή της γνωστοποίησης λειτουργίας των δραστηριοτήτων του παρόντος κεφαλαίου απαιτείται η καταβολή παραβόλου, σύμφωνα με το άρθρο 11 και την κοινή απόφαση της παρ.  3 του άρθρου 285. 
7. Η αρμόδια αρχή υποχρεούται να κοινοποιεί αμελλητί, τόσο την αρχική γνωστοποίηση, όσο και τις μεταβολές της στις αρμόδιες ελεγκτικές αρχές, προκειμένου να ασκήσουν τις ελεγκτικές τους αρμοδιότητες.
8. Το ογδόντα τοις εκατό (80%) του συνόλου των εσόδων από τη θέσπιση του παραβόλου εισπράττεται υπέρ Ε.Ο.Π.Π.ΕΠ., ως αρμόδιας αρχής, σύμφωνα με το άρθρο 279, για την έγκριση και γνωστοποίηση λειτουργίας των Φροντιστηρίων και των Κέντρων Ξένων Γλωσσών και το είκοσι τοις εκατό (20%) υπέρ του Κρατικού Προϋπολογισμού, προκειμένου να καλυφθούν σχετικές δαπάνες της Γενικής Γραμματείας Βιομηχανίας του Υπουργείου Ανάπτυξης και Επενδύσεων. 
Άρθρο 282
Έλεγχοι και ενέργειες εποπτείας 
Κατά τη λειτουργία των δραστηριοτήτων του παρόντος, οι αρμόδιες ελεγκτικές αρχές που προσδιορίζονται με την απόφαση της παρ.  1 του άρθρου 285 δύνανται να διενεργούν ελέγχους και να προβαίνουν σε ενέργειες εποπτείας, κατ’ αναλογία των οριζόμενων στα άρθρα 127 έως 157 του ν. 4512/2018 (Α’ 5), με σκοπό την παρακολούθηση της συμμόρφωσης των φορέων των δραστηριοτήτων με τις διατάξεις του παρόντος. Μέχρι την πλήρη εφαρμογή του ν. 4512/2018 η αρμόδια αρχή του άρθρου 279 διενεργεί εκ των υστέρων αυτοψίες, όταν απαιτείται βάσει κριτηρίων κινδύνου.
Άρθρο 283
Προϋποθέσεις λειτουργίας σχετιζόμενες 
με το πρόσωπο του φορέα
1. Φυσικό πρόσωπο μπορεί να ασκεί τις δραστηριότητες του άρθρου 278, εφόσον: 
α) έχει συμπληρώσει το 18ο έτος της ηλικίας του,
β) έχει μόνιμη εγκατάσταση σε κράτος μέλος της Ευρωπαϊκής Ένωσης (Ε.Ε.),
γ) δεν έχει την ιδιότητα του δημοσίου υπαλλήλου, υπαλλήλου Ο.Τ.Α. ή άλλου Ν.Π.Δ.Δ. και την ιδιότητα του κληρικού,
δ) δεν έχει κηρυχθεί σε κατάσταση πτώχευσης και δεν έχει κατατεθεί αίτηση για κήρυξή του σε κατάσταση πτώχευσης,
ε) το αιτούν φυσικό πρόσωπο δεν έχει καταδικασθεί αμετάκλητα σε οποιαδήποτε ποινή για κακούργημα ή για ένα από τα πλημμελήματα, τετελεσμένα ή σε απόπειρα, της κλοπής, υπεξαίρεσης, απάτης, εκβίασης, πλαστογραφίας, παραχάραξης, δωροδοκίας, σωματικής βλάβης, για παράβαση των διατάξεων περί ναρκωτικών ή για έγκλημα κατά της γενετήσιας ελευθερίας ή έγκλημα οικονομικής εκμετάλλευσης της γενετήσιας ζωής, 
στ) δεν έχει καταδικαστεί ή παραπεμφθεί με τελεσίδικο βούλευμα σύμφωνα με τα άρθρα 8 και 9 του Υπαλληλικού Κώδικα (ν. 3528/2007, Α’ 26), 
ζ) δεν του έχει επιβληθεί η διοικητική κύρωση της ανάκλησης αδείας ή διακοπής λειτουργίας για ίδιο ή άλλο ιδιωτικό φορέα εκπαίδευσης και κατάρτισης την τελευταία διετία.
2. Νομικό πρόσωπο, συμπεριλαμβανομένων και των Ν.Π.Δ.Δ., μπορεί να ασκεί τις δραστηριότητες του άρθρου 278, εφόσον:
α) η καταστατική έδρα του βρίσκεται σε κράτος μέλος της Ε.Ε.. Από την υποχρέωση αυτή εξαιρούνται αλλοδαπά μη κερδοσκοπικά νομικά πρόσωπα εκπαιδευτικού χαρακτήρα, σχολεία των οποίων έχουν αδειοδοτηθεί βάσει του άρθρου 5 του ν. 4862/1931 (Α’ 2),
β) ο σκοπός του, σύμφωνα με το καταστατικό του, αφορά και στην παροχή υπηρεσιών εκπαίδευσης και κατάρτισης,
γ) είναι ασφαλιστικά και φορολογικά ενήμερο,
δ) δεν έχει κηρυχθεί σε κατάσταση πτώχευσης και δεν έχει κατατεθεί αίτηση για κήρυξή του σε κατάσταση πτώχευσης,
ε) δεν του έχει επιβληθεί η διοικητική κύρωση της ανάκλησης της αδείας ή της διακοπής λειτουργίας για ίδιο ή άλλο ιδιωτικό φορέα εκπαίδευσης και κατάρτισης την τελευταία διετία,
στ) ο νόμιμος εκπρόσωπος του νομικού προσώπου, εξαιρουμένων των εκπροσώπων των νομικών προσώπων δημοσίου δικαίου, πληροί τις προϋποθέσεις των περ. γ’ έως ζ’ της παρ.  1.
3. Τα νομικά πρόσωπα, εκτός των Ν.Π.Δ.Δ., των νομικών προσώπων του ευρύτερου δημόσιου τομέα και των νομικών προσώπων των οποίων τα μέλη ή μέρος των μελών του Διοικητικού Συμβουλίου ή της Διοικήσεώς τους ορίζονται ως εκ της ιδιότητάς τους (ex officio), μπορούν να ασκούν τις δραστηριότητες του άρθρου 278, εφόσον οι μέτοχοι ή οι εταίροι τους ή τα μέλη των διοικήσεών τους, δεν έχουν την ιδιότητα του δημοσίου υπαλλήλου, υπαλλήλου οργανισμού τοπικής αυτοδιοίκησης ή άλλου Ν.Π.Δ.Δ..
Άρθρο 284
Κυρώσεις
1. Για τις δραστηριότητες του παρόντος που υπάγονται σε καθεστώς έγκρισης, η λειτουργία της δραστηριότητας χωρίς αυτή να έχει λάβει έγκριση ίδρυσης και λειτουργίας, επισύρει την επιβολή των κυρώσεων της παρ.  2 του άρθρου 15. Αρμόδιο όργανο για την επιβολή των ανωτέρω κυρώσεων είναι η αρμόδια αρχή του άρθρου 279, ανάλογα με το είδος της δραστηριότητας.
2. Για τις δραστηριότητες του παρόντος κεφαλαίου που υπάγονται σε καθεστώς γνωστοποίησης, η παράλειψη υποβολής αρχικής γνωστοποίησης, ή η παράλειψη υποβολής γνωστοποίησης μεταβολής, ή η γνωστοποίηση αναληθών στοιχείων, επισύρει την επιβολή των κυρώσεων της παρ.  1 του άρθρου 15 σε βάρος του φορέα της δραστηριότητας. Αρμόδιο όργανο για την επιβολή των κυρώσεων είναι η αρμόδια αρχή του άρθρου 279, ανάλογα με το είδος της δραστηριότητας.
Για τις δραστηριότητες του παρόντος κεφαλαίου που υπάγονται σε καθεστώς γνωστοποίησης, όπου προβλέπεται ως κύρωση η ανάκληση της αδείας, από την έναρξη ισχύος του παρόντος Κεφαλαίου νοείται η προσωρινή ή οριστική διακοπή λειτουργίας.
3. Ειδικά για την περίπτωση που βεβαιώνονται πρόστιμα σύμφωνα με το άρθρο 15 σε δραστηριότητες που υπάγονται σε καθεστώς έγκρισης ή γνωστοποίησης του παρόντος Κεφαλαίου και, κατά παρέκκλιση των οριζόμενων στο πρώτο εδάφιο της παρ.  4 του άρθρου 15, επί των εισπραττόμενων προστίμων για την επιβολή και είσπραξη των οποίων αρμόδιος είναι ο Ε.Ο.Π.Π.Ε.Π., ποσοστό ογδόντα τοις εκατό (80%) αποτελεί έσοδο του Ε.Ο.Π.Π.Ε.Π. και ποσοστό είκοσι τοις εκατό (20%) αποδίδεται στον ειδικό κωδικό του Κρατικού Προϋπολογισμού.
4. Σε περίπτωση παραβίασης επιμέρους όρων και προϋποθέσεων κατά τη λειτουργία των δραστηριοτήτων του παρόντος Κεφαλαίου εφαρμόζονται οι κυρώσεις της κείμενης νομοθεσίας από τα αρμόδια όργανα που ορίζονται σε αυτή.
Άρθρο 285
Εξουσιοδοτικές διατάξεις
1. Με κοινή απόφαση των Υπουργών Παιδείας και Θρησκευμάτων, Ανάπτυξης και Επενδύσεων, Περιβάλλοντος και Ενέργειας και Ψηφιακής Διακυβέρνησης καθορίζονται το περιεχόμενο, τα απαιτούμενα δικαιολογητικά και η διαδικασία της έγκρισης, της τροποποίησης και της μεταβίβασης της έγκρισης, οι αρχές και τα αρμόδια όργανα στα οποία κοινοποιούνται οι εγκρίσεις και οι τροποποιήσεις τους, προκειμένου αυτές να ασκήσουν τις ελεγκτικές τους αρμοδιότητες και κάθε τεχνική ή άλλη αναγκαία λεπτομέρεια σχετικά με την έγκριση, την τροποποίηση και τη μεταβίβασή της, σύμφωνα με τα άρθρα 7 και 8.
2. Με κοινή απόφαση των Υπουργών Παιδείας και Θρησκευμάτων, Ανάπτυξης και Επενδύσεων, Περιβάλλοντος και Ενέργειας και Ψηφιακής Διακυβέρνησης καθορίζονται το περιεχόμενο και η διαδικασία της γνωστοποίησης, τα απαιτούμενα δικαιολογητικά που τηρούνται στην έδρα της δραστηριότητας, ο τρόπος γνωστοποίησης των στοιχείων σε περίπτωση επικείμενης μεταβολής τους, οι αρχές στις οποίες κοινοποιείται η γνωστοποίηση, προκειμένου να ασκήσουν τις ελεγκτικές τους αρμοδιότητες και κάθε τεχνική ή άλλη αναγκαία λεπτομέρεια σχετικά με τη γνωστοποίηση, σύμφωνα με τα άρθρα 5 και 6.
3. Με κοινή απόφαση των Υπουργών Παιδείας και Θρησκευμάτων, Οικονομικών και Ανάπτυξης και Επενδύσεων καθορίζονται το ύψος των παραβόλων της παρ.  8 του άρθρου 280, αναφορικά με την έγκριση, και της παρ.  6 του άρθρου 281, αναφορικά με τη γνωστοποίηση, ο χρόνος και ο τρόπος καταβολής τους, ο τρόπος μεταφοράς των πιστώσεων στα αρμόδια όργανα, καθώς και κάθε άλλο σχετικό θέμα, σύμφωνα με το άρθρο 11.
4. Με κοινή απόφαση των Υπουργών Παιδείας και Θρησκευμάτων, Οικονομικών και Ανάπτυξης και Επενδύσεων καθορίζονται το εύρος του πλαισίου των επιβαλλόμενων κυρώσεων του άρθρου 284, η κλιμάκωση και τα κριτήρια επιμέτρησης αυτών εντός των ορίων της παρ.  1 του άρθρου 15, για τις δραστηριότητες που υπόκεινται σε γνωστοποίηση, και της παρ.  2 του άρθρου 15, για τις δραστηριότητες που υπόκεινται σε έγκριση και γνωστοποίηση, η διαδικασία επιβολής τους, οι περιπτώσεις διακοπής λειτουργίας των δραστηριοτήτων σε περίπτωση έλλειψης έγκρισης ή έλλειψης γνωστοποίησης, καθώς και κάθε άλλο σχετικό ζήτημα.
Άρθρο 286
Μεταβατικές διατάξεις
1. α) Οι άδειες για τις δραστηριότητες του άρθρου 278 που έχουν χορηγηθεί πριν την έναρξη ισχύος του παρόντος, εξακολουθούν να ισχύουν, υπό την προϋπόθεση ότι δεν έχουν επέλθει μεταβολές των προϋποθέσεων χορήγησης της άδειας. Σε περίπτωση μεταβολής στοιχείου, ο φορέας της οικονομικής δραστηριότητας της παρ.  1 του άρθρου 280 υποχρεούται σε υποβολή αίτησης έγκρισης, σύμφωνα με το άρθρο 280, και ο φορέας της οικονομικής δραστηριότητας της παρ.  1 του άρθρου 281 υποχρεούται σε γνωστοποίηση, σύμφωνα με το άρθρο 281. Μετά από τη χορήγηση της έγκρισης ή την υποβολή της γνωστοποίησης η λειτουργία της δραστηριότητας διέπεται από το παρόν. 
β) Σε περίπτωση υποβολής αίτησης τροποποίησης άδειας, σύμφωνα με την παρ.  5 του άρθρου 280, οι άδειες που έχουν χορηγηθεί πριν την έναρξη ισχύος του παρόντος, οφείλουν να προσαρμοστούν στο παρόν. 
2. Όπου στη νομοθεσία γίνεται αναφορά σε άδεια δραστηριοτήτων της παρ.  1 του άρθρου 280 εφεξής νοείται η έγκριση ίδρυσης και λειτουργίας του παρόντος κεφαλαίου. Όπου γίνεται αναφορά σε άδεια δραστηριοτήτων της παρ.  1 του άρθρου 281, εφεξής νοείται η γνωστοποίηση λειτουργίας του παρόντος κεφαλαίου.
3. Μέχρι την έναρξη ισχύος όλων των προβλεπόμενων στο παρόν κανονιστικών πράξεων εφαρμόζονται, ως προς τις δραστηριότητες του άρθρου 278, η περ. 1, η υποπερ. α’ της περ. 2, το πρώτο εδάφιο της περ. 3, οι περ. 4, 5, 6, 7, 8, 10, 11, 12, 14, 15 και 18 της υποπαρ.  Θ3 και οι περ. 1, 2, 4 και 6 της υποπαρ.  Θ5 της παρ.  Θ’ του άρθρου πρώτου του ν. 4093/2012 (Α’ 222), όπως ίσχυαν πριν την έναρξη ισχύος του παρόντος.
4. α) Εκκρεμείς, κατά τη δημοσίευση του παρόντος, αιτήσεις για την έκδοση άδειας ίδρυσης και λειτουργίας εκπαιδευτηρίου, διεκπεραιώνονται κατ’ εφαρμογή του ν. 4093/2012, όπως ίσχυε πριν την έναρξη ισχύος του παρόντος.
β) Αιτήσεις για χορήγηση ή τροποποίηση άδειας ιδιωτικού Ι.Ε.Κ. ή Κολλεγίου, οι οποίες έχουν υποβληθεί πριν την έναρξη ισχύος του παρόντος, συνοδεύονται από πλήρη φάκελο και εκκρεμούν ή καθίστανται εκκρεμείς προς χορήγηση ή τροποποίηση άδειας ενώπιον της αρμόδιας υπηρεσίας, μετά από την απαιτούμενη θετική γνώμη του αρμόδιου γνωμοδοτικού οργάνου, το αργότερο έως τις 31.1.2022, και εφόσον τα σχετικά αιτήματα διατύπωσης γνώμης (σύμφωνα με την περ. 13 της υποπαρ.  Θ3 της παρ.  Θ’ του άρθρου πρώτου του ν. 4093/2012) έχουν υποβληθεί από τις αρμόδιες υπηρεσίες του Υπουργείου Παιδείας και Θρησκευμάτων στον Ε.Ο.Π.Π.Ε.Π. μέχρι τη δημοσίευση του παρόντος, εξετάζονται και οι σχετικές άδειες χορηγούνται από την αρμόδια υπηρεσία, σύμφωνα με τις διατάξεις που ίσχυαν κατά τον χρόνο υποβολής των αιτήσεων, εφόσον δηλωθεί από τους αιτούντες ότι επιθυμούν την εξέτασή τους, όπως έχουν υποβληθεί και σύμφωνα με τις διατάξεις αυτές. Η δήλωση του προηγούμενου εδαφίου υποβάλλεται εντός αποκλειστικής προθεσμίας δέκα (10) εργάσιμων ημερών από τη γνωστοποίηση στους αιτούντες, με κάθε πρόσφορο τρόπο, εκ μέρους της αρμόδιας υπηρεσίας, στην οποία εκκρεμεί η αίτησή τους, της θετικής γνώμης που έχει περιέλθει σε αυτήν. 
5. α) Ειδικά για το έτος 2021, αναστέλλεται η αναγγελία επικαιροποίησης άδειας Κολλεγίου και Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ.), του στοιχείου 14γ της παρ.  Θ3 της παρ.  Θ’ του άρθρου πρώτου του ν. 4093/2012. 
β) Ειδικά για το έτος 2021, οι άδειες των Κέντρων Διά Βίου Μάθησης Επιπέδου Ένα και Επιπέδου Δύο δεν επι-καιροποιούνται και υπόκεινται αποκλειστικά, σύμφωνα με τις περ. α’ και δ’ της παρ.  17 του άρθρου 169 του ν. 4763/2020 (Α’ 254), στην υποχρέωση μετατροπής τους, με τροποποίηση, λόγω προσαρμογής τους στο άρθρο 53, έως τις 30.11.2021. 
γ) Ειδικά, για το έτος 2021, αναστέλλεται η αναγγελία επικαιροποίησης αδειών Φροντιστηρίων και Κέντρων Ξένων Γλωσσών του στοιχείου 14γ της υποπαρ.  Θ3 της παρ.  Θ’ του άρθρου πρώτου του ν. 4093/2012. 
Άρθρο 287
Χορήγηση αδειών ιδιωτικών σχολείων Πρωτοβάθμιας και Δευτεροβάθμιας εκπαίδευσης Κέντρων Δια Βίου Μάθησης Επιπέδου Ένα και Κέντρων Δια Βίου Μάθησης Επιπέδου Δύο σε φυσικά, νομικά πρόσωπα, ενώσεις προσώπων και Ν.Π.Δ.Δ. - Τροποποιήσεις του ν. 4093/2012 
α) Στην υποπερ. α’ της περ. 1 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαγράφονται οι λέξεις «και Κολλεγίου», καταργείται η υποπερ. β’ αναφορικά με τη χορήγηση άδειας Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ.) και Σχολής Επαγγελματικής Κατάρτισης (Σ.Ε.Κ.) και η περ. 1 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαμορφώνεται ως εξής:
«1. α) Άδεια ιδιωτικού σχολείου Πρωτοβάθμιας και Δευτεροβάθμιας εκπαίδευσης χορηγείται σε φυσικά πρόσωπα, νομικά πρόσωπα και ενώσεις προσώπων και νομικά πρόσωπα δημοσίου δικαίου (Ν.Π.Δ.Δ.), με απόφαση του αρμόδιου οργάνου του Υπουργείου Παιδείας και Θρησκευμάτων, η οποία δημοσιεύεται στην Εφημερίδα της Κυβερνήσεως.»
β) Το δεύτερο εδάφιο της υποπερ. α’ της περ. 2 της υποπαρ.  Θ3 της παρ.  Θ’ του άρθρου πρώτου του ν. 4093/2012, όσον αφορά τη χορήγηση άδειας Φροντιστηρίου και Κέντρου Ξένων Γλωσσών, καταργείται. 
γ) Στην περ. 4 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαγράφονται οι λέξεις «Κολλεγίου», «Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ)», «Φροντιστηρίου και Κέντρου Ξένων Γλωσσών» και η περ. 4 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαμορφώνεται ως εξής:
«4. Σε φυσικό πρόσωπο χορηγείται άδεια ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κέντρου Δια Βίου Μάθησης Επιπέδου Ένα και Κέντρου Δια Βίου Μάθησης Επιπέδου Δύο, εφόσον συντρέχουν σωρευτικά οι κατωτέρω προϋποθέσεις:
(α) έχει συμπληρώσει το 18ο έτος της ηλικίας του,
(β) έχει μόνιμη εγκατάσταση σε κράτος μέλος της Ευρωπαϊκής Ένωσης,
(γ) δεν έχει την ιδιότητα του δημοσίου υπαλλήλου, υπαλλήλου Ν.Π.Δ.Δ. και Ο.Τ.Α. και κληρικού,
(δ) είναι ασφαλιστικά και φορολογικά ενήμερο,
(ε) δεν έχει κηρυχθεί σε κατάσταση πτώχευσης και δεν έχει καταθέσει αίτηση για κήρυξή του σε κατάσταση πτώχευσης,
(στ) δεν έχει καταδικαστεί ή παραπεμφθεί με τελεσίδικο βούλευμα σύμφωνα με τα άρθρα 8 και 9 του Υπαλληλικού Κώδικα (ν. 3528/2007, Α’ 26), όπως τροποποιήθηκε και ισχύει,
ζ) δεν έχει απολυθεί από θέση δημόσιου υπαλλήλου ή ιδιωτικού εκπαιδευτικού για λόγους πειθαρχικούς,
(η) δεν του έχει επιβληθεί η διοικητική κύρωση της ανάκλησης της άδειας ίδρυσης ή της άδειας λειτουργίας για ίδιο ή άλλο ιδιωτικό φορέα εκπαίδευσης και κατάρτισης την τελευταία δεκαετία.»
δ) Στην περ. 5 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαγράφονται οι λέξεις «Κολλεγίου», «Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ)», «Φροντιστηρίου και Κέντρου Ξένων Γλωσσών» και η περ. 5 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαμορφώνεται ως εξής:
«5. Σε νομικό πρόσωπο και Ν.Π.Δ.Δ. χορηγείται άδεια ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κέντρου Δια Βίου Μάθησης Επιπέδου Ένα και Κέντρου Δια Βίου Μάθησης Επιπέδου Δύο, εφόσον συντρέχουν σωρευτικά οι κατωτέρω προϋποθέσεις:
(α) η καταστατική έδρα του βρίσκεται σε χώρα κράτος μέλος της Ευρωπαϊκής Ένωσης. Από την υποχρέωση αυτή εξαιρούνται αλλοδαπά μη κερδοσκοπικά νομικά πρόσωπα εκπαιδευτικού χαρακτήρα, σχολεία των οποίων έχουν αδειοδοτηθεί βάσει και του άρθρου 5 του ν. 4862/1931 «Περί των ξένων σχολείων» (Α’ 2),
(β) ο σκοπός του, σύμφωνα με το καταστατικό του, αφορά και στην παροχή υπηρεσιών εκπαίδευσης και κατάρτισης,
(γ) για τα νομικά πρόσωπα, εκτός των Ν.Π.Δ.Δ., των Ν.Π. του ευρύτερου δημόσιου τομέα και των νομικών προσώπων των οποίων τα μέλη ή μέρος των μελών του Δ.Σ. ή της Διοικήσεώς τους καθορίζονται ex officio οι μέτοχοι ή οι εταίροι τους ή τα μέλη των διοικήσεών τους, δεν έχουν την ιδιότητα του δημοσίου υπαλλήλου, υπαλλήλου Ν.Π.Δ.Δ. και Ο.Τ.Α., για δε τις ενώσεις προσώπων, τα μέλη Δ.Σ. ή της Διοικούσας Επιτροπής, δεν έχουν την ιδιότητα του δημοσίου υπαλλήλου, υπαλλήλου Ν.Π.Δ.Δ. και Ο.Τ.Α.,
(δ) είναι ασφαλιστικά και φορολογικά ενήμερο,
(ε) δεν έχει κηρυχθεί σε κατάσταση πτώχευσης και δεν έχει καταθέσει αίτηση για κήρυξή του σε κατάσταση πτώχευσης,
(στ) δεν του έχει επιβληθεί η διοικητική κύρωση της ανάκλησης της άδειας ίδρυσης ή της άδειας λειτουργίας για ίδιο ή άλλο ιδιωτικό φορέα εκπαίδευσης και κατάρτισης την τελευταία δεκαετία,
(ζ) ο νόμιμος εκπρόσωπος του νομικού προσώπου πρέπει να πληροί τις προϋποθέσεις των στοιχείων γ’, δ’, ε’, στ’, ζ’ και η’ της παραγράφου 4 του παρόντος άρθρου,εξαιρουμένων των εκπροσώπων των Ν.Π.Δ.Δ.,
η) Στην περ. 6 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαγράφονται οι λέξεις «Κολλεγίου», «Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ)», «Φροντιστηρίου και Κέντρου Ξένων Γλωσσών» και η περ. 6 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαμορφώνεται ως εξής:
«6. Άδεια ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κέντρου Δια Βίου Μάθησης Επιπέδου Ένα και Κέντρου Δια Βίου Μάθησης Επιπέδου Δύο και χορηγείται σε ενώσεις προσώπων, εφόσον για τα φυσικά πρόσωπα συντρέχουν οι προϋποθέσεις της παραγράφου 4 και για τα νομικά πρόσωπα οι προϋποθέσεις της παραγράφου 5 του παρόντος άρθρου.»
στ) Στην περ. 11 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαγράφονται οι λέξεις «Κολλεγίου», «Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ)», «Φροντιστηρίου και Κέντρου Ξένων Γλωσσών» και η περ. 11 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαμορφώνεται ως εξής:
«11. Η άδεια ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κέντρου Διά Βίου Μάθησης Επιπέδου Ένα και Κέντρου Διά Βίου Μάθησης Επιπέδου Δύο, τροποποιείται μετά από αίτηση, σύμφωνα με τη διαδικασία που απαιτείται για τη χορήγηση αυτής. Η απόφαση τροποποίησης εκδίδεται εντός τεσσάρων (4) μηνών από την υποβολή της αίτησης.»
ζ) Στην περ. 12 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαγράφονται οι λέξεις «Κολλεγίου», «Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ)», «Φροντιστηρίου και Κέντρου Ξένων Γλωσσών» και η περ. 12 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαμορφώνεται ως εξής:
«12. Οι ανωτέρω φορείς εκπαίδευσης υποχρεούνται, επί ποινή ανάκλησης αυτής της άδειας, να ενημερώνουν εγγράφως την αρχή που χορηγεί την άδεια ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κέντρου Δια Βίου Μάθησης Επιπέδου Ένα και Κέντρου Δια Βίου Μάθησης Επιπέδου Δύο, για κάθε μεταβολή των προϋποθέσεων χορήγησής της ή συνδρομής ασυμβίβαστων ιδιοτήτων.»
η) Στην περ. 15 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαγράφονται οι λέξεις «Κολλεγίου», «Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ)», «Φροντιστηρίου και Κέντρου Ξένων Γλωσσών» και η περ. 15 της υποπαρ.  Θ3 της παρ.  Θ’ του άρθρου πρώτου του ν. 4093/2012 διαμορφώνεται ως εξής:
«15. Με απόφαση του Υπουργού Παιδείας και Θρησκευμάτων, καθορίζονται τα απαιτούμενα δικαιολογητικά για τη χορήγηση, την τροποποίηση και την επικαιροποίηση άδειας ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κέντρου Δια Βίου Μάθησης Επιπέδου Ένα, Κέντρου Δια Βίου Μάθησης Επιπέδου Δύο σε φυσικά, νομικά πρόσωπα, ενώσεις προσώπων και Ν.Π.Δ.Δ. και ρυθμίζεται κάθε σχετικό θέμα.»
θ) Στην περ. 1 της υποπαρ.  Θ5 της παρ.  Θ’ του άρθρου πρώτου του ν. 4093/2012 διαγράφονται οι λέξεις «Κολλεγίου», «Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ)», «Φροντιστηρίου και Κέντρου Ξένων Γλωσσών» και η περ. 1 της υποπαρ.  Θ5 της παρ.  Θ’ του άρθρου πρώτου του ν. 4093/2012 διαμορφώνεται ως εξής:
«1. Επιτρέπεται η μεταβίβαση της άδειας ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κέντρου Δια Βίου Μάθησης Επιπέδου Ένα και Κέντρου Δια Βίου Μάθησης Επιπέδου Δύο εφόσον τόσο το φυσικό ή το νομικό πρόσωπο, η ένωση προσώπων ή το Ν.Π.Δ.Δ. που μεταβιβάζει την άδεια, όσο και το φυσικό ή νομικό πρόσωπο ή η ένωση προσώπων ή το Ν.Π.Δ.Δ. όπου μεταβιβάζεται η άδεια, έχει τις κατά νόμο προϋποθέσεις χορήγησης της άδειας.»
Άρθρο 72
Έναρξη ισχύος του ν. 4442/2016 - Τροποποίηση του Παραρτήματος ΙΙ του ν. 4442/2016
Στο Παράρτημα ΙΙ του ν. 4442/2016 (Α’ 230), περί της έναρξης ισχύος του νόμου αυτού, τροποποιείται η περ. 6 περί της έναρξης ισχύος των άρθρων 206 έως 277, προστίθεται περ. 7 και το Παράρτημα ΙΙ διαμορφώνεται ως εξής:
«ΠΑΡΑΡΤΗΜΑ ΙΙ
Έναρξη ισχύος του ν. 4442/2016
Οι διατάξεις του παρόντος τίθενται σε ισχύ ως εξής:
1. Τα άρθρα 1 έως 56 στις 7.12.2016, ημερομηνία δημοσίευσης του ν. 4442/2016,
2. τα άρθρα 57 έως 76 στις 17.1.2018, ημερομηνία δημοσίευσης του ν. 4512/2018, 
3. τα άρθρα 77 έως 83 στις 14.6.2018, ημερομηνία δημοσίευσης του ν. 4549/2018 (Α’ 105),
4. τα άρθρα 84 έως 108 στις 29.7.2020, ημερομηνία δημοσίευσης του ν. 4711/2020 (Α’ 145),
5. τα άρθρα 109 έως 205 στις 17.4.2021, ημερομηνία δημοσίευσης του ν. 4796/2021 (Α’ 63),
6. τα άρθρα 206 έως 277, στις 26.6.2021, ημερομηνία δημοσίευσης του ν. 4811/2021 (Α’ 108), εκτός αν άλλως προβλέπεται σε επιμέρους διατάξεις, ιδίως των άρθρων 258, 267 και 277,
7. τα άρθρα 278 έως 287, από τη δημοσίευσή τους.»
ΚΕΦΑΛΑΙΟ Γ’ 
ΛΕΙΤΟΥΡΓΙΑ ΕΠΙΜΕΛΗΤΗΡΙΩΝ
Άρθρο 73
Επιχορηγήσεις από Επιμελητήρια προς πληγείσες επιχειρήσεις - Τροποποίηση του άρθρου 65 του ν. 4497/2017 
Στην παρ.  3 του άρθρου 65 του ν. 4497/2017 (Α’ 171), α) στην υποπερ. Ββ’ της περ. β’ η λέξη «εκπαίδευσης» αντικαθίσταται από τη λέξη «μάθησης», β) προστίθεται περ. λ’ και η παρ.  3 διαμορφώνεται ως εξής:
«3. Τα Επιμελητήρια ασκούν επίσης τις εξής δραστηριότητες για την επίτευξη του σκοπού τους:
α. Μπορούν να αναλάβουν, μόνα ή σε συνεργασία με άλλους φορείς, τη διαχείριση:
αα. επιχειρηματικών πάρκων, χώρων υποδοχής επιχειρήσεων και οργανωμένων υποδοχέων μεταποιητικών και επιχειρηματικών δραστηριοτήτων, σύμφωνα με τον ν. 3892/2011 (Α’ 143),
ββ. μόνιμων εκθέσεων και εκθετηρίων χώρων, σταθμών, λιμένων, αιθουσών δημοπρασιών, γενικών αποθηκών, εργαστηρίων ανάλυσης και εξέτασης εμπορευμάτων. Με απόφαση του Υπουργού Ανάπτυξης και Επενδύσεων, η οποία εκδίδεται μετά από γνώμη της Κ.Ε.Ε., καθορίζονται οι προϋποθέσεις άσκησης τέτοιων δραστηριοτήτων και ρυθμίζονται οι αναγκαίες λεπτομέρειες.
β. Με απόφαση του Διοικητικού Συμβουλίου συνιστούν είτε αυτοτελώς είτε με άλλους φορείς εταιρείες μη κερδοσκοπικού χαρακτήρα, οι οποίες δεν υπάγονται στον ευρύτερο δημόσιο τομέα, όπως ορίζεται στο άρθρο 51 του ν. 1892/1990 (Α’ 101) με σκοπούς:
αα. την ανάπτυξη τεχνολογιών πληροφορικής και επικοινωνιών,
ββ. την παροχή μη τυπικής μάθησης στα μέλη τους, σύμφωνα με την περίπτωση ι’ της παρ.  3 του άρθρου 3 του ν. 3879/2010 (Α’ 63), εφόσον οι εταιρείες μη κερδοσκοπικού χαρακτήρα αδειοδοτούνται, σύμφωνα με τις διατάξεις της παρ.  Θ’ του ν. 4093/2012 (Α’ 222),
γγ. την υλοποίηση κάθε μορφής συγχρηματοδοτούμενων προγραμμάτων και
δδ. την υποστήριξη αναπτυξιακών δράσεων και επιχειρηματικών δραστηριοτήτων, καθώς και την προαγωγή της επιχειρηματικής καινοτομίας και εξωστρέφειας.
Οι δραστηριότητες τέτοιων εταιρειών διακρίνονται σαφώς από τις αρμοδιότητες δημοσίου δικαίου που ασκούν οι οργανικές μονάδες των Επιμελητηρίων. Η σύσταση τέτοιων εταιρειών γνωστοποιείται εντός τριών (3) μηνών από την ίδρυσή τους και με ευθύνη της Διοικητικής Επιτροπής στον Υπουργό Ανάπτυξης και Επενδύσεων με την υποβολή έκθεσης, στην οποία περιγράφεται ο οικονομικός σκοπός που θα εξυπηρετεί η εταιρεία, αναλύονται τα μέσα και οι πόροι που θα έχει στην διάθεσή της για την επιδίωξή του και τεκμηριώνεται η σύνδεση των δραστηριοτήτων της εταιρείας με την αποστολή των Επιμελητηρίων. Σε περίπτωση μη υποβολής ή εκπρόθεσμης υποβολής αυτής της έκθεσης, επιβάλλεται στα μέλη της Διοικητικής Επιτροπής η ποινή της αργίας έως δύο (2) μηνών, σύμφωνα με τη διαδικασία που ορίζει το Κεφάλαιο Ζ’.
γ. Με απόφαση του Διοικητικού Συμβουλίου, μπορούν να συμμετέχουν σε κεφαλαιουχικές εταιρείες, η δραστηριότητα των οποίων εξυπηρετεί ειδικό σκοπό δημοσίου συμφέροντος και οι οποίες απολαμβάνουν όλων των ωφελειών εθνικής ή κοινοτικής χρηματοδότησης ή επιχορήγησης. Η συμμετοχή σε τέτοιες εταιρείες εγκρίνεται από τον Υπουργό Ανάπτυξης και Επενδύσεων, σύμφωνα με τις διατάξεις του ν. 2042/1992 (Α’ 75).
Τα Επιμελητήρια που μετέχουν σε Εταιρείες Ανάπτυξης Επιχειρηματικού Πάρκου (ΕΑΝΕΠ) του άρθρου 45 του ν. 3982/2011 (Α’ 143), δεν υπόκεινται στους περιορισμούς του άρθρου 14 του ν. 2042/1992 (Α’ 75). Για τη συμμετοχή σε ΕΑΝΕΠ επιτρέπεται η αξιοποίηση μέρους του αποθεματικού τους μετά από έγκριση του Υπουργού Ανάπτυξης και Επενδύσεων. Για την έκδοση της σχετικής απόφασης το οικείο Επιμελητήριο καταθέτει αίτηση, η οποία περιλαμβάνει:
αα. αναφορά στο ύψος του ποσού που ενδιαφέρεται να επενδύσει και
ββ. έκθεση Τεκμηρίωσης της Σκοπιμότητας σχετικά με τις προβλεπόμενες επιπτώσεις ανάπτυξης του Επιχειρηματικού Πάρκου σύμφωνα με την παρ.  2 του άρθρου 42 του ν. 3982/2011.
δ. Τα Επιμελητήρια μπορούν να συμμετέχουν στο κεφάλαιο των εταιρειών των περιπτώσεων β’ και γ’, καθώς και σε κάθε αύξηση αυτού, αλλά δεν επιτρέπεται οποιαδήποτε επιχορήγηση των εν λόγω εταιρειών, ούτε η σύναψη συμβάσεων προμηθειών αγαθών ή τεχνικού έργου με αυτές.
ε. Διεξάγουν σεμινάρια, οργανώνουν συνέδρια και χορηγούν τις σχετικές βεβαιώσεις στην ημεδαπή ή την αλλοδαπή σε συνεργασία με αναγνωρισμένα ινστιτούτα.
στ. Εκδίδουν περιοδικά ή βιβλία ή επιχορηγούν τέτοιες εκδόσεις, επιχειρηματικού και αναπτυξιακού κυρίως περιεχομένου και μεριμνούν για αντίστοιχες ηλεκτρονικές εκδόσεις.
ζ. Με απόφαση του Διοικητικού Συμβουλίου επιχορηγούν πρωτοβουλίες, που συμβάλλουν στην οικονομική ανάπτυξη της περιφέρειάς τους ή γενικότερα της εθνικής οικονομίας, απονέμουν βραβεία ή άλλες τιμητικές διακρίσεις για διακεκριμένες επιχειρηματικές δραστηριότητες. Το συνολικό ποσό που διατίθεται ετησίως για τις επιχορηγήσεις δεν μπορεί να υπερβαίνει το 5% των ετήσιων τακτικών εσόδων κάθε Επιμελητηρίου.
η. Με απόφαση του Διοικητικού Συμβουλίου τους ενισχύουν οικονομικά δράσεις επαγγελματικών συλλόγων, συμπεριλαμβανομένων των αναγνωρισμένων συνδικαλιστικών οργανώσεων υπαλλήλων των Επιμελητηρίων και εργοδοτικών οργανώσεων, εμπορικών ή βιοτεχνικών συλλόγων ή Ομοσπονδιών αυτών, Νομικών Προσώπων Ιδιωτικού Δικαίου (Ν.Π.Ι.Δ.) και σωματείων στο πλαίσιο του σκοπού τους. Το συνολικό ποσό που διατίθεται ετησίως για τις επιχορηγήσεις δεν μπορεί να υπερβαίνει το 5% των ετήσιων τακτικών εσόδων κάθε Επιμελητηρίου. Από το ως άνω ποσοστό εξαιρούνται οι επιχορηγήσεις προς τους φορείς του προηγούμενου εδαφίου με αποκλειστικό σκοπό τη δωρεάν διάθεση υγειονομικού υλικού προς τους επαγγελματίες και εμπόρους, στο πλαίσιο της αντιμετώπισης της πανδημίας του COVID-19 για χρονικό διάστημα έξι (6) μηνών αρχόμενου από την 1η.4.2020.
Το ανωτέρω ποσοστό μπορεί να αυξηθεί με απόφαση του αρμοδίου οργάνου του Υπουργείου Ανάπτυξης και Επενδύσεων, μετά από τεκμηριωμένο αίτημα Επιμελητηρίου, με σκοπό αποκλειστικά την κάλυψη δαπανών μισθοδοσίας υπαλλήλων των φορέων του α’ εδαφίου της παρούσας περίπτωσης, οι οποίοι διατίθενται στο οικείο Επιμελητήριο για την υποστήριξη των εργασιών του τακτικού προσωπικού και οι οποίοι είχαν προσληφθεί πριν από τη δημοσίευση του ν. 4497/2017.
Σε περίπτωση έκτακτης και επείγουσας ανάγκης, το ποσοστό της παρ. 1 μπορεί να αυξηθεί κατά 2,5 ποσοστιαίες μονάδες με απόφαση του αρμοδίου οργάνου του Υπουργείου Ανάπτυξης και Επενδύσεων, μετά από τεκμηριωμένο αίτημα Επιμελητηρίου, με σκοπό αποκλειστικά την παροχή κάθε μορφής δωρεάς προς φορείς του δημοσίου τομέα, σύμφωνα με τα οριζόμενα στο άρθρο 3Α του ν. 4182/2013 (Α’ 185).
Η μισθολογική κατάταξη των υπαλλήλων των φορέων του α’ εδαφίου της παρούσας περίπτωσης, οι οποίοι διατίθενται στο οικείο Επιμελητήριο για την υποστήριξη των εργασιών του τακτικού προσωπικού και οι οποίοι είχαν προσληφθεί πριν από τη δημοσίευση του ν. 4497/2017, δεν δύναται να υπερβαίνει την αντίστοιχη μισθολογική κατάταξη του τακτικού προσωπικού του οικείου Επιμελητηρίου.
θ. Υλοποιούν δράσεις επικοινωνίας και ενημέρωσης των μελών τους σχετικά με το έργο που επιτελούν. Για την άσκηση αυτής της αρμοδιότητας διατηρούν υποχρεωτικά ιστοσελίδα, στην οποία δημοσιεύονται, κατά τα ειδικότερα οριζόμενα, οι οικονομικές καταστάσεις τους, πληροφορίες για τις υπηρεσίες Γ.Ε.ΜΗ., ο ετήσιος προγραμματισμός και ο απολογισμός δράσεων, καθώς και κάθε άλλη πληροφορία που αφορά την αποστολή των επιμελητηρίων. Το συνολικό ποσό που διατίθεται ετησίως για δράσεις επικοινωνίας και ενημέρωσης, μέσω καταχωρήσεων σε έντυπα και ηλεκτρονικά μέσα, δεν μπορεί να υπερβαίνει το 3% των ετήσιων τακτικών εσόδων κάθε Επιμελητηρίου.
ι. Συμβάλλουν στην αντιμετώπιση καταστάσεων ανάγκης, ιδίως φυσικών καταστροφών, οι οποίες πλήττουν τη χωρική ενότητα αρμοδιότητάς τους, όμορη περιοχή ή την επικράτεια στο σύνολό της.
κ. Τα επιμελητήρια, εφόσον δεν διαθέτουν επαρκείς ιδιόκτητους χώρους για τη στέγαση και κάλυψη των υπηρεσιακών αναγκών τους, την επίτευξη των σκοπών τους, ως και τη παροχή ανταποδοτικών υπηρεσιών στα μέλη τους, και εφόσον τα εναπομένοντα διαθέσιμα κεφάλαια αυτών, μετ’αφαίρεση του κόστους αγοράς ακινήτου, επαρκούν για τη κάλυψη των λειτουργικών δαπανών τους, παρεχομένης προς τούτο προηγούμενης εγγράφου ειδικής διαβεβαιώσεως της Διοικητικής Επιτροπής αυτών, δύνανται, κατά παρέκκλιση κάθε άλλης αντίθετης γενικής ή ειδικής διάταξης να προβαίνουν σε αγορά ακινήτου κατάλληλου και πρόσφορου για την εξυπηρέτηση των ως άνω σκοπών. Η ως άνω αγορά δεν λογίζεται ως επένδυση σε ακίνητα και δεν υπόκειται στους περιορισμούς του άρθρου 14 του ν. 2042/1992.
λ. Για την αντιμετώπιση καταστάσεων έκτακτης ανάγκης, ιδίως φυσικών καταστροφών, οι οποίες πλήττουν τη χωρική ενότητα αρμοδιότητάς τους, όμορη περιοχή ή την Επικράτεια στο σύνολό της, τα επιμελητήρια μπορούν να προβαίνουν σε επιχορηγήσεις υπέρ των πληγεισών επιχειρήσεων. Προς τούτο, εκδίδεται απόφαση του Υπουργού Ανάπτυξης και Επενδύσεων με τους όρους και τις προϋποθέσεις καταβολής της χρηματικής ενίσχυσης, μετά από υποβολή σχετικού αιτήματος του επιμελητηρίου. Το ως άνω ποσό δεν προσμετράται στο συνολικό ποσό που διατίθεται ετησίως για τις επιχορηγήσεις σύμφωνα με την περ. η’.» 
Άρθρο 74
Οδοιπορικά έξοδα, ημερήσια αποζημίωση, έξοδα παράστασης και αμοιβές ομάδων εργασίας και επιτροπών - Αντικατάσταση των παρ.  1 και 2 του άρθρου 76 του ν. 4497/2017
Το πρώτο εδάφιο της παρ.  1 και η παρ.  2 του άρθρου 76 του ν. 4497/2017 (Α’ 171) αντικαθίστανται αναφορικά με τον καθορισμό των εξόδων κίνησης, της ημερήσιας αποζημίωσης και των εξόδων διανυκτέρευσης των μετακινουμένων μελών του Διοικητικού Συμβουλίου, της Διοικητικής Επιτροπής και των μετακινουμένων υπαλλήλων του Επιμελητηρίου, καθώς και με τον υπολογισμό των μηνιαίων εξόδων παράστασης στον Πρόεδρο και στα μέλη της Διοικητικής Επιτροπής του Επιμελητηρίου, και το άρθρο 76 διαμορφώνεται ως εξής:
«Άρθρο 76
Οδοιπορικά έξοδα, ημερήσια αποζημίωση, έξοδα παράστασης και αμοιβές ομάδων εργασίας και επιτροπών
1. Για τον καθορισμό των εξόδων κίνησης, της ημερήσιας αποζημίωσης και των εξόδων διανυκτέρευσης των μετακινουμένων μελών του Διοικητικού Συμβουλίου και της Διοικητικής Επιτροπής, καθώς και των μετακινουμένων υπαλλήλων του Επιμελητηρίου, εκδίδονται αποφάσεις του Διοικητικού Συμβουλίου του οικείου Επιμελητηρίου, μέσα στο πλαίσιο του εγκεκριμένου προϋπολογισμού του. Η πραγματοποίηση διαδοχικών μετακινήσεων δεν αποτελεί προϋπόθεση για την καταβολή της χιλιομετρικής αποζημίωσης στα μέλη του Διοικητικού Συμβουλίου και της Διοικητικής Επιτροπής για μετακινήσεις με ιδιωτικής χρήσης αυτοκίνητο εκτός των ορίων του νομού, εφόσον αυτές αφορούν δραστηριότητες της Κ.Ε.Ε. ή του οικείου Περιφερειακού Επιμελητηριακού Συμβουλίου.
2. Με απόφαση του Διοικητικού Συμβουλίου του οικείου Επιμελητηρίου μπορούν να καθορίζονται έξοδα παράστασης μηνιαίως στον Πρόεδρο και στα μέλη της Διοικητικής Επιτροπής, ανάλογα με τα έσοδα του Επιμελητηρίου και εφόσον έχει εγκριθεί σχετικό ποσό στον Προϋπολογισμό.
3. Οι αμοιβές των μελών του Διοικητικού Συμβουλίου, των υπαλλήλων ή τρίτων, για τη συμμετοχή τους σε κάθε μορφής επιτροπές και ομάδες εργασίας, καθορίζονται με απόφαση της Διοικητικής Επιτροπής του οικείου Επιμελητηρίου. Σε κάθε περίπτωση, το ύψος αυτών των αμοιβών δεν υπερβαίνει τα χρηματικά όρια που θέτει το δεύτερο εδάφιο της παρ.  2 του άρθρου 21 του ν. 4354/2015.
4. Οι αποφάσεις που προβλέπονται στο παρόν λαμβάνονται μέσα στο πλαίσιο του εγκεκριμένου προϋπολογισμού του οικείου Επιμελητηρίου.»
Άρθρο 75
Έκπτωση εξαιτίας καταδίκης - Τροποποίηση 
του άρθρου 92 του ν. 4497/2017 
Στην περ. γ’ της παρ.  1 του άρθρου 92 του ν. 4497/2017 (Α’ 171), α) τα ποινικά αδικήματα της σωματεμπορίας και καταπίεσης αντικαθίστανται από τα ποινικά αδικήματα της εμπορίας ανθρώπων και παράνομης βεβαίωσης ή είσπραξης δικαιωμάτων του Δημοσίου λόγω της τροποποίησης του Ποινικού Κώδικα, β) προστίθεται η λέξη «οποιοδήποτε» πριν τη λέξη κακούργημα και η λέξη «για» αντικαθίσταται από τις λέξεις «που αφορά», γ) απαλείφεται το δεύτερο εδάφιο και το άρθρο 92 διαμορφώνεται ως εξής:
«Άρθρο 92
Έκπτωση εξαιτίας καταδίκης
1. Οι Πρόεδροι Επιμελητηρίων, τα μέλη των Διοικητικών Επιτροπών των Επιμελητηρίων, τα μέλη των Διοικητικών Συμβουλίων των Επιμελητηρίων, ο Πρόεδρος και τα μέλη της Γενικής Συνέλευσης και της Διοικητικής Επιτροπής της Κεντρικής Ένωσης Επιμελητηρίων εκπίπτουν αυτοδικαίως από το αξίωμά τους αν:
α. Στερηθούν τη διαχείριση της περιουσίας τους με τελεσίδικη δικαστική απόφαση.
β. Στερηθούν τα πολιτικά τους δικαιώματα με αμετάκλητη δικαστική απόφαση.
γ. Καταδικαστούν με αμετάκλητη δικαστική απόφαση, ως αυτουργοί ή συμμέτοχοι σε οποιοδήποτε κακούργημα ή σε οποιαδήποτε ποινή που αφορά φοροδιαφυγή, παραχάραξη, κιβδηλεία, πλαστογραφία, ψευδή βεβαίωση, δωροδοκία, εκβίαση, κλοπή, υπεξαίρεση, απιστία, απάτη, παράνομη βεβαίωση ή είσπραξη δικαιωμάτων του Δημοσίου, αιμομιξία, μαστροπεία, εμπορία ανθρώπων, παράνομη μετακίνηση αλλοδαπών, παράβαση της νομοθεσίας για την καταπολέμηση των ναρκωτικών, τη λαθρεμπορία και την εμπορία όπλων, καθώς και για παράβαση καθήκοντος.
2. Όταν γίνεται παραπομπή για τα πλημμελήματα της παρ.  1 ή για κακούργημα με αμετάκλητο βούλευμα ή με απευθείας κλήση, κατά της οποίας έχει εξαντληθεί το δικαίωμα προσφυγής, ο Υπουργός Ανάπτυξης και Επενδύσεων θέτει τον κατηγορούμενο σε κατάσταση αργίας μέχρι την έκδοση αμετάκλητης απόφασης του δικαστηρίου. Εάν εκδοθεί αμετάκλητη αθωωτική απόφαση, η αργία αίρεται αυτοδικαίως.»
ΚΕΦΑΛΑΙΟ Δ’
ΔΙΑΤΑΞΕΙΣ ΓΙΑ ΤΟ ΠΡΟΓΡΑΜΜΑ ΔΗΜΟΣΙΩΝ 
ΕΠΕΝΔΥΣΕΩΝ ΚΑΙ ΤΟ ΕΣΠΑ
Άρθρο 76
Πιστώσεις του Προϋπολογισμού Δημοσίων 
Επενδύσεων - Προσθήκη άρθρου 55Α 
στον ν. 4270/2014
Μετά το άρθρο 55 του ν. 4270/2014 (Α’ 143), προστίθεται άρθρο 55Α για τις πιστώσεις του Προϋπολογισμού Δημοσίων Επενδύσεων, ως εξής:
«Άρθρο 55Α
Ειδικές διατάξεις
Ειδικά για τον Προϋπολογισμό Δημοσίων Επενδύσεων (Π.Δ.Ε.) οικονομικού έτους 2022, οι πιστώσεις ψηφίζονται συγκεντρωτικά στη μείζονα κατηγορία “πιστώσεις υπό κατανομή” σε επίπεδο φορέα και ειδικού φορέα.»
Άρθρο 77
Δημοσιονομικές διορθώσεις της προγραμματικής περιόδου ΕΣΠΑ 2007-2013 εις βάρος νομικών προσώπων μη κερδοσκοπικού χαρακτήρα, που έχουν αμιγώς έσοδα από επιχορηγήσεις
Δημοσιονομικές διορθώσεις που επιβλήθηκαν σε δαπάνες πράξεων που υλοποίησαν νομικά πρόσωπα μη κερδοσκοπικού χαρακτήρα, τα οποία έχουν αμιγώς έσοδα από επιχορηγήσεις, ως δικαιούχοι της προγραμματικής περιόδου του ΕΣΠΑ 2007-2013, δεν οδηγούν σε ανάκτηση των σχετικών ποσών από τον δικαιούχο της ενίσχυσης. Η παρούσα εφαρμόζεται για τις αποφάσεις δημοσιονομικής διόρθωσης με ανάκτηση, οι οποίες έχουν εκδοθεί κατά τη δημοσίευση του παρόντος, καθώς και για όσες έχουν κατά τη δημοσίευση του παρόντος βεβαιωθεί στη Φορολογική Διοίκηση. Εάν κατά την έναρξη ισχύος του παρόντος έχει καταβληθεί μέρος των προς ανάκτηση ποσών, η παρούσα εφαρμόζεται για το μη καταβληθέν ποσό. 
Για την εφαρμογή της παρούσας ο δικαιούχος της επιχορήγησης υποβάλλει αίτημα στο αρμόδιο για την έκδοση της απόφασης δημοσιονομικής διόρθωσης όργανο, εντός αποκλειστικής προθεσμίας τριών (3) μηνών από την έναρξη ισχύος του παρόντος, για την ανάκληση του σκέλους της απόφασης που αφορά την ανάκτηση. Εφόσον το χρέος έχει βεβαιωθεί στη Φορολογική Διοίκηση, η υποβληθείσα αίτηση κοινοποιείται από τον αιτούντα εντός της ως άνω προθεσμίας στην Υπηρεσία αυτής όπου είναι βεβαιωμένη η οφειλή. Το αρμόδιο για την έκδοση της απόφασης δημοσιονομικής διόρθωσης όργανο εξετάζει τη συνδρομή των προϋποθέσεων του πρώτου εδαφίου και σε θετική περίπτωση δέχεται το αίτημα του δικαιούχου και τροποποιεί την ήδη εκδοθείσα απόφαση δημοσιονομικής διόρθωσης με ανάκληση του σκέλους αυτής, που αφορά την ανάκτηση και επιβολή μείωσης του ορίου πληρωμών του επόμενου οικονομικού έτους του εθνικού σκέλους του Προγράμματος Δημοσίων Επενδύσεων του Φορέα Χρηματοδότησης, άλλως απορρίπτει το αίτημα. Η θετική ή αρνητική απόφαση κοινοποιείται από το αρμόδιο όργανο άμεσα στην Υπηρεσία της Φορολογικής Διοίκησης όπου είναι βεβαιωμένη η οφειλή. Από την κοινοποίηση στην ανωτέρω Υπηρεσία εμπρόθεσμου αιτήματος, σύμφωνα με τα προηγούμενα εδάφια, μέχρι την κοινοποίηση στην ίδια Υπηρεσία της απόφασης επ’ αυτού, αναστέλλεται η εκτέλεση της απόφασης ανάκτησης, την οποία αφορά το αίτημα, δεν βεβαιώνονται προς είσπραξη στη Φορολογική Διοίκηση οι συγκεκριμένες οφειλές και αναστέλλεται η είσπραξη τυχόν ήδη βεβαιωθεισών σχετικών οφειλών, καθώς και η συνέχιση της διαδικασίας αναγκαστικής εκτέλεσης για την είσπραξη αυτών. Ποσά που έχουν ήδη εισπραχθεί μέχρι την κοινοποίηση της αίτησης στην αρμόδια Υπηρεσία της Φορολογικής Διοίκησης, δεν αναζητούνται. 
Σε περίπτωση θετικής απόφασης, το υπόλοιπο μη καταβληθέν ποσό της βεβαιωμένης οφειλής διαγράφεται από το αρμόδιο για την έκδοση της απόφασης δημοσιονομικής διόρθωσης όργανο, σύμφωνα με τις κείμενες διατάξεις. 
Άρθρο 78
Δυνατότητα χρηματοδότησης του κόστους 
υπερωριακής απασχόλησης του προσωπικού 
της Γενικής Διεύθυνσης Δημοσίων Επενδύσεων 
του Υπουργείου Ανάπτυξης και Επενδύσεων από το ΕΣΠΑ - Τροποποίηση του άρθρου 48 του ν. 4314/2014
Στο τέλος της παρ.  9 του άρθρου 48 του ν. 4314/2014 (Α’ 265) προστίθεται έκτο εδάφιο για τη δυνατότητα εφαρμογής της παρ.  9 και για τους υπαλλήλους της Γενικής Διεύθυνσης Δημοσίων Επενδύσεων της Γενικής Γραμματείας Δημοσίων Επενδύσεων και ΕΣΠΑ του Υπουργείου Ανάπτυξης και Επενδύσεων και η παρ.  9 διαμορφώνεται ως εξής:
«9. Η υπερωριακή απασχόληση του προσωπικού των Ειδικών Υπηρεσιών του ΕΣΠΑ 2014-2020 και της Κεντρικής Υπηρεσίας της ΜΟΔ ΑΕ εγκρίνεται με απόφαση του Υπουργού Ανάπτυξης και Επενδύσεων, στην οποία αναφέρονται σαφή και συγκεκριμένα στοιχεία που δικαιολογούν την ανωτέρω υπερωριακή εργασία. Στην απόφαση αυτή καθορίζεται ο αριθμός των υπαλλήλων, το χρονικό διάστημα και οι ώρες υπερωριακής απασχόλησής τους. Οι πιστώσεις για την υπερωριακή απασχόληση των παραπάνω υπαλλήλων εγγράφονται στις συλλογικές αποφάσεις του Προγράμματος Δημοσίων Επενδύσεων των Υπουργείων Ανάπτυξης και Επενδύσεων και Αγροτικής Ανάπτυξης και Τροφίμων αντίστοιχα. Η αποζημίωση για το σύνολο του προσωπικού δύναται να καταβάλλεται από τη ΜΟΔ Α.Ε. και θα καλύπτεται από τη συγχρηματοδοτούμενη Τεχνική Βοήθεια των ΕΠ του ΕΣΠΑ 2014-2020. Ειδικότερα ζητήματα εφαρμογής του προηγούμενου εδαφίου δύναται να ρυθμίζονται με απόφαση του Υπουργού Ανάπτυξης και Επενδύσεων. Η παρούσα δύναται να εφαρμόζεται και για τους υπαλλήλους της Γενικής Διεύθυνσης Δημοσίων Επενδύσεων της Γενικής Γραμματείας Δημοσίων Επενδύσεων και ΕΣΠΑ του Υπουργείου Ανάπτυξης και Επενδύσεων.»
Άρθρο 79
Σύσταση Μονάδας Προγραμματισμού, Συντονισμού και Παρακολούθησης της Εθνικής Στρατηγικής Έξυπνης Εξειδίκευσης - Προσθήκη άρθρου 53Β στον ν. 4314/2014
Μετά το άρθρο 53Α του ν. 4314/2014 (Α’ 265) προστίθεται άρθρο 53Β για τη σύσταση Μονάδας Προγραμματισμού, Συντονισμού και Παρακολούθησης της Εθνικής Στρατηγικής Έξυπνης Εξειδίκευσης στο Υπουργείο Ανάπτυξης και Επενδύσεων, το οποίο έχει ως εξής: 
«Άρθρο 53Β
Σύσταση Μονάδας Προγραμματισμού, Συντονισμού και Παρακολούθησης της Εθνικής Στρατηγικής Έξυπνης Εξειδίκευσης
1. Στο Υπουργείο Ανάπτυξης και Επενδύσεων συστήνεται Μονάδα Προγραμματισμού, Συντονισμού και Παρακολούθησης της Εθνικής Στρατηγικής Έξυπνης Εξειδίκευσης (ΜΟΝ - ΕΣΕΕ), επιπέδου Τμήματος, η οποία υπάγεται απευθείας στον Γενικό Γραμματέα Δημοσίων Επενδύσεων και ΕΣΠΑ.
2. Η ΜΟΝ - ΕΣΕΕ έχει ως αποστολή τον προγραμματισμό, τη διαχείριση και τον συντονισμό της υλοποίησης της Εθνικής Στρατηγικής Έξυπνης Εξειδίκευσης (ΕΣΕΕ). Στο πλαίσιο αυτό έχει τις ακόλουθες αρμοδιότητες:
α) οργανώνει τις συνεδριάσεις του Συμβουλίου Εθνικής Στρατηγικής Έξυπνης Εξειδίκευσης,
β) συντάσσει εισηγήσεις και γνωμοδοτήσεις προς έγκριση από το Συμβούλιο Εθνικής Στρατηγικής Έξυπνης Εξειδίκευσης,
γ) παρακολουθεί και εποπτεύει τη Διαδικασία Επιχειρηματικής Ανακάλυψης σε συνεργασία με τον μηχανισμό Επιχειρηματικής Ανακάλυψης (Πλατφόρμες Καινοτομίας και Innovation Agency), 
δ) συνεργάζεται με τα αρμόδια περιφερειακά όργανα, τους φορείς διαχείρισης και τα Υπουργεία, για όλες τις δράσεις που άπτονται της ΕΣΕΕ με σκοπό τον συντονισμό μεταξύ εθνικού και περιφερειακού επιπέδου, 
ε) παρακολουθεί και συμβάλλει στην εκπλήρωση των κριτηρίων του αναγκαίου πρόσφορου όρου για τη διακυβέρνηση της Στρατηγικής Έξυπνης Εξειδίκευσης μέσω της Γενικής Γραμματείας Δημοσίων Επενδύσεων και ΕΣΠΑ (ΓΓ ΔΕ και ΕΣΠΑ), η οποία συντονίζει τη λήψη των αναγκαίων μέτρων από τη Γενική Γραμματεία Βιομηχανίας (ΓΓΒ) και τη Γενική Γραμματεία Έρευνας και Καινοτομίας (ΓΓΕΚ), όπως προβλέπεται στο άρθρο 36 του ν. 4712/2020 (Α’ 146), 
στ) συνεργάζεται με τους κατάλληλους φορείς συλλογής στοιχείων (όπως, το αρμόδιο περιφερειακό όργανο, το Εθνικό Κέντρο Τεκμηρίωσης, η ΕΛΣΤΑΤ) για την παρακολούθηση και αξιολόγηση υλοποίησης της ΕΣΕΕ, ιδίως για την ανάπτυξη, τον εμπλουτισμό και την εφαρμογή του συστήματος δεικτών, καθώς και με τους φορείς διαχείρισης των προγραμμάτων του ΕΣΠΑ και άλλων χρηματοδοτικών μέσων για τις συναφείς με την ΕΣΕΕ δράσεις σε εθνικό και περιφερειακό επίπεδο. 
3. Το προσωπικό της ΜΟΝ - ΕΣΕΕ ανέρχεται σε επτά (7) άτομα. Η ΜΟΝ - ΕΣΕΕ στελεχώνεται κατά προτεραιότητα με απόσπαση ή μετακίνηση στελεχών της ΓΓ ΔΕ και ΕΣΠΑ, της ΓΓΓΕΚ και της ΓΓΒ που διαθέτουν την απαιτούμενη τεχνογνωσία για την άμεση ενεργοποίησή της. Για τα θέματα προσωπικού και επιλογής Προϊσταμένου της ΜΟΝ - ΕΣΕΕ εφαρμόζονται οι διατάξεις του Κεφαλαίου Θ’ και του άρθρου 59 του παρόντος. 
4. Η ΜΟΝ - ΕΣΕΕ υποστηρίζεται διοικητικά και υλικοτεχνικά από την Ειδική Υπηρεσία Στρατηγικής, Σχεδιασμού και Αξιολόγησης (ΕΥΣΣΑ) και δύναται να υλοποιεί ως δικαιούχος, πράξεις τεχνικής βοήθειας των συγχρηματοδοτούμενων προγραμμάτων.
5. Με απόφαση του Υπουργού Ανάπτυξης και Επενδύσεων, η οποία εκδίδεται κατόπιν εισήγησης του Γενικού Γραμματέα Δημοσίων Επενδύσεων και ΕΣΠΑ, δύναται να εξειδικεύονται οι αρμοδιότητες της ΜΟΝ - ΕΣΕΕ και να ρυθμίζεται κάθε άλλο σχετικό θέμα.
6. Από την έναρξη ισχύος του παρόντος καταργείται το άρθρο 3 της υπ’ αριθμ. 24448/2021 Υπουργικής Απόφασης (Β’ 943), ως προς την υποστήριξη του Συμβουλίου Εθνικής Στρατηγικής Έξυπνης Εξειδίκευσης.»
Άρθρο 80
Επιλέξιμες από το Εθνικό Πρόγραμμα Ανάπτυξης κατηγορίες δαπανών και αποθεματικό - Τροποποίηση των παρ. 4 και 5 του άρθρου 122 του ν. 4635/2019
Στο άρθρο 122 του ν. 4635/2019 (Α’ 167): α) τροποποιείται η παρ.  4 με την πρόβλεψη εξαιρέσεων ως προς τη μη χρηματοδότηση δαπανών από το Εθνικό Πρόγραμμα Ανάπτυξης (ΕΠΑ), β) στο πρώτο εδάφιο της παρ.  5 διαγράφεται η φράση «τα οποία εντάσσονται στο Τομεακό Πρόγραμμα Ανάπτυξης του Υπουργείου Ανάπτυξης και Επενδύσεων,» ως προς τα συσταθέντα αποθεματικά του ΕΠΑ και το άρθρο 122 διαμορφώνεται ως εξής:
«Άρθρο 122
Πόροι, επιλέξιμες κατηγορίες και 
προϋπολογισμός του ΕΠΑ
1. Το ΕΠΑ υλοποιείται με τους εθνικούς πόρους του ΠΔΕ που προσδιορίζονται με την πράξη έγκρισης της παρ.  1 του άρθρου 120 του παρόντος. Για τον προσδιορισμό των πόρων του ΕΠΑ λαμβάνονται υπόψη, ιδίως, οι δεσμεύσεις από το εκάστοτε ισχύον Μεσοπρόθεσμο Πλαίσιο Δημοσιονομικής Στρατηγικής, οι προοπτικές της οικονομίας για το χρονικό διάστημα προγραμματισμού, η συμπληρωματικότητα με τις συγχρηματοδοτούμενες από την Ευρωπαϊκή Ένωση παρεμβάσεις, οι ανάγκες που προκύπτουν από άλλα προγράμματα ανάπτυξης που χρηματοδοτούνται από το ΠΔΕ ή από άλλες πηγές χρηματοδότησης, οι ανάγκες που προκύπτουν από έργα της προηγούμενης προγραμματικής περιόδου που δεν ολοκληρώνονται εντός αυτής και οι ανάγκες ωρίμανσης έργων για μελλοντική ένταξη στο ΕΠΑ, στο ΕΣΠΑ, στα προγράμματα του Χρηματοδοτικού Μηχανισμού του Ευρωπαϊκού Οικονομικού Χώρου ή σε άλλα εθνικά, ευρωπαϊκά ή διεθνή προγράμματα. Με κοινή απόφαση των Υπουργών Ανάπτυξης και Επενδύσεων και Οικονομικών, μπορεί να αυξάνεται ο συνολικός προϋπολογισμός του ΕΠΑ κατά τη διάρκεια της προγραμματικής περιόδου.
2. Για την κατάρτιση του προϋπολογισμού της πρώτης προγραμματικής περιόδου του ΕΠΑ, επιπλέον των προβλεπόμενων στην παρ.  1, και στο πλαίσιο της προσαρμογής στις νέες διαδικασίες του προγραμματισμού, λαμβάνονται υπόψη οι δεσμεύσεις που έχουν αναληφθεί από τα Υπουργεία και τις Περιφέρειες στο πλαίσιο της, μέχρι την έναρξη ισχύος του παρόντος, χρηματοδότησης έργων από εθνικούς πόρους.
3. Επιλέξιμες κατηγορίες έργων για χρηματοδότηση από το ΕΠΑ, σύμφωνα με την περ. 8 του άρθρου 119 του παρόντος νόμου είναι:
α) Εκείνες που μπορούν να χρηματοδοτηθούν από το ΠΔΕ, σύμφωνα με το ισχύον θεσμικό πλαίσιο.
β) Οι δράσεις ενίσχυσης της ανταγωνιστικότητας των επιχειρήσεων και των ελεύθερων επαγγελματιών και επιστημόνων, οι δράσεις μεταρρύθμισης του δημόσιου τομέα και της εκπαίδευσης του προσωπικού του, οι δράσεις ενίσχυσης της παραγωγικότητας και ανταγωνιστικότητας του πρωτογενή τομέα, οι επιχορηγήσεις ιδιωτικών και δημόσιων φορέων για την παροχή Υπηρεσιών Γενικού Οικονομικού Συμφέροντος (ΥΓΟΣ), οι κάθε είδους πρόδρομες ενέργειες που απαιτούνται για την ωρίμανση και κατασκευή ή υλοποίηση έργων και δράσεων, συμπεριλαμβανομένων των μελετών, απαλλοτριώσεων και αρχαιολογικών εργασιών, τα έργα Τεχνικής Βοήθειας, σύμφωνα με τα άρθρα 134 και 139 της παρ.  2 του παρόντος νόμου, οι δράσεις για τη διαχείριση των μεταναστευτικών ροών, καθώς και οι δράσεις για την ενίσχυση της απασχόλησης και την ανάπτυξη του ανθρώπινου δυναμικού, όπως η κατάρτιση και η παροχή συμβουλευτικών υπηρεσιών σε ανέργους και εργαζομένους και οι δράσεις εναρμόνισης της επαγγελματικής και οικογενειακής ζωής.
γ) Οι δράσεις χρηματοδότησης πράξεων που υλοποιούνται με την αξιοποίηση χρηματοδοτικών μέσων με τη συμμετοχή του Προγράμματος Δημοσίων Επενδύσεων, όπως η χρηματοδοτική μίσθωση, η συμμετοχή του Δημοσίου σε επενδυτικά ταμεία ή άλλα μέσα επιμερισμού κινδύνου, καθεστώτα χορήγησης επιδοτήσεων, δανείων και εγγυήσεων, καθώς και προγράμματα επενδυτικών δανείων που αποπληρώνονται από το ΠΔΕ. Με κοινή απόφαση του Υπουργού Ανάπτυξης και Επενδύσεων και του κατά περίπτωση αρμόδιου Υπουργού, προσδιορίζονται τα ανωτέρω χρηματοδοτικά μέσα, καθορίζεται η διαδικασία και ο τρόπος συμμετοχής και διάθεσης πόρων του ΕΠΑ σε αυτά, καθώς και κάθε αναγκαία λεπτομέρεια.
δ) Οι δράσεις και τα έργα που εντάσσονται σε συγχρηματοδοτούμενα προγράμματα της τρέχουσας, των προηγούμενων ή και των επόμενων προγραμματικών περιόδων των Επενδυτικών και Διαρθρωτικών Ταμείων της Ευρωπαϊκής Ένωσης. Το ΕΠΑ μπορεί να χρηματοδοτεί τα εν λόγω έργα είτε παρέχοντας επιπλέον πόρους για την έναρξη και την υλοποίηση του συγχρηματοδοτούμενου έργου είτε συνεχίζοντας τη χρηματοδότηση, μετά από την απένταξή του εν όλω ή εν μέρει, ή μετά τη λήξη της περιόδου επιλεξιμότητας που προβλέπεται για τη συγχρηματοδότηση.
ε) Τα ποσά που είναι καταβλητέα δυνάμει εκτελεστών δικαστικών ή διαιτητικών αποφάσεων ή λόγω συμβατικών αποζημιώσεων και αφορούν έργα που χρηματοδοτούνται ή χρηματοδοτήθηκαν από το ΕΠΑ, καθώς και από άλλα εθνικά ή συγχρηματοδοτούμενα προγράμματα.
στ) Οι δαπάνες διαχείρισης και διοίκησης των ανωνύμων εταιρειών του Δημοσίου ΕΓΝΑΤΙΑ Α.Ε., ΑΤΤΙΚΟ ΜΕΤΡΟ Α.Ε., ΕΡΓΟΣΕ Α.Ε., ΟΣΕ Α.Ε., ΚΤΙΡΙΑΚΕΣ ΥΠΟΔΟΜΕΣ Α.Ε., ΟΡΓΑΝΙΣΜΟΣ ΑΝΑΠΤΥΞΗΣ ΚΡΗΤΗΣ Α.Ε., ΚΟΙΝΩΝΙΑ της ΠΛΗΡΟΦΟΡΙΑΣ Α.Ε., καθώς και της Ε.Ε.Τ.Α.Α. Α.Ε., για την υλοποίηση έργων χρηματοδοτούμενων από το ΕΠΑ, καθώς και άλλα εθνικά ή συγχρηματοδοτούμενα προγράμματα και οι οποίες δεν μπορεί να υπερβαίνουν το 4% της συνολικής δημόσιας δαπάνης των έργων στα οποία αντιστοιχούν. Με την απόφαση της παρ.  Γ’ του άρθρου 129 εξειδικεύεται η μέθοδος προσδιορισμού του ποσοστού των ανωτέρω δαπανών, λαμβανομένου υπόψη του προϋπολογισμού και του τύπου των δράσεων, των δικαιολογητικών, καθώς και των καθηκόντων που αναλαμβάνουν οι φορείς. Οι διατάξεις του παρόντος εδαφίου ισχύουν ανεξάρτητα από το ρυθμιστικό πλαίσιο της τεχνικής βοήθειας κατά τα άρθρα 134 και 139 του παρόντος νόμου.
4. Το ΕΠΑ δεν χρηματοδοτεί πάγιες λειτουργικές ανάγκες του δημοσίου τομέα κατά την έννοια του άρθρου 14 του ν. 4270/2014 (Α’ 143), εξαιρουμένων των μισθολογικών, λειτουργικών και λοιπών δαπανών της Κεντρικής Υπηρεσίας της ΜΟΔ Α.Ε., των Ειδικών Υπηρεσιών του ΕΣΠΑ και των Κοινών Γραμματειών των Επιχειρησιακών Προγραμμάτων Ευρωπαϊκής Εδαφικής Συνεργασίας που δεν είναι επιλέξιμες για συγχρηματοδότηση και χρηματοδοτούνται από εθνικούς πόρους του Προγράμματος Δημοσίων Επενδύσεων.
5. Το ΕΠΑ, όπως εγκρίνεται με την πράξη της παρ.  1 του άρθρου 120, μπορεί να προβλέπει τη σύσταση αποθεματικών, για την αντιμετώπιση, μεταξύ άλλων, των άμεσων συνεπειών κρίσεων, έκτακτων αναγκών ή φυσικών καταστροφών. Η διάθεση και η διαχείριση των αποθεματικών καθορίζονται με απόφαση του Υπουργού Ανάπτυξης και Επενδύσεων. Με κοινή απόφαση των Υπουργών Ανάπτυξης και Επενδύσεων και Οικονομικών, μπορεί να αυξάνεται ο προϋπολογισμός των αποθεματικών κατά τη διάρκεια της προγραμματικής περιόδου του ΕΠΑ.
6. Με απόφαση του Υπουργού Ανάπτυξης και Επενδύσεων, κατόπιν εισήγησης του Γενικού Γραμματέα Δημοσίων Επενδύσεων και ΕΣΠΑ, μπορεί να συμπληρώνονται οι κατηγορίες επιλέξιμων έργων. Από την έναρξη ισχύος του παρόντος όλες οι κατηγορίες έργων και δαπανών που μπορεί να περιλαμβάνονται στο ΕΠΑ σύμφωνα με το παρόν άρθρο θεωρούνται δημόσιες επενδύσεις και μπορεί να χρηματοδοτηθούν από το ΠΔΕ.»
Άρθρο 81
Συντονισμός και διαχείριση των Ειδικών 
Προγραμμάτων του Εθνικού Προγράμματος Ανάπτυξης από τη Διεύθυνση Διαχείρισης Εθνικού Προγράμματος Δημοσίων Επενδύσεων (Δι.Δι.Ε.Π.) - Τροποποίηση του άρθρου 130 του ν. 4635/2019
Στο άρθρο 130 του ν. 4635/2019 (Α’ 167): α) προστίθεται δεύτερο εδάφιο στην παρ.  1 με τον ορισμό της Διεύθυνσης Διαχείρισης Εθνικού Προγράμματος Δημοσίων Επενδύσεων (Δι.Δι.Ε.Π.) ως αρμόδιας για τον συντονισμό όλων των Ειδικών Προγραμμάτων των παρ.  2 και 3 του ιδίου άρθρου, β) τροποποιείται η παρ.  2 ως προς την πρόβλεψη δυνατότητας της Δι.Δι.Ε.Π. να ορίζεται αρμόδια και για τη διαχείριση των Ειδικών Προγραμμάτων και το άρθρο 130 διαμορφώνεται ως εξής:
«Άρθρο 130
Ειδικά Προγράμματα
1. Το ΕΠΑ μπορεί να χρηματοδοτεί Ειδικά Προγράμματα, τα οποία έχουν στόχο την άμεση και ολοκληρωμένη αντιμετώπιση ειδικών προβλημάτων ή αναγκών ή αναπτυξιακών ευκαιριών που προκύπτουν σε εθνικό ή τοπικό επίπεδο, στο χρηματοδοτικό σχήμα των οποίων μπορεί να συμμετέχουν χρηματοπιστωτικοί οργανισμοί, αναπτυξιακές τράπεζες, δημόσια και ιδιωτικά ιδρύματα ειδικού χρηματοδοτικού σκοπού, καθώς και επενδυτικά ταμεία. Η Δι.Δι.Ε.Π. ορίζεται αρμόδια για τον συντονισμό όλων των Ειδικών Προγραμμάτων των παρ.  2 και 3.
2. Τα Ειδικά Προγράμματα της παρ.  1 καταρτίζονται από τη Δι.Δι.Ε.Π., η οποία δύναται να ορίζεται αρμόδια και για τη διαχείρισή τους. Τα Ειδικά Προγράμματα περιλαμβάνουν συγκεκριμένο προϋπολογισμό, χρονοδιάγραμμα, στόχους, καθώς και σύστημα διαχείρισης και εγκρίνονται με απόφαση του Υπουργού Ανάπτυξης και Επενδύσεων.
3. Ειδικά Προγράμματα μπορεί επίσης να καταρτίζονται και να υποβάλλονται στη Δι.Δι.Ε.Π. του Υπουργείου Ανάπτυξης και Επενδύσεων από Υπουργεία ή Περιφέρειες, για τα θέματα αρμοδιότητάς τους. Τα Ειδικά Προγράμματα της παρούσας παραγράφου κατά την υποβολή τους περιλαμβάνουν τα στοιχεία της παρ.  2, καθώς και την προτεινόμενη Υπηρεσία Διαχείρισης. Τα Ειδικά Προγράμματα των Υπουργείων εγκρίνονται, μετά από εισήγηση της Δι.Δι.Ε.Π., με κοινή απόφαση του Υπουργού Ανάπτυξης και Επενδύσεων και του κατά περίπτωση αρμόδιου Υπουργού. Τα Ειδικά Προγράμματα των Περιφερειών εγκρίνονται, μετά από εισήγηση της Δι.Δι.Ε.Π., με απόφαση του Υπουργού Ανάπτυξης και Επενδύσεων.
4. Από την έναρξη ισχύος του παρόντος, η κατάρτιση, έγκριση και διαχείριση νέων Ειδικών Προγραμμάτων διέπεται αποκλειστικά από τις παρ.  1, 2 και 3. Για την υλοποίηση και τροποποίηση Ειδικών Προγραμμάτων που έχουν εγκριθεί μέχρι την έναρξη ισχύος του παρόντος, εξακολουθούν να εφαρμόζονται το άρθρο 110 του ν. 4497/2017 (Α’ 171), καθώς και τα άρθρα 69, 70 και 71 του ν. 4509/2017 (Α’ 201).
5. Κατ’ εξαίρεση των ανωτέρω παραγράφων, για την κατάρτιση, έγκριση, τροποποίηση και διαχείριση των Ειδικών Προγραμμάτων του Υπουργείου Εσωτερικών, εξακολουθούν να εφαρμόζονται τα άρθρα 69 και 71 του ν. 4509/2017 (Α’ 201).»
Άρθρο 82
Υπηρεσίες Διαχείρισης των Τομεακών και Περιφερειακών Προγραμμάτων Ανάπτυξης - Τροποποίηση του άρθρου 132 του ν. 4635/2019
1. Το δεύτερο εδάφιο της παρ.  1 του άρθρου 132 του ν. 4635/2019 (Α’ 167) τροποποιείται ως προς την κατάργηση της δυνατότητας ανάθεσης αρμοδιοτήτων σε Ειδικές Υπηρεσίες του ν. 4314/2014 και το άρθρο 132 διαμορφώνεται ως εξής:
«Άρθρο 132
Υπηρεσίες Διαχείρισης των ΤΠΑ και ΠΠΑ
1. Οι επιμέρους αρμοδιότητες, που αφορούν τη διαχείριση, την παρακολούθηση και τον έλεγχο των ΤΠΑ και ΠΠΑ ανατίθενται σε Υπηρεσίες Διαχείρισης που υποδεικνύονται ειδικά για τον σκοπό αυτόν από το αρμόδιο Υπουργείο ή Περιφέρεια, κατά την υποβολή του οικείου προγράμματος. Ως Υπηρεσία Διαχείρισης μπορεί να ορίζεται και η ΜΟΔ Α.Ε.. Στην πρόταση του φορέα κατάρτισης κατά την υποβολή του ΤΠΑ ή ΠΠΑ περιλαμβάνονται κατ’ ελάχιστον η υπηρεσία ή ο φορέας που αναλαμβάνει τη διαχείριση, οι κατηγορίες έργων και δράσεων που αναλαμβάνονται και ο αντίστοιχος προϋπολογισμός τους. Με την απόφαση έγκρισης του προγράμματος από τον Υπουργό Ανάπτυξης και Επενδύσεων, σύμφωνα με την παρ.  5 του άρθρου 125 του παρόντος, κατανέμεται στο Υπουργείο ή την Περιφέρεια ο προϋπολογισμός του οικείου προγράμματος και ορίζονται οι Υπηρεσίες Διαχείρισης, στις οποίες ανατίθεται η διαχείριση των αντίστοιχων πόρων.
2. Με απόφαση του Υπουργού Ανάπτυξης και Επενδύσεων, που εκδίδεται ύστερα από πρόταση του οικείου Υπουργού ή Περιφερειάρχη, μπορεί να ανακαλείται ολικά ή μερικά ή να τροποποιείται η απόφαση ορισμού Υπηρεσίας Διαχείρισης. Με όμοια απόφαση, η οποία περιλαμβάνει όσα αναφέρονται στην παρ.  1, μπορεί να ορίζονται άλλες υπηρεσίες ή φορείς που αναλαμβάνουν, με την κατανομή των αντίστοιχων πόρων, τη διαχείριση προγραμμάτων ή ταμείων αποθεματικών του ΕΠΑ ή συγκεκριμένα καθήκοντα διαχείρισης.
3. Αρμοδιότητες των Υπηρεσιών Διαχείρισης των ΤΠΑ και ΠΠΑ είναι ιδίως:
α) η ενεργοποίηση των προγραμμάτων, σύμφωνα με την παρ.  Α’ του άρθρου 129 του παρόντος, η σύνταξη των προσκλήσεων, καθώς και η μέριμνα για την έκδοση και δημοσιοποίησή τους,
β) η συγκέντρωση των προτάσεων των δυνητικών δικαιούχων για την ένταξη έργων στο Πρόγραμμα,
γ) η παροχή πληροφόρησης και διευκρινίσεων επί του συστήματος διαχείρισης,
δ) ο έλεγχος της πληρότητας και αρτιότητας των προτάσεων για την ένταξη έργων στο Πρόγραμμα, που κατατίθενται από τους δυνητικούς δικαιούχους, η αξιολόγησή τους και η εισήγηση προς τον Γενικό ή Ειδικό Γραμματέα ή τον Περιφερειάρχη για την ένταξη των έργων στο Πρόγραμμα,
ε) η μέριμνα για την ένταξη των έργων στο ΠΔΕ και τη χρηματοδότησή τους, με βάση την ισχύουσα διαδικασία,
στ) η παρακολούθηση της υλοποίησης των έργων από τους δικαιούχους και η σύνταξη των προβλεπόμενων εκθέσεων, σύμφωνα με τις παρ.  1 και 4 του άρθρου 128 του παρόντος,
ζ) η ενημέρωση και ο συντονισμός των ενεργειών των δικαιούχων και των εμπλεκόμενων αρχών στην υλοποίηση του Προγράμματος,
η) η μέριμνα για τη δημοσιοποίηση και προβολή των δράσεων και των στόχων του Προγράμματος με βάση το ΣΔΕ,
θ) η μέριμνα για την αξιοποίηση όλων των διαθέσιμων εργαλείων, προκειμένου να παρακολουθείται η εξέλιξη του φυσικού και οικονομικού αντικειμένου, καθώς και οι χρηματορροές των έργων και των μελετών,
ι) η διενέργεια διοικητικών επαληθεύσεων και επιτόπιων επιθεωρήσεων, σύμφωνα με την υποπαρ.  2 της παρ.  Β’ του άρθρου 129 του παρόντος,
ια) η αξιολόγηση των ΤΠΑ και ΠΠΑ, καθώς και της πρότασης αναθεώρησής τους, όταν διαπιστώνεται σχετική ανάγκη,
ιβ) η σύνταξη εκθέσεων ολοκλήρωσης των ΤΠΑ και ΠΠΑ.»
2. Οι Ειδικές Υπηρεσίες του ν. 4314/2014, στις οποίες έχουν ανατεθεί αρμοδιότητες διαχείρισης τομεακού προγράμματος του ΕΠΑ μέχρι την έναρξη ισχύος του παρόντος, δύνανται να τις ασκούν μέχρι τις 31.12.2021. Μέχρι την 1η.12.2021 τα αρμόδια για τα ως άνω προγράμματα Υπουργεία υποβάλλουν στο Υπουργείο Ανάπτυξης και Επενδύσεων, πρόταση για τον ορισμό νέας υπηρεσίας διαχείρισης, σύμφωνα με τις παρ.  1 και 2 του άρθρου 132 του ν. 4635/2019.
Άρθρο 83
Προσδιορισμός του ύψους των πόρων της τεχνικής βοήθειας του Εθνικού Προγράμματος Ανάπτυξης - Τροποποίηση του άρθρου 134 του ν. 4635/2019
Το δεύτερο και τρίτο εδάφιο της παρ.  3 του άρθρου 134 του ν. 4635/2019 (Α’ 167) τροποποιούνται ως προς τον προσδιορισμό του ύψους των πόρων της τεχνικής βοήθειας του ΕΠΑ και το άρθρο 134 διαμορφώνεται ως εξής:
«Άρθρο 134
Τεχνική Βοήθεια
1. Οι ενέργειες Τεχνικής Βοήθειας (τεχνικής υποστήριξης) αφορούν τον προγραμματισμό, τον σχεδιασμό, την προετοιμασία, τη διαχείριση, την παρακολούθηση, την αξιολόγηση, τη δημοσιότητα, την εφαρμογή και τον έλεγχο των προγραμμάτων του ΕΠΑ, καθώς και δραστηριότητες για την ενίσχυση της διοικητικής ικανότητας της Υπηρεσίας Συντονισμού, των Υπηρεσιών Διαχείρισης και των δικαιούχων για την υλοποίηση των προγραμμάτων. Συνίστανται ιδίως, στην προμήθεια αγαθών και λήψη υπηρεσιών, στην κάλυψη δαπανών, καθώς και σε κάθε άλλη απαραίτητη δαπάνη που αποσκοπεί στην ενίσχυση της υλοποίησης των στόχων και των προγραμμάτων του ΕΠΑ.
2. Δικαιούχοι ενεργειών στο πλαίσιο Τομεακού Προγράμματος Τεχνικής Βοήθειας του ΕΠΑ, που καταρτίζεται από το Υπουργείο Ανάπτυξης και Επενδύσεων, είναι οι αναφερόμενοι στο Πρόγραμμα. Δικαιούχοι ενεργειών Τεχνικής Βοήθειας στο πλαίσιο του αντίστοιχου άξονα προτεραιότητας του οικείου ΤΠΑ ή ΠΠΑ είναι οι Υπηρεσίες Διαχείρισης, η ΜΟΔ Α.Ε., καθώς και άλλοι φορείς και υπηρεσίες, εφόσον προβλέπονται από την έγκριση των προγραμμάτων.
3. Οι ενέργειες Τεχνικής Βοήθειας χρηματοδοτούνται από εθνικούς πόρους μέσω του Προϋπολογισμού Δημοσίων Επενδύσεων. Ο προϋπολογισμός του τομεακού προγράμματος Τεχνικής Βοήθειας καθορίζεται ως ποσοστό μέχρι το 1% του προϋπολογισμού του ΕΠΑ. Ο προϋπολογισμός του αντίστοιχου άξονα προτεραιότητας των επιμέρους προγραμμάτων του ΕΠΑ καθορίζεται ως ποσοστό μέχρι 1% του προϋπολογισμού τους. Με απόφαση του Υπουργού Ανάπτυξης και Επενδύσεων, τα ποσοστά αυτά μπορεί να οριστούν μέχρι το διπλάσιο των ανωτέρω. Με κοινή απόφαση των Υπουργών Ανάπτυξης και Επενδύσεων και Οικονομικών, μπορεί ο προϋπολογισμός του τομεακού προγράμματος Τεχνικής Βοήθειας να καθορίζεται σε ποσοστό μεγαλύτερο του προβλεπόμενου στο προηγούμενο εδάφιο της παρούσας.
Ο προϋπολογισμός του προγράμματος Τεχνικής Βοήθειας της παρ.  2 του άρθρου 139 του παρόντος μπορεί να ανέρχεται μέχρι το 1% του ορίου δαπανών του Εθνικού ΠΔΕ, που ισχύει για το έτος κατά το οποίο εκδίδεται η απόφαση έγκρισής του.
4. Το άρθρο 119, η παρ.  8 του άρθρου 200 και το άρθρο 329 του ν. 4412/2016 (Α’ 147) εφαρμόζονται και για τις ενέργειες Τεχνικής Βοήθειας, που χρηματοδοτούνται από το ΕΠΑ.
5. Με απόφαση του Υπουργού Ανάπτυξης και Επενδύσεων καθορίζεται η διαδικασία κατάρτισης και έγκρισης των προγραμμάτων, εξειδικεύονται περαιτέρω οι επιλέξιμες κατηγορίες ενεργειών και ορίζονται, αν απαιτείται, και άλλοι δικαιούχοι ενεργειών Τεχνικής Βοήθειας πέραν των οριζόμενων στο παρόν άρθρο.
6. Μέχρι την έκδοση της απόφασης της παρ.  5, καθώς και των αποφάσεων της παρ.  4 του άρθρου 120 και της παρ.  4 του άρθρου 329 του ν. 4412/2016, εφαρμόζεται αναλογικά η υπό στοιχεία 23451/ΕΥΣΣΑ 493/24.2.2017 (Β’ 677) απόφαση του Αναπληρωτή Υπουργού Οικονομίας και Ανάπτυξης, χωρίς διάκριση υποπρογραμμάτων και χωρίς περιορισμό στον προϋπολογισμό κάθε κατηγορίας επιλέξιμων ενεργειών, όπως αυτές αναφέρονται στο Παράρτημα αυτής. Στις επιμέρους, κατηγορίες επιλέξιμων ενεργειών της παραπάνω απόφασης προστίθενται οι ενέργειες επίβλεψης έργων του ΕΠΑ μέσα από τις διαδικασίες της παρ.  5 του άρθρου 137 του παρόντος. Μέχρι τη δημιουργία καταλόγου προμηθευτών και παρόχων υπηρεσιών δικαιούχων Τεχνικής Βοήθειας ΕΠΑ, η Γενική Διεύθυνση Δημοσίων Επενδύσεων και η Δι.Δι.Ε.Π. μπορούν, για την εκτέλεση των ενεργειών των οποίων είναι δικαιούχοι, να χρησιμοποιούν τους καταλόγους προμηθευτών και παρόχων υπηρεσιών της Εθνικής Αρχής Συντονισμού του άρθρου 14 του ν. 4314/2014, που προβλέπονται στην παρ.  2 του άρθρου 10 της ανωτέρω απόφασης.
7. Η απόφαση της παρ.  8 του άρθρου 48 του ν. 4314/2014 εφαρμόζεται αναλόγως και για τις ενέργειες τεχνικής υποστήριξης που χρηματοδοτούνται από το ΕΠΑ.»
Άρθρο 84
Θέματα προσωπικού της Υπηρεσίας Συντονισμού και των Υπηρεσιών Διαχείρισης του ΕΠΑ - Τροποποίηση της παρ.  2 του άρθρου 136 του ν. 4635/2019
Η παρ.  2 του άρθρου 136 του ν. 4635/2019 (Α’ 167) τροποποιείται ως προς τις προϋποθέσεις καταβολής αποζημίωσης υπερωριακής απασχόλησης σε προσωπικό του Υπουργείου Ανάπτυξης και Επενδύσεων και των Υπηρεσιών Διαχείρισης και το άρθρο 136 διαμορφώνεται ως εξής:
«Άρθρο 136
Θέματα προσωπικού της Υπηρεσίας Συντονισμού και των Υπηρεσιών Διαχείρισης 
του ΕΠΑ
1. Η Δι.Δι.Ε.Π. και οι Υπηρεσίες Διαχείρισης των προγραμμάτων του ΕΠΑ μπορεί να στελεχώνονται και με προσωπικό που αποσπάται από τη ΜΟΔ Α.Ε., σύμφωνα με τα οριζόμενα στο καταστατικό αυτής, το οποίο κωδικοποιήθηκε με το άρθρο 33 του ν. 3614/2007 (Α’ 267).
2. Η υπερωριακή απασχόληση του συνόλου του προσωπικού των υπηρεσιών της Γενικής Διεύθυνσης Δημοσίων Επενδύσεων του Υπουργείου Ανάπτυξης και Επενδύσεων και των υπηρεσιών στις οποίες ανατίθενται καθήκοντα διαχείρισης, σύμφωνα με το άρθρο 132, καθώς και του προσωπικού της Κεντρικής Υπηρεσίας της ΜΟΔ Α.Ε., που απασχολείται σε έργα του ΕΠΑ ή έργα που δεν είναι επιλέξιμα για συγχρηματοδότηση και χρηματοδοτούνται από εθνικούς πόρους του ΠΔΕ, εγκρίνεται με απόφαση του καθ’ ύλην αρμόδιου Υπουργού ή Περιφερειάρχη, στην οποία αναφέρονται σαφή και συγκεκριμένα στοιχεία που δικαιολογούν την υπερωριακή εργασία. Στην απόφαση αυτήν καθορίζονται ο αριθμός των υπαλλήλων, καθώς και οι όροι πραγματοποίησης, οι πηγές χρηματοδότησης, το χρονικό διάστημα και οι ώρες υπερωριακής απασχόλησής τους, τηρουμένων των ορίων των περ. 2 και 3 της παρ.  Α’ του άρθρου 20 του ν. 4354/2015 (Α’ 176).
Η αποζημίωση της υπερωριακής απασχόλησης για το σύνολο του προσωπικού της Γενικής Διεύθυνσης Δημοσίων Επενδύσεων του Υπουργείου Ανάπτυξης και Επενδύσεων και της Κεντρικής Υπηρεσίας της ΜΟΔ Α.Ε. μπορεί να καταβάλλεται από τη ΜΟΔ Α.Ε., με επιχορήγησή της από το ΠΔΕ του Υπουργείου Ανάπτυξης και Επενδύσεων.
Οι πιστώσεις για τη μισθοδοσία, λοιπές παροχές και την αποζημίωση υπερωριακής απασχόλησης των στελεχών της Κεντρικής Υπηρεσίας της ΜΟΔ Α.Ε. που απασχολούνται σε έργα ΕΠΑ ή έργα που δεν είναι επιλέξιμα για συγχρηματοδότηση και χρηματοδοτούνται από εθνικούς πόρους του ΠΔΕ εγγράφονται σε ειδικό έργο συλλογικής απόφασης του Προγράμματος Δημοσίων Επενδύσεων του Υπουργείου Ανάπτυξης και Επενδύσεων.
Στο ίδιο έργο εγγράφονται οι πιστώσεις για την υπερωριακή απασχόληση του συνόλου του προσωπικού της Γενικής Διεύθυνσης Δημοσίων Επενδύσεων του Υπουργείου Ανάπτυξης και Επενδύσεων σε περίπτωση καταβολής τους από την ΜΟΔ Α.Ε., καθώς και των αποσπασμένων στην Κεντρική Υπηρεσία της ΜΟΔ Α.Ε. υπαλλήλων που προέρχονται από το Δημόσιο και τον ευρύτερο δημόσιο τομέα και απασχολούνται σε έργα ΕΠΑ ή έργα που δεν είναι επιλέξιμα για συγχρηματοδότηση και χρηματοδοτούνται από εθνικούς πόρους.
Η αποζημίωση υπερωριακής απασχόλησης του συνόλου του προσωπικού των λοιπών υπηρεσιών στις οποίες ανατίθενται καθήκοντα διαχείρισης σύμφωνα με το άρθρο 132, μπορεί να καταβάλλεται από πόρους του ΠΔΕ του φορέα διαχείρισης.»
ΚΕΦΑΛΑΙΟ Ε’
ΕΣΩΤΕΡΙΚΟΣ ΕΛΕΓΧΟΣ ΤΩΝ ΕΠΙΧΕΙΡΗΣΕΩΝ 
ΤΟΥ ΙΔΙΩΤΙΚΟΥ ΤΟΜΕΑ
Άρθρο 85
Ορισμοί
1. «Εσωτερικός έλεγχος»: Ανεξάρτητη, αντικειμενική, διασφαλιστική και συμβουλευτική δραστηριότητα, σχεδιασμένη να προσθέτει αξία και να βελτιώνει τις λειτουργίες των επιχειρήσεων του ιδιωτικού τομέα. Βοηθάει την επιχείρηση να επιτύχει τους αντικειμενικούς σκοπούς της, υιοθετώντας μία συστηματική επαγγελματική προσέγγιση στην αξιολόγηση και βελτίωση της αποτελεσματικότητας των διαδικασιών διαχείρισης κινδύνων, των συστημάτων εσωτερικού ελέγχου και της εταιρικής διακυβέρνησης και εκτελείται βάση των διεθνώς αναγνωρισμένων προτύπων εσωτερικού ελέγχου και του νομοθετικού πλαισίου που εκάστοτε εφαρμόζεται. Από τον εσωτερικό έλεγχο του παρόντος εξαιρούνται οι επιχειρήσεις του δημόσιου τομέα, οι οργανισμοί, καθώς και τα νομικά πρόσωπα ιδιωτικού δικαίου που είναι φορείς της Γενικής Κυβέρνησης στους οποίους εφαρμόζεται το άρθρο 4 του ν. 3429/2005 (Α’ 314). 
2. «Εσωτερικός ελεγκτής»: Κάθε φυσικό πρόσωπο, το οποίο διενεργεί εσωτερικό έλεγχο, όπως αυτός ορίζεται στο παρόν, έχει λάβει την Επαγγελματική Ταυτότητα Εσωτερικού Ελεγκτή και έχει καταχωρηθεί στο Μητρώο Εσωτερικών Ελεγκτών του Οικονομικού Επιμελητηρίου Ελλάδος, που προβλέπεται στο παρόν.
3. «Δόκιμος Εσωτερικός Ελεγκτής»: Κάθε φυσικό πρόσωπο, το οποίο διενεργεί εσωτερικό έλεγχο, όπως αυτός ορίζεται στο παρόν, έχει λάβει την Επαγγελματική Ταυτότητα Δόκιμου Εσωτερικού Ελεγκτή και έχει καταχωρηθεί στο Μητρώο Δοκίμων Εσωτερικών Ελεγκτών του Οικονομικού Επιμελητηρίου Ελλάδος, που προβλέπεται στο παρόν.
4. «Επαγγελματική Ταυτότητα Εσωτερικού Ελεγκτή»: Πιστοποιητικό εγγραφής στο Μητρώο Εσωτερικών Ελεγκτών, με το οποίο παρέχεται η δυνατότητα υλοποίησης έργων και υπηρεσιών εσωτερικού ελέγχου.
5. «Επαγγελματική Ταυτότητα Δοκίμου Εσωτερικού Ελεγκτή»: Πιστοποιητικό εγγραφής στο Μητρώο Δοκίμων Εσωτερικών Ελεγκτών, με το οποίο εξασφαλίζεται η συμμετοχή σε έργα και υπηρεσίες εσωτερικού ελέγχου.
6. «Εγκεκριμένος εσωτερικός ελεγκτής»: Κάθε φυσικό πρόσωπο εγγεγραμμένο στο Μητρώο Εσωτερικών Ελεγκτών του Οικονομικού Επιμελητηρίου Ελλάδος.
7. «Αρμόδια διοικητική αρχή»: Το Οικονομικό Επιμελητήριο Ελλάδος.
Άρθρο 86
Εγγραφή στο Μητρώο Εσωτερικών Ελεγκτών
1. Το επάγγελμα του εσωτερικού ελεγκτή ασκείται ελεύθερα μετά την πάροδο τριμήνου από την αναγγελία έναρξής του στην αρμόδια διοικητική αρχή και την εγγραφή του εσωτερικού ελεγκτή στο Μητρώο Εσωτερικών Ελεγκτών ή το Μητρώο Δοκίμων Εσωτερικών Ελεγκτών. Το αντίστοιχο Μητρώο τηρείται στην αρμόδια διοικητική αρχή και δημοσιεύεται στην ιστοσελίδα της. 
2. Προκειμένου περί φυσικών προσώπων, η αναγγελία συνοδεύεται από τα κάτωθι απαραίτητα δικαιολογητικά: 
α. Αίτηση έγκρισης, που συνοδεύεται από βιογραφικό σημείωμα.
β. Φωτοαντίγραφο πτυχίου Ανώτατης Σχολής της ημεδαπής. Οι τίτλοι σπουδών που προέρχονται από ιδρύματα της αλλοδαπής πρέπει να είναι αναγνωρισμένοι από τον Διεπιστημονικό Οργανισμό Αναγνώρισης Τίτλων Ακαδημαϊκών και Πληροφόρησης (Δ.Ο.Α.Τ.Α.Π.) ως ισότιμοι προς τους απονεμόμενους από τα ελληνικά ανώτατα εκπαιδευτικά ιδρύματα ή να έχουν τύχει αναγνώρισης επαγγελματικής ισοδυναμίας από την αρμόδια αρχή.
γ. Πιστοποιητικό ποινικού μητρώου γενικής χρήσης, το οποίο ανανεώνεται κάθε δύο (2) έτη με επιμέλεια της αρμόδιας διοικητικής αρχής. Ο αιτών πρέπει να μην έχει καταδικαστεί αμετακλήτως για οποιοδήποτε κακούργημα ή για τα πλημμελήματα της κλοπής, υπεξαίρεσης, απάτης, πλαστογραφίας, απιστίας, ψευδορκίας, δόλιας χρεοκοπίας, καταδολίευσης δανειστών, τοκογλυφίας ή για άλλο οικονομικής φύσεως έγκλημα.
δ. Βεβαίωση τεκμηριωμένης επαγγελματικής εμπειρίας τουλάχιστον τριών (3) ετών στο αντικείμενο του εσωτερικού ελέγχου. 
ε. Για τους κατόχους αναγνωρισμένου διδακτορικού διπλώματος στον εσωτερικό έλεγχο ή την ελεγκτική, απαιτείται βεβαίωση τεκμηριωμένης επαγγελματικής εμπειρίας τουλάχιστον ενός (1) έτους στο αντικείμενο του εσωτερικού ελέγχου.
στ. Για τους κατόχους αναγνωρισμένου μεταπτυχιακού διπλώματος στον εσωτερικό έλεγχο ή την ελεγκτική, απαιτείται βεβαίωση τεκμηριωμένης επαγγελματικής εμπειρίας τουλάχιστον δύο (2) ετών στο αντικείμενο του εσωτερικού ελέγχου.
ζ. Για τους ορκωτούς ελεγκτές, απαιτείται τεκμηριωμένη επαγγελματική εμπειρία τουλάχιστον δύο (2) ετών στο αντικείμενο του εσωτερικού ελέγχου.
η. Για τους πτυχιούχους και κατόχους της Διεθνούς Πιστοποίησης CIA (Certified Internal Auditor), «της Πιστοποίησης ACA (Αdobe Certified Associate), της Διεθνούς Πιστοποίησης Ορκωτών Ελεγκτών Λογιστών ACCA (Αssociation of Chartered Certified Accountants), της επαγγελματικής Πιστοποίησης Ελεγκτών Συστημάτων Πληροφορικής CISA (Certified Information Systems Auditor), της Πιστοποίησης Ελεγκτών Συστημάτων Εσωτερικού Ελέγχου CICA (Certified Internal Controls Auditor), της Πιστοποίησης Ελεγκτών Διαχείρισης Κινδύνων CRMA (Certification in Risk Management Assurance), της Πιστοποίησης Ελεγκτών κατά της Απάτης CFE (Certified Fraud Examiner) απαιτείται τεκμηριωμένη επαγγελματική εμπειρία τουλάχιστον ενός (1) έτους στο αντικείμενο του εσωτερικού ελέγχου. 
θ. Υπεύθυνη δήλωση, με την οποία ο ενδιαφερόμενος δηλώνει, ότι εφαρμόζει τα Διεθνή Πρότυπα Εσωτερικού Ελέγχου του Διεθνούς Ινστιτούτου Εσωτερικών Ελεγκτών κατά τη διενέργεια εσωτερικών ελέγχων και τη δέσμευσή του για την πιστή τήρηση του Διεθνούς Κώδικα Δεοντολογίας.
ι. Πιστοποιητικό από το οποίο αποδεικνύεται, ότι ο αιτών εκπληρώνει και ασκεί νόμιμα το επάγγελμα του εσωτερικού ελεγκτή σε οποιοδήποτε κράτος μέλος της Ευρωπαϊκής Ένωσης ή σε τρίτο κράτος σύμφωνα με την αρχή της αμοιβαιότητας. Στην περίπτωση αυτήν, ο ενδιαφερόμενος υποχρεούται να προσκομίσει σχετικό πιστοποιητικό από τον αρμόδιο φορέα του κράτους όπου εργάζεται.
ια. Αποδεικτικό φορολογικής ενημερότητας, το οποίο πρέπει να ανανεώνεται κάθε έτος από τον ενδιαφερόμενο ή την αρμόδια διοικητική αρχή.
ιβ. Αποδεικτικό ασφαλιστικής ενημερότητας, το οποίο πρέπει να ενημερώνεται κάθε έτος από τον ενδιαφερόμενο ή την αρμόδια διοικητική αρχή. 
3. Η αρμόδια διοικητική αρχή μπορεί, εντός τριών (3) μηνών από την υποβολή αναγγελίας, να μη συνηγορήσει στην έναρξη του επαγγέλματος, εφόσον δεν πληρούνται οι ανωτέρω νόμιμες προϋποθέσεις ή δεν προκύπτει η συνδρομή τους από τα υποβληθέντα στοιχεία. Στην περίπτωση αυτήν, η αρμόδια διοικητική αρχή ενημερώνει εγγράφως τον ενδιαφερόμενο, ότι δεν είναι δυνατή η εγγραφή του στο Μητρώο, γνωστοποιώντας του και τους σχετικούς λόγους. 
4. Εφόσον πληρούνται οι ανωτέρω προϋποθέσεις, η αρμόδια διοικητική αρχή εντός τριών (3) μηνών εκδίδει την Επαγγελματική Ταυτότητα Εσωτερικού Ελεγκτή και εγγράφει τον ενδιαφερόμενο στο Μητρώο Εσωτερικών Ελεγκτών.
5. Για τους μη έχοντες την προβλεπόμενη επαγγελματική εμπειρία παρέχεται η δυνατότητα εγγραφής τους στο Μητρώο Δοκίμων Εσωτερικών Ελεγκτών με χορήγηση Επαγγελματικής Ταυτότητας Δοκίμου Εσωτερικού Ελεγκτή με την προσκόμιση βεβαίωσης παρακολούθησης ολοκληρωμένου προγράμματος επαγγελματικής εκπαίδευσης εσωτερικού ελέγχου, διάρκειας τουλάχιστον εξήντα (60) ωρών, από οποιονδήποτε νόμιμο πάροχο σχετικής εκπαίδευσης, το οποίο κατ’ ελάχιστο περιλαμβάνει τις ενότητες που προσδιορίζονται στην απόφαση της περ. β) του άρθρου 9. 
6. Οι Δόκιμοι Εσωτερικοί Ελεγκτές αναβαθμίζονται σε Εσωτερικοί Ελεγκτές και εγγράφονται στο σχετικό Μητρώο, με αίτησή τους, εντός τριών (3) μηνών από την προσκόμιση της τεκμηρίωσης της αποκτηθείσας επαγγελματικής εμπειρίας στο επάγγελμα του εσωτερικού ελεγκτή.
7. Για την υποβολή της αναγγελίας απαιτείται η καταβολή παραβόλου, το ύψος του οποίου καθορίζεται, σύμφωνα με τα οριζόμενα στην παρ.  2 του άρθρου 4 του ν. 1100/1980 (Α’ 295). 
Άρθρο 87
Αντικείμενο εργασιών εγκεκριμένων 
εσωτερικών  ελεγκτών
Με την επιφύλαξη ειδικότερων διατάξεων, με τις οποίες καθορίζονται ειδικές αρμοδιότητες της Υπηρεσίας Εσωτερικού Ελέγχου και περιεχόμενα του Εσωτερικού Κανονισμού Λειτουργίας, οι εγκεκριμένοι εσωτερικοί ελεγκτές διενεργούν εσωτερικό έλεγχο, σύμφωνα με τα διεθνή πρότυπα που ορίζονται από το Ινστιτούτο Εσωτερικών Ελεγκτών, που αφορά ενδεικτικά σε: 
α) Δειγματοληπτικό, προληπτικό και κατασταλτικό έλεγχο και συμπεριλαμβάνει την υποβολή σχετικής αναφοράς - έκθεσης ελέγχου στα αρμόδια όργανα, 
β) εξέταση και αξιολόγηση της επάρκειας της λειτουργίας και της αποτελεσματικότητας των Συστημάτων Εσωτερικού Ελέγχου ως προς λειτουργίες και διαδικασίες, 
γ) έλεγχο οικονομικό, διοικητικό, λειτουργικό, τεχνικό, συμμόρφωσης, πληροφορικής, εταιρικής κοινωνικής ευθύνης, προσωπικών δεδομένων, φήμης, και κάθε είδους έλεγχο ανάλογα προς τις ελεγκτικές ανάγκες του φορέα, με σύγχρονες ελεγκτικές τεχνικές, σε συμφωνία με τα Διεθνή Πρότυπα του Ινστιτούτου Εσωτερικών Ελεγκτών (Ι.Ι.Α.), «Πρότυπα για την Επαγγελματική Εφαρμογή Εσωτερικού Ελέγχου του Ινστιτούτου των Εσωτερικών Ελεγκτών»,
δ) επισκόπηση της τήρησης του Εσωτερικού Κανονισμού Λειτουργίας και του Καταστατικού του Οργανισμού, στις αποφάσεις της Διοίκησης, καθώς και του εν γένει νομοθετικού πλαισίου που διέπουν τον οργανισμό, 
ε) απρόσκοπτη πρόσβαση σε όλα τα αρχεία, στοιχεία και μέσα που κρίνονται απαραίτητα για τη διενέργεια και την αποτελεσματικότητα του ελεγκτικού έργου, 
στ) σχεδιασμό και εκτέλεση του ετήσιου προγράμματος ελέγχου, σύνταξη ετήσιου απολογισμού δράσης και υποβολή του στα αρμόδια όργανα, 
ζ) αξιολόγηση και αποτίμηση επιχειρηματικών κινδύνων, μέσω των ελεγκτικών έργων και παροχή συμβουλών προς τα αρμόδια όργανα της διοίκησης και τους ελεγχόμενους για την καλύτερη διαχείριση των κινδύνων,
η) προώθηση και καθιέρωση πολιτικών και τεχνικών εσωτερικού ελέγχου στο πλαίσιο των ελεγκτικών προτύπων, σε εναρμόνιση προς τα Διεθνή Πρότυπα Εσωτερικού Ελέγχου, 
θ) παροχή προστιθέμενης αξίας στις ελεγχόμενες λειτουργίες και επιδίωξη της ενίσχυσης της οικονομικής αξίας της επιχείρησης,
ι) συμμόρφωση με το εκάστοτε ισχύον νομοθετικό πλαίσιο, που αφορά στον συγκεκριμένο κλάδο του ιδιωτικού τομέα.
Άρθρο 88
Αμοιβή
Η αμοιβή για τη διενέργεια εσωτερικών ελέγχων καθορίζεται ελεύθερα μετά από συμφωνία του εγκεκριμένου εσωτερικού ελεγκτή και του ενδιαφερόμενου - πελάτη. 
Άρθρο 89
Κανόνες Εσωτερικού Ελέγχου
Οι εγγεγραμμένοι στο Μητρώο του Οικονομικού Επιμελητηρίου Ελλάδος εσωτερικοί ελεγκτές οφείλουν να συντάσσουν τις αναφορές εσωτερικού ελέγχου τους, σύμφωνα με τα διεθνώς αναγνωρισμένα Πρότυπα Εσωτερικού Ελέγχου και τον διεθνώς αναγνωρισμένο Κώδικα Δεοντολογίας. 
Άρθρο 90
Υποχρεώσεις εγγεγραμμένων στο Μητρώο εσωτερικών ελεγκτών
1. Οι εγκεκριμένοι εσωτερικοί ελεγκτές υποχρεούνται:
α. να συμμορφώνονται με τις διατάξεις του παρόντος και του Διεθνούς Αναγνωρισμένου Κώδικα Δεοντολογίας,
β. να προσκομίζουν ανά διετία στην αρμόδια διοικητική αρχή τεκμηρίωση παρακολούθησης ή διδασκαλίας επαγγελματικής εκπαίδευσης (είτε δια ζώσης είτε εξ αποστάσεως) τουλάχιστον τριάντα (30) ωρών σχετικά με τον εσωτερικό έλεγχο, από οποιονδήποτε νόμιμο πάροχο σχετικής εκπαίδευσης. 
2. Σε περίπτωση, που διαπιστωθεί η μη τήρηση των ανωτέρω προϋποθέσεων, η αρμόδια διοικητική αρχή προβαίνει σε οριστική ή προσωρινή ανάκληση της πιστοποίησης εγγραφής, ανάλογα με τη βαρύτητα της παράβασης ή την καθ’ υποτροπή συμπεριφορά του εγκεκριμένου εσωτερικού ελεγκτή, σε περίπτωση μη πλήρωσης των προϋποθέσεων της περ. β’ της παρ.  1, αφού θέσει στον ενδιαφερόμενο εύλογη προθεσμία για την υποβολή στοιχείων που προβλέπονται και αυτή παρέλθει άπρακτη. 
Άρθρο 91
Κυρώσεις
1. Το Οικονομικό Επιμελητήριο Ελλάδος είναι αρμόδιο για την επιβολή διοικητικών κυρώσεων στους εσωτερικούς ελεγκτές είτε αυτοί είναι ελεύθεροι επαγγελματίες είτε απασχολούνται ως μισθωτοί στον ιδιωτικό τομέα.
2. Η παράβαση του παρόντος επισύρει, πέραν των κυρώσεων και ποινών που προβλέπονται από την ισχύουσα νομοθεσία, και τις παρακάτω κυρώσεις: 
α. Έγγραφη επίπληξη. 
β. Χρηματικό πρόστιμο έως τρεις χιλιάδες (3.000) ευρώ. Το παραπάνω πρόστιμο μπορεί να αυξομειώνεται με απόφαση της Κεντρικής Διοίκησης του Οικονομικού Επιμελητηρίου Ελλάδος. Τα ποσά των παραπάνω κυρώσεων θεωρούνται έσοδα του Επιμελητηρίου και εισπράττονται κατά τη διαδικασία είσπραξης των δημοσίων εσόδων.
γ. Προσωρινή αφαίρεση της επαγγελματικής ταυτότητας για χρονικό διάστημα έως έξι (6) μηνών. 
δ. Οριστική αφαίρεση της επαγγελματικής ταυτότητας, στην περίπτωση καθ’ υποτροπή παραβίασης του παρόντος Κώδικα. 
ε. Για κάθε επιβολή ποινής ή προστίμου ή επίπληξης ή αφαίρεσης επαγγελματικής ταυτότητας, προσωρινά ή οριστικά, γίνεται σχετική ανάρτηση στην ιστοσελίδα του Οικονομικού Επιμελητηρίου. 
3. Η διαδικασία επιβολής διοικητικών κυρώσεων κινείται είτε αυτεπάγγελτα από την Επιτροπή Τήρησης Δεοντολογίας που συνιστάται με το άρθρο 8 είτε κατόπιν καταγγελίας εγκεκριμένου εσωτερικού ελεγκτή ή τρίτου. 
4. Κάθε εγκεκριμένος εσωτερικός ελεγκτής ή τρίτος υποχρεούται να καταγγείλει γραπτώς προς την Επιτροπή Τήρησης Δεοντολογίας του Οικονομικού Επιμελητηρίου κάθε παράβαση του παρόντος που έχει υποπέσει στην αντίληψή του, αναφέροντας ρητά το ονοματεπώνυμο του εσωτερικού ελεγκτή που υπέπεσε στην παράβαση, καθώς και τα αποδεικτικά στοιχεία που έχουν περιέλθει σε γνώση του. Η αναφορά είναι απόρρητη και γνωστοποιείται από την Επιτροπή Τήρησης Δεοντολογίας μόνο στον αναφερόμενο εσωτερικό ελεγκτή, ο οποίος και καλείται για παροχή εξηγήσεων πριν αποφασιστεί η τυχόν πειθαρχική δίωξή του. 
5. Η διαδικασία επιβολής κυρώσεων αναστέλλεται αν για την ίδια πράξη εκκρεμεί ποινική δίωξη, μετά το τέλος της οποίας, ανεξάρτητα από το αποτέλεσμα της, συνεχίζεται. Σε εξαιρετικές περιπτώσεις η διαδικασία επιβολής κυρώσεων δεν αναστέλλεται και τα αρμόδια πειθαρχικά όργανα, με ειδικά προς τούτο αιτιολογημένη απόφαση τους, επιβάλλουν τις κυρώσεις που προβλέπονται στον παρόντα Κώδικα, ανεξάρτητα από την άσκηση ή μη ποινικής διαδικασίας ή την πρόοδό της, ιδίως, σε περίπτωση διάπραξης παραβάσεων που αφορούν την απόκτηση της επαγγελματικής ταυτότητας ή την αξιολόγησή τους. 
6. Οι παραβάσεις του παρόντος Κώδικα παραγράφονται με την πάροδο τριετίας από την τέλεσή τους. Κάθε όμως πράξη διαδικασίας επιβολής διοικητικών κυρώσεων ή η υποβολή εγκλήσεως, καθώς και κάθε πράξη ποινικής δίωξης διακόπτουν την παραγραφή.
Άρθρο 92
Όργανα επιβολής διοικητικών κυρώσεων
Για την επιβολή των διοικητικών κυρώσεων και την εκδίκαση των σχετικών παραβάσεων του παρόντος Κώδικα, με απόφαση της Κεντρικής Διοίκησης του Οικονομικού Επιμελητηρίου Ελλάδος, συνιστάται Επιτροπή Τήρησης Δεοντολογίας, η οποία αποτελείται από πέντε (5) μέλη με τριετή θητεία. Η Επιτροπή συνεδριάζει έγκυρα αν είναι παρόντα τουλάχιστον τρία (3) μέλη της, λαμβάνει τις αποφάσεις της με απλή πλειοψηφία των παρόντων μελών, εκλέγει μεταξύ των μελών της έναν Πρόεδρο και επιλαμβάνεται είτε αυτεπάγγελτα είτε κατόπιν καταγγελίας για οποιαδήποτε παράβαση του παρόντος. Η Επιτροπή εισηγείται την άσκηση πειθαρχικής δίωξης στα αρμόδια όργανα, για τις δε παραβάσεις του παρόντος και τη διαδικασία επιβολής κυρώσεων, εφαρμόζονται οι διατάξεις του π.δ. 277/1986 (Α’ 127). 
Άρθρο 93
Εξουσιοδοτικές διατάξεις
Με απόφαση του Υπουργού Ανάπτυξης και Επενδύσεων, μετά από εισήγηση του Οικονομικού Επιμελητηρίου Ελλάδος: α) θεσπίζεται κώδικας δεοντολογίας πιστοποιημένων εσωτερικών ελεγκτών, β) καθορίζονται το περιεχόμενο και ο τρόπος αξιολόγησης της ελάχιστης βασικής επαγγελματικής εκπαίδευσης του εσωτερικού ελεγκτή.
ΚΕΦΑΛΑΙΟ ΣΤ’
ΑΛΛΕΣ ΔΙΑΤΑΞΕΙΣ ΤΟΥ ΥΠΟΥΡΓΕΙΟΥ ΑΝΑΠΤΥΞΗΣ ΚΑΙ ΕΠΕΝΔΥΣΕΩΝ
Άρθρο 94
Διασύνδεση πληροφοριακών συστημάτων - 
Τροποποίηση του άρθρου 57Β του 
ν. 4314/2014
Τροποποιείται το δεύτερο εδάφιο του άρθρου 57Β του ν. 4314/2014 (Α’ 265), προκειμένου να καταστεί δυνητική η εξουσιοδοτική διάταξη, και το άρθρο 57Β διαμορφώνεται ως εξής:
«Άρθρο 57Β
Διασύνδεση πληροφοριακών συστημάτων
Μέχρι την πλήρη διασύνδεση των πληροφοριακών συστημάτων και βάσεων δεδομένων του Δημοσίου για τους σκοπούς του παρόντος Κεφαλαίου, ο εκάστοτε φορέας διαχείρισης σε συνεργασία με την εκάστοτε αρμόδια υπηρεσία, λαμβάνει κατόπιν αιτήματος ή αντλεί κατά περίπτωση τα απαραίτητα στοιχεία που εξετάζονται στο πλαίσιο της αξιολόγησης, παρακολούθησης και ελέγχου των συγχρηματοδοτούμενων πράξεων, ιδίως, στοιχεία απασχόλησης προσωπικού από τη βάση δεδομένων «ΕΡΓΑΝΗ» του Υπουργείου Εργασίας και Κοινωνικών Υποθέσεων, στοιχεία λειτουργίας δικαιούχων από βάσεις δεδομένων του Υπουργείου Οικονομικών και στοιχεία λειτουργίας εταιριών από το Γ.Ε.ΜΗ.. Με κοινή απόφαση των Υπουργών Ανάπτυξης και Επενδύσεων, Ψηφιακής Διακυβέρνησης και του εκάστοτε αρμόδιου Υπουργού, δύναται να ρυθμίζεται κάθε σχετικό θέμα με την παροχή των αναγκαίων δεδομένων και την ανάπτυξη πληροφοριακού συστήματος που θα επιτρέπει την απευθείας πρόσβαση των φορέων διαχείρισης στα στοιχεία.»
Άρθρο 95
Αύξηση μετοχικού κεφαλαίου σε εταιρείες Κ.Τ.Ε.Λ. Α.Ε. - Τροποποίηση του άρθρου 3 
του ν. 2963/2001 
Προστίθενται εδάφια δέκατο και ενδέκατο στην παρ.  6 του άρθρου 3 του ν. 2963/2001 (Α’ 268) και η παρ.  6 διαμορφώνεται ως εξής: 
«6. Οι ανώνυμες εταιρίες των προηγούμενων παραγράφων διέπονται από τις διατάξεις του παρόντος και του κ.ν. 2190/1920. Στην επωνυμία τους πρέπει να περιέχονται οι λέξεις «Κ.Τ.Ε.Λ. ΑΝΩΝΥΜΟΣ ΕΤΑΙΡΕΙΑ». Οι μετοχές είναι ονομαστικές.
Κατ’ εξαίρεση των διατάξεων του κ.ν. 2190/1920, ο Πρόεδρος, ο Αντιπρόεδρος και τα λοιπά μέλη του Διοικητικού Συμβουλίου εκλέγονται από τους μετόχους της Κ.Τ.Ε.Λ. Α.Ε. για τετραετή θητεία. Ο αριθμός των μελών του Διοικητικού Συμβουλίου κάθε Κ.Τ.Ε.Λ. Α.Ε. ορίζεται από τρία (3) έως επτά (7) μέλη, σύμφωνα με το καταστατικό της εταιρείας.
Με απόφαση του Διοικητικού Συμβουλίου της Κ.Τ.Ε.Λ. Α.Ε. ορίζεται ο Διευθύνων Σύμβουλος της Εταιρείας, ο οποίος είναι ένας από τα μέλη αυτού.
Οι υποψηφιότητες, μαζί με απόσπασμα ποινικού μητρώου, υποβάλλονται στη Γραμματεία του Κ.Τ.Ε.Λ. μέχρι της 12ης μεσημβρινής της προηγούμενης της Γενικής Συνέλευσης ημέρας και στη συνέχεια συντάσσεται ενιαίο ψηφοδέλτιο.
Για την εκλογή του Προέδρου, του Αντιπροέδρου και των μελών του Διοικητικού Συμβουλίου συγκροτείται:
α. ενιαίο ψηφοδέλτιο για την εκλογή του Προέδρου,
β. ενιαίο ψηφοδέλτιο για την εκλογή Αντιπροέδρου και αναπληρωτή αυτού και
γ. ενιαίο ψηφοδέλτιο για την εκλογή των λοιπών μελών του Διοικητικού Συμβουλίου και ισάριθμων αναπληρωματικών.
Ως εκλεγέντες θεωρούνται οι υποψήφιοι που πέτυχαν κατά σειρά πλειοψηφίας, ενώ ως αναπληρωτές αυτών, εκτός του Προέδρου για τον οποίο δεν προβλέπεται εκλογή αναπληρωτή, λογίζονται αυτοί που κατά σειρά έπονται των προηγουμένων.
Σε περίπτωση παραίτησης ή θανάτου ή φυσικής ή νομικής ανικανότητας του Προέδρου ή του Αντιπροέδρου ή μελών του Διοικητικού Συμβουλίου σε αριθμό μεγαλύτερο των αναπληρωματικών, ο οικείος Περιφερειάρχης προσφεύγει στο αρμόδιο δικαστήριο. Κ.Τ.Ε.Λ. που βάσει της παρ.  2 του άρθρου 3 του παρόντος νόμου μετατράπηκαν σε ανώνυμες εταιρείες με την μορφή της περ. β’ της παραγράφου αυτής, μπορούν με τις προϋποθέσεις του άρθρου αυτού, να μετατρέπονται σε ανώνυμες εταιρείες με την μορφή της περ. α’ της ίδιας παραγράφου.
Κατ’ εξαίρεση του ν. 4548/2018 (Α’ 104) και κάθε αντίθετης καταστατικής διάταξης, η Γενική Συνέλευση των μετόχων των Κ.Τ.Ε.Λ. Α.Ε. της περ. α’ της παρ.  2 του παρόντος δύναται να λαμβάνει απόφαση για αύξηση του μετοχικού κεφαλαίου με απόλυτη πλειοψηφία των εκπροσωπούμενων σε αυτήν ψήφων, εάν τα ίδια κεφάλαια των ανωτέρω εταιρειών είναι αρνητικά κατά τον χρόνο λήψης της απόφασης. Στην περίπτωση αυτήν, το κεφάλαιο μπορεί να αυξάνεται τουλάχιστον κατά ποσό που καλύπτει το ελάχιστο ύψος του κεφαλαίου της ανώνυμης εταιρείας και το παθητικό της εταιρείας, όπως αυτό προκύπτει από τον ισολογισμό της τελευταίας χρήσης.»
Άρθρο 96
Έκδοση διατακτικών σίτισης
1. Η έκδοση διατακτικών σίτισης, οι οποίες παρέχονται από τους εργοδότες στους εργαζομένους, και οι οποίες δεν εμπίπτουν στο πεδίο εφαρμογής του ν. 4537/2018 (Α’ 84), μπορεί να γίνεται μόνο από κεφαλαιουχικές ή προσωπικές εταιρείες που εδρεύουν στην Ελλάδα ή σε άλλο κράτος μέλος της Ευρωπαϊκής Ένωσης (E.E.) ή του Ευρωπαϊκού Οικονομικού Χώρου (Ε.Ο.Χ.) και έχουν υποκατάστημα στην Ελλάδα, οι οποίες έχουν μεταξύ των εταιρικών σκοπών τους την έκδοση διατακτικών σίτισης. 
2. Με κοινή απόφαση των Υπουργών Οικονομικών και Ανάπτυξης και Επενδύσεων, που εκδίδεται μέσα σε έξι (6) μήνες από την έναρξη ισχύος του παρόντος και δημοσιεύεται στην Εφημερίδα της Κυβερνήσεως, ρυθμίζονται τα ακόλουθα θέματα σχετικά με τη λειτουργία των εταιρειών έκδοσης διατακτικών σίτισης στην Ελλάδα: α) το ελάχιστο μετοχικό ή εταιρικό κεφάλαιο των εταιρειών της παρ.  1, β) η προϋπόθεση για άμεση είσπραξη από τις εταιρείες της παρ.  1 του τιμήματος από τη διάθεση των διατακτικών σίτισης, γ) η υποχρέωση τήρησης ειδικού τραπεζικού λογαριασμού, στον οποίον θα είναι ανά πάσα στιγμή κατατεθειμένα κεφάλαια ίση με την ονομαστική αξία των διατακτικών σίτισης που έχουν διατεθεί από τις εταιρείες της παρ.  1, αλλά δεν έχουν εξαργυρωθεί ή ακυρωθεί, δ) η εποπτεία, τα πρόστιμα και οι κυρώσεις για την παραβίαση των ανωτέρω προϋποθέσεων από τις εταιρείες της παρ.  1, και ε) κάθε ειδικότερο ζήτημα που είναι συναφές με τα ανωτέρω.
Άρθρο 97
Επιτρεπόμενες δικαιοπραξίες σε ακίνητα του Δημοσίου με αυθαίρετες κατασκευές ή πολεοδομικές παραβάσεις - Προσθήκη παρ.  4 στο άρθρο 82 του ν. 4495/2017
Στο άρθρο 82 του ν. 4495/2017 (Α’ 167) προστίθεται παρ.  4, ως εξής:
«4. α. Επιτρέπεται η σύσταση καθέτου ιδιοκτησίας επί ακινήτου που ανήκει στην Εταιρεία Ακινήτων του Δημοσίου Α.Ε. (ΕΤΑΔ Α.Ε.) ή στο Δημόσιο κατά ποσοστό ανώτερο του πενήντα τοις εκατό (50%) και το οποίο διαχειρίζεται η ΕΤΑΔ Α.Ε., εφόσον οι αυθαίρετες κατασκευές ή χρήσεις που τυχόν έχουν εκτελεστεί ή εγκατασταθεί στον χώρο της αποκλειστικής χρήσης της κάθετης ιδιοκτησίας έχουν υπαχθεί στις διατάξεις του παρόντος.
β. Επιτρέπεται η μίσθωση ή η παραχώρηση τμήματος ακινήτου που ανήκει στην Εταιρεία Ακινήτων του Δημοσίου Α.Ε. (ΕΤΑΔ Α.Ε.) ή στο Δημόσιο κατά ποσοστό ανώτερο του πενήντα τοις εκατό (50%) και το οποίο διαχειρίζεται η ΕΤΑΔ Α.Ε., εφόσον οι αυθαίρετες κατασκευές ή χρήσεις που τυχόν έχουν εκτελεστεί ή εγκατασταθεί στο υπό μίσθωση ή υπό παραχώρηση τμήμα του ακινήτου έχουν υπαχθεί στις διατάξεις του παρόντος.»
Άρθρο 98
Όροι δόμησης εντός Επιχειρηματικών Πάρκων - Τροποποίηση της περ. γ’ της παρ.  2 του άρθρου 52 του ν. 3982/2011
Στην παρ.  2 του άρθρου 52 του ν. 3982/2011 (Α’ 143) περί των όρων δόμησης εντός των Επιχειρηματικών Πάρκων, συμπληρώνεται το δεύτερο εδάφιο με εισαγωγή εξαίρεσης στην καθ’ ύψος υπέρβαση για την ανέγερση βιομηχανικών κτιρίων και Κέντρων Αποθήκευσης και Διανομής (ΚΑΔ) για την τοποθέτηση ή για τη διέξοδο υψηλών μηχανημάτων, προστίθεται τρίτο εδάφιο στην περ. γ’ και η παρ.  2 διαμορφώνεται ως εξής:
«2. Οι όροι δόμησης προσδιορίζονται στην απόφαση της παρ.  6 του άρθρου 46. Σε κάθε περίπτωση, τηρούνται τα παρακάτω όρια:
α. Ποσοστό κάλυψης μέχρι εβδομήντα τοις εκατό (70%). Το μέγεθος αυτό ισχύει και για τους Οργανωμένους Υποδοχείς με τους προϋφιστάμενους νόμους του ν. 3982/2011.
β. Συντελεστής δόμησης μέχρι 2,0 για τις βιοτεχνικές και βιομηχανικές χρήσεις, 1,6 για τα επαγγελματικά εργαστήρια και τις χρήσεις εφοδιαστικής και 1,4 για τις υπόλοιπες χρήσεις.
γ. Η επιτρεπόμενη κατ’ όγκο εκμετάλλευση των οικοπέδων στα Επιχειρηματικά Πάρκα προκύπτει από την ακόλουθη σχέση:
(σ.ο.) = 7,00 x (σ.δ.), όπου (σ.δ.) ο αντίστοιχος συντελεστής δόμησης του οικοπέδου κατά περίπτωση και αφορά κτίρια ανεξάρτητα από το ύψος τους.
Κατ’ εξαίρεση, για την ανέγερση βιομηχανικών κτιρίων και Κέντρων Αποθήκευσης και Διανομής (ΚΑΔ) είναι δυνατή, ύστερα από γνώμη του αρμόδιου Συμβουλίου Πολεοδομικών Θεμάτων και Αμφισβητήσεων (ΣΥΠΟΘΑ): α) η υπέρβαση της επιτρεπόμενης κατ’ όγκο εκμετάλλευσης του οικοπέδου σ.ο., με ανώτατη την τιμή που προκύπτει από την εφαρμογή της σχέσης (σ.ο.) = 7,50 x (σ.δ.), όπου (σ.δ.) ο αντίστοιχος συντελεστής δόμησης του οικοπέδου κατά περίπτωση και β) η καθ’ ύψος υπέρβαση, η οποία δεν δύναται να υπερβαίνει τα τριάντα δύο (32) μέτρα, εκτός αν είναι αναγκαία για την τοποθέτηση ή για τη διέξοδο υψηλών μηχανημάτων. Επίσης είναι δυνατή, χωρίς να απαιτείται γνώμη του αρμόδιου ΣΥΠΟΘΑ, η καθ’ ύψος υπέρβαση και πέραν των τριάντα δύο (32) μέτρων, εφόσον στην Απόφαση Έγκρισης Περιβαλλοντικών Όρων (ΑΕΠΟ) επιβάλλεται συγκεκριμένο ύψος ως όρος για λόγους προστασίας του περιβάλλοντος.
δ. Ελάχιστο ποσοστό κοινόχρηστων και κοινωφελών χώρων είκοσι πέντε τοις εκατό (25%), υπολογιζόμενο επί της συνολικής επιφάνειας του ΕΠ. Στο ποσοστό αυτό περιλαμβάνονται χώροι εντός του ΕΠ, με ήδη διαμορφωμένη τέτοια χρήση, όπως αυτοκινητόδρομοι, εθνικές και επαρχιακές οδοί και κόμβοι, καθώς και κοινόχρηστοι και κοινωφελείς χώροι που περιλαμβάνονται σε ζώνη κατά μήκος του Ενεργού Δικτύου της Εθνικής Σιδηροδρομικής Υποδομής, όπως αυτό ορίζεται στο άρθρο 9 του ν. 3891/2010 (Α’ 188) και για τη χρήση που προβλέπεται στην περ. ε’ της παρ.  1 του άρθρου 6α του ιδίου νόμου. Οι χώροι υψηλού πρασίνου περιμετρικά του ΕΠ ορίζονται σε έξι τοις εκατό (6%) κατ’ ελάχιστον επί της συνολικής επιφάνειας για ΕΠ Τύπου Α’ και σε πέντε τοις εκατό (5%) επί της συνολικής επιφάνειας για ΕΠ Τύπου Β’ και Γ’. Οι χώροι υψηλού πρασίνου περιμετρικά του ΕΠ συνυπολογίζονται στην έκταση των κοινόχρηστων και κοινωφελών χώρων του ΕΠ. Οι χώροι κοινωφελών εγκαταστάσεων και κτιρίων ανέρχονται κατά ανώτατο όριο σε τρία τοις εκατό (3%) στη συνολική επιφάνεια του ΕΠ.
ε. Όταν στην πολεοδομική μελέτη που εγκρίνεται, προβλέπεται η δημιουργία υπαίθριων ή στεγασμένων χώρων στάθμευσης σε κοινόχρηστους ή κοινωφελείς χώρους στάθμευσης του επιχειρηματικού πάρκου, η χωρητικότητά τους υπολογίζεται με βάση τις προβλεπόμενες διαστάσεις και μεγέθη των υπαίθριων ή στεγασμένων σταθμών αυτοκινήτων, σύμφωνα με τις διατάξεις του π.δ. 455/1976 (Α’ 169). Στα κτίρια που ανεγείρονται σε επιχειρηματικό πάρκο, όπου προβλέπεται η ύπαρξη κοινοχρήστων χώρων στάθμευσης, ο αριθμός των θέσεων στάθμευσης, που επιβάλλεται να κατασκευαστεί για τις ανάγκες του κάθε κτιρίου, υπολογίζεται σύμφωνα με το προηγούμενο εδάφιο, αφού προηγουμένως αφαιρεθεί ο αναλογούν αριθμός κοινόχρηστων θέσεων στάθμευσης. Η αναλογία αυτή αντιστοιχεί στο κλάσμα της επιφάνειας του οικοπέδου που κατασκευάζεται το κτίριο, δια της συνολικής επιφάνειας των οικοπέδων που προκύπτει από την πολεοδομική μελέτη, μετά από την αφαίρεση των κοινόχρηστων και κοινωφελών επιφανειών. Η παρούσα εφαρμόζεται και για Βιομηχανικές Περιοχές (ΒΙΠΕ) του ν. 4458/1965 (Α’ 33), Βιομηχανικές Επιχειρηματικές Περιοχές (ΒΕΠΕ) του ν. 2545/1997 (Α’ 254) και Επιχειρηματικό Πάρκο (ΕΠ) του ν. 3982/2011 που κατασκευάστηκαν με βάση προϊσχύουσες διατάξεις.
στ. Κατ’ εξαίρεση, είναι δυνατή η καθ’ ύψος υπέρβαση για την ανέγερση αποθηκών κατακόρυφου τύπου συναρμολογούμενων (βιδωτών), δεξαμενών υγρών καυσίμων, καθώς και καμινάδων βιομηχανικών εγκαταστάσεων. Το ύψος αυτό δεν δύναται να υπερβαίνει τα τριάντα δύο (32) μέτρα.»
Άρθρο 99
Ανάπτυξη Επιχειρηματικού Πάρκου Εξυγίανσης (ΕΠΕ) στην περιοχή Οινοφύτων Βοιωτίας - Τροποποίηση της παρ.  2 του άρθρου 56Α 
του ν. 3982/2011
Τα τρία πρώτα εδάφια της παρ.  2 του άρθρου 56Α του ν. 3982/2011 (Α’ 143), ως προς τα όρια του Επιχειρηματικού Πάρκου Εξυγίανσης (ΕΠΕ) στην περιοχή Οινοφύτων Βοιωτίας τροποποιούνται: α) με την προσθήκη των περιορισμών που διέπουν την οργάνωση Πάρκων εντός δασικών εκτάσεων για την οριοθέτηση του Επιχειρηματικού Πάρκου Εξυγίανσης και β) με ρύθμιση για τις επιτρεπόμενες δραστηριότητες στις γαίες υψηλής παραγωγικότητας και τα επιτρεπόμενα έργα υποδομής στης ίδιας κατηγορίας εκτάσεις και η παρ.  2 διαμορφώνεται ως εξής:
«2. Η χαρακτηριζόμενη με την παρ.  1 περιοχή συνιστά Οργανωμένο Υποδοχέα Μεταποιητικών και Επιχειρηματικών Δραστηριοτήτων (ΟΥΜΕΔ) της παρ.  4 του άρθρου 41, στο πλαίσιο του Ολοκληρωμένου Σχεδίου Στρατηγικών Παρεμβάσεων (ΟΣΣΠ) της Περιφέρειας Στερεάς Ελλάδας, για την αστική, κοινωνική, περιβαλλοντική και επιχειρηματική εξυγίανση της ευρύτερης περιοχής της Λεκάνης Απορροής Ασωπού (ΛΑΠ), για το οποίο έχει εκδοθεί η υπ’ αρ. 16784/9.2.2018 κοινή απόφαση των Αναπληρωτών Υπουργών Οικονομίας και Ανάπτυξης και Περιβάλλοντος και Ενέργειας (Β’ 609) και σε αυτήν μπορεί να ιδρυθεί αποκλειστικά και μόνο Επιχειρηματικό Πάρκο Εξυγίανσης (ΕΠΕ), τα όρια του οποίου θα καταλαμβάνουν κατά παρέκκλιση της περ. ε’ της παρ.  2 του άρθρου 56, μέρος ή το σύνολο της έκτασης που οριοθετείται με το τοπογραφικό διάγραμμα της παρ.  1, με τους περιορισμούς που διέπουν την οργάνωση Πάρκων εντός δασικών εκτάσεων, αρχαιολογικών χώρων, ζωνών απαλλοτρίωσης σιδηροδρομικών γραμμών και οδών, συμπεριλαμβανομένου του πλάτους αυτών ή άλλων εκτάσεων που προστατεύονται βάσει των κείμενων διατάξεων με εφαρμογή του άρθρου 44. Γαίες υψηλής παραγωγικότητας μπορούν να συμπεριλαμβάνονται εντός των ορίων του ΕΠΕ και σε αυτές επιτρέπονται όλες οι συμβατές με το ΕΠΕ δραστηριότητες. Στις εκτάσεις αυτής της κατηγορίας επιτρέπεται επίσης και η εκτέλεση κάθε έργου υποδομής του ΕΠΕ, εφαρμοζομένων των διατάξεων της δασικής νομοθεσίας επί των εκτάσεων δασικού χαρακτήρα. 
Εκτάσεις για τις οποίες έχει υποβληθεί αίτηση ανάπτυξης επιχειρηματικού πάρκου στην αρμόδια Διεύθυνση της Γενικής Γραμματείας Βιομηχανίας του Υπουργείου Ανάπτυξης και Επενδύσεων, εξαιρούνται από την περιοχή της παρ.  1 του παρόντος άρθρου και η κοινή υπουργική απόφαση της παρ.  1 του άρθρου 47 για τις εκτάσεις αυτές, εκδίδεται κατά τις οικείες διατάξεις.
Τα όρια του Επιχειρηματικού Πάρκου Εξυγίανσης (ΕΠΕ) της παρούσης παραγράφου μπορούν να επεκταθούν και πέραν της άνω οριοθετημένης εκτάσεως αποκλειστικά προς τις όμορες περιοχές που καθορίζονται στο εγκεκριμένο Γενικό Πολεοδομικό Σχέδιο (ΓΠΣ) του πρώην Δήμου Σχηματαρίου Βοιωτίας (ΤΑΑΠΘ 607/31.12.2010) ως Ζώνες Ανάπτυξης Παραγωγικών Δραστηριοτήτων (ΒΙΠΑ, Ζώνη Ανάπτυξης Βιομηχανικών Δραστηριοτήτων χαμηλής όχλησης, Ζώνη Χονδρεμπορίου), στις οποίες υφίσταται Άτυπη Βιομηχανική Συγκέντρωση (ΑΒΣ) και χρήζουν εξυγίανσης. Η επέκταση αυτή, που δεν μπορεί να υπερβεί το τριάντα τοις εκατό (30%) του εμβαδού της έκτασης της παρ.  1 του παρόντος άρθρου, εγκρίνεται με την κοινή υπουργική απόφαση της παρ.  1 του άρθρου 47 του παρόντος νόμου.»
Άρθρο 100
Διαδικασία πληρωμής επιμορφωτικών προγραμμάτων
1. Τα περιουσιακά δικαιώματα διανοητικής ιδιοκτησίας βάσεων δεδομένων, ιστοτόπων και των άλλων έργων που καλύπτονται από τον ν. 2121/1993 (Α’ 25), που εμπεριέχονται σε επιμορφωτικά προγράμματα και προσφέρονται από δημόσιους μη κερδοσκοπικούς οργανισμούς με ετήσιους προϋπολογισμούς άνω των δέκα (10) εκατομμυρίων ευρώ, εκκαθαρίζονται κατά ποσό με βάση τα ανεκτέλεστα αιτήματα πληρωμής προς κάθε δικαιούχο, άμα τη εγκρίσει του ετήσιου προϋπολογισμού με βάση τα άρθρα 54 και 65 έως 68 του ν. 4270/2014 (Α’ 143). Τα οφειλόμενα χρηματικά ποσά καταβάλλονται στους δικαιούχους εντός δύο (2) μηνών από την έγκριση του προϋπολογισμού.
Σε περιπτώσεις μη καταβολής ήδη γεγενημένων, από τη θέση σε ισχύ της παρούσας, διανοητικών δικαιωμάτων, εκδίδεται από την υπηρεσία βεβαίωση που αναφέρει το μη εκκαθαρισθέν ποσό ανά δικαιούχο σύμφωνα με τα ανεκτέλεστα αιτήματα πληρωμής, εντός δύο (2) μηνών.
Οι ανωτέρω βεβαιώσεις αποτελούν τίτλο εκτελεστό υπέρ του δικαιούχου, σύμφωνα με την περ. ζ) της παρ. 2 του άρθρου 904 του Κώδικα Πολιτικής Δικονομίας (π.δ. 503/1985, Α’ 182).
2. Με κοινή απόφαση των Υπουργών Οικονομικών και Ανάπτυξης και Επενδύσεων καθορίζονται τα απαραίτητα δικαιολογητικά για την πληρωμή της δαπάνης της παρ.  1, η διαδικασία και κάθε άλλη σχετική λεπτομέρεια.
3. Η ισχύς του παρόντος αφορά τους προϋπολογισμούς για τα έτη 2021 και στο εξής. 
Άρθρο 101
Καταστατικό της ΜΟΔ Α.Ε. - Τροποποίηση της περ. ιη’ της παρ.  1 του άρθρου 33 του 
ν. 3614/2007 
Το τελευταίο εδάφιο της υποπερ. γγ’ της περ. ιη) της παρ.  1 του άρθρου 33 του ν. 3614/2007 (Α’ 267) τροποποιείται προκειμένου να παραταθεί έως την 31η.12.2022 η δυνατότητα της ΜΟΔ Α.Ε. να συνάπτει συμβάσεις μίσθωσης έργου με μηχανικούς της απαιτούμενης ειδικότητας που έχουν εγγραφεί στο Μητρώο και η υποπερ. γγ’ διαμορφώνεται ως εξής: 
«γγ. Για την υποστήριξη της επίβλεψης έργων δύναται, πέραν του σώματος επιμετρητών της παρ.  3 του άρθρου 218 του ν. 4512/2018, να χρησιμοποιεί εξειδικευμένα στελέχη του μητρώου που προβλέπονται στην παρ.  8 του άρθρου 28 του ν. 4314/2014. Μέχρι την έκδοση της απόφασης του δευτέρου εδαφίου της παρ.  8 του άρθρου 28 του ν. 4314/2014, η ΜΟΔ Α.Ε. δύναται να συστήσει μητρώο φυσικών ή και νομικών προσώπων για την υλοποίηση των κάθε είδους συγχρηματοδοτούμενων ή μη έργων που αναλαμβάνει. Η διαδικασία εγγραφής τήρησης και επιλογής του Μητρώου εξειδικεύεται στον Κανονισμό Λειτουργίας της τεχνικής υπηρεσίας της προηγούμενης παραγράφου. Η ΜΟΔ Α.Ε. έως την 31η.12.2022 συνάπτει συμβάσεις μίσθωσης έργου με μηχανικούς της απαιτούμενης ειδικότητας που έχουν εγγραφεί στο Μητρώο για τη διάρκεια εκτέλεσης των έργων κατά παρέκκλιση των παρ.  1 και 3 του άρθρου 6 του ν. 2527/1997 (Α’ 206).»
Άρθρο 102
Αρμοδιότητες Κεντρικού Συμβουλίου Αρχιτεκτονικής (ΚΕ.Σ.Α.) - Προσθήκη στην παρ.  1 του άρθρου 14  του ν. 4495/2017 
Στην παρ.  1 του άρθρου 14 του ν. 4495/2017 (Α’ 167) προστίθεται περ. στ’ και η παρ.  1 διαμορφώνεται ως εξής: 
«1. Το Κεντρικό Συμβούλιο Αρχιτεκτονικής έχει τις εξής αρμοδιότητες: 
α) εισηγείται και γνωμοδοτεί στον Υπουργό Περιβάλλοντος και Ενέργειας για θέματα που έχουν σχέση με τον αρχιτεκτονικό σχεδιασμό, αυτεπαγγέλτως ή ύστερα από σχετικό ερώτημα του Υπουργού, 
β) γνωμοδοτεί επί των αρχιτεκτονικών μελετών της περ. ε’ της παρ.  1 του άρθρου 7, των μελετών διαμόρφωσης σε περιπτώσεις πλατειών και κοινοχρήστων χώρων ιδιαίτερης σημασίας της περ. δ’ της παρ.  1 του άρθρου 7, καθώς και των περιπτώσεων του άρθρου 10 του ν. 4067/2012 (Α’ 79), όταν διαβιβάζονται σε αυτό από τα Συμβούλια Αρχιτεκτονικής ή από τα Περιφερειακά Συμβούλια Αρχιτεκτονικής, 
γ) γνωμοδοτεί επί των αρχιτεκτονικών μελετών σε όλες τις περιπτώσεις που η χορήγηση της οικοδομικής άδειας ανατίθεται στη Διεύθυνση Αρχιτεκτονικής, Οικοδομικών Κανονισμών και Αδειοδοτήσεων (Δ.Α.Ο.Κ.Α.) του Υπουργείου Περιβάλλοντος και Ενέργειας, 
δ) για κάθε άλλη περίπτωση που από γενικές ή ειδικές διατάξεις απαιτείται γνωμοδότηση του ΚΕ.Σ.Α., 
ε) γνωμοδοτεί για τις περιπτώσεις ανέγερσης ή επέκτασης του άρθρου 7, των οποίων η συνολική προσμετρώμενη στον Συντελεστή Δόμησης επιφάνεια είναι άνω των πέντε χιλιάδων (5.000) τ.μ., και για την κατασκευή μόνιμων κτιριακών εγκαταστάσεων έργων ιδιαίτερης περιβαλλοντικής και οικιστικής σημασίας, καθώς και έργων ως προς τα οποία ισχύουν ειδικοί όροι δόμησης, 
στ) γνωμοδοτεί για λόγους επίσπευσης επί αιτημάτων τα οποία παραπέμπονται σε αυτό από τον Γενικό Γραμματέα Χωρικού Σχεδιασμού και Αστικού Περιβάλλοντος του Υπουργείου Περιβάλλοντος και Ενέργειας, για τα οποία εκκρεμεί η εξέτασή τους στο αρμόδιο Συμβούλιο Αρχιτεκτονικής (Σ.Α.) για τουλάχιστον ένα δίμηνο κατόπιν αιτήματος από τον ενδιαφερόμενο για μεταφορά τους στο ΚΕ.Σ.Α. δια του οποίου αποδεικνύονται η καθυστέρηση εξέτασης και ο λόγος επίσπευσης.»
Άρθρο 103
Στέγαση Υπηρεσιών Γενικής Γραμματείας Έρευνας και Καινοτομίας (ΓΓΕΚ) - Τροποποίηση της παρ.  1 του άρθρου 111 του ν. 4623/2019
Η παρ. 1 του άρθρου 111 του ν. 4623/2019 (Α’ 134) τροποποιείται και καθίσταται περ. α), προστίθενται περ. β), γ), δ), ε), στ) και ζ) για να διευκολυνθεί η στέγαση των Υπηρεσιών της Γενικής Γραμματείας Έρευνας και Καινοτομίας (ΓΓΕΚ) σε τμήμα του Ολυμπιακού συγκροτήματος «Ολυμπιακό Κέντρο Γουδή» και η παρ.  1 διαμορφώνεται ως εξής:
«1.α) Η αποκλειστική χρήση, διαχείριση και εκμετάλλευση του κτιρίου «ΚΕΝΤΡΙΚΟ ΚΤΙΡΙΟ ΙΠΠΑΣΙΑΣ», με τον περιβάλλοντα αυτού χώρο, του Ολυμπιακού συγκροτήματος «Ολυμπιακό Κέντρο Γουδή», της περ. ι’ της παρ.  1 του άρθρου 9 του ν. 3342/2005 (Α’ 131), όπως εμφαίνεται στο επισυναπτόμενο στην υπ’ αρ. 16857/4.3.2020 (Β’ 684) διαπιστωτική πράξη του Υπουργού Ανάπτυξης και Επενδύσεων παράρτημα - απόσπασμα τοπογραφικού διαγράμματος με τα κεφαλαία γράμματα Α, Β, Γ, Δ, Ε, Ζ, Η, Θ, Ι, Κ, Λ, Μ, Ν, Ξ, Ο, Π, Ρ, Α, ανατίθεται στη Γενική Γραμματεία Έρευνας και Καινοτομίας του Υπουργείου Ανάπτυξης και Επενδύσεων, με σκοπό τη στέγαση των υπηρεσιών της και την κάλυψη των εν γένει αναγκών της ως άνω Γενικής Γραμματείας. 
β) Η διαπιστωτική πράξη του Υπουργού Ανάπτυξης και Επενδύσεων για την ως άνω παραχώρηση εγγράφεται, άλλως μεταγράφεται, στο οικείο κτηματολογικό φύλλο του αρμόδιου Κτηματολογικού Γραφείου ή στα βιβλία μεταγραφών του Υποθηκοφυλακείου της περιφέρειας του ακινήτου, αντίστοιχα.
γ) Στο παραχωρηθέν τμήμα του Ολυμπιακού Συγκροτήματος της περ. α’ επιτρέπεται κατά παρέκκλιση κάθε διάταξης και πριν την έκδοση του Πολεοδομικού Σχεδίου Εφαρμογής του Ειδικού Πολεοδομικού Σχεδίου της Ζώνης Προστασίας Υμηττού, η έκδοση οικοδομικής άδειας και η χορήγηση έγκρισης εργασιών δόμησης μικρής κλίμακας στον νομίμως υφιστάμενο κτιριακό όγκο. Ειδικότερα επιτρέπονται η αλλαγή της χρήσης του σε κτίριο διοίκησης, η προσθήκη τμημάτων στο εσωτερικό του χωρίς αύξηση του συντελεστή δόμησης και του συντελεστή όγκου, η αλλαγή της εσωτερικής διαρρύθμισης, η αποκατάσταση των όψεων και η ενεργειακή αναβάθμιση αυτού.
δ) Οι διοικητικές πράξεις της περ. γ) εκδίδονται επί του παραχωρηθέντος τμήματος του Ολυμπιακού Συγκροτήματος, όπως εμφαίνεται και θεωρήθηκε στην υπ’ αρ. 16857/4.3.2020 διαπιστωτική πράξη του Υπουργού Ανάπτυξης και Επενδύσεων.
ε) Ως πιστοποιητικό ιδιοκτησίας λογίζεται αντίγραφο από το οικείο κτηματολογικό φύλλο του αρμόδιου Κτηματολογικού Γραφείου, ή αντίγραφο από τα βιβλία μερίδων του αρμόδιου Υποθηκοφυλακείου της περιφέρειας του ακινήτου, αντίστοιχα, όπου καταχωρίστηκε η εγγραφή της διαπιστωτικής πράξης παραχώρησης του Υπουργού Ανάπτυξης και Επενδύσεων σύμφωνα με την περ. β’.
στ) Το ακίνητο εξαιρείται από την απαίτηση δέσμευσης θέσεων στάθμευσης, σύμφωνα με τα οριζόμενα στο π.δ. 111/2004 (Α’ 6). 
ζ) Για τη μελέτη πυροπροστασίας του νομίμως υφιστάμενου κτιριακού όγκου και των τυχόν εσωτερικών προσθηκών, εφαρμόζονται οι διατάξεις που προέβλεπε ο ισχύων κανονισμός πυροπροστασίας κατά τον χρόνο έκδοσης της οικοδομικής αδείας του Ολυμπιακού Συγκροτήματος.»
Άρθρο 104
Αρμοδιότητες Διεύθυνσης Διαχείρισης Δεδομένων, Στατιστικής Επεξεργασίας και Εποπτείας Ηλεκτρονικού Εμπορίου της Διυπηρεσιακής Μονάδας Ελέγχου Αγοράς - Τροποποίηση της παρ.  2 του άρθρου 10 
του ν. 4712/2020
Στην παρ.  2 του άρθρου 10 του ν. 4712/2020 (Α’ 146), η περ. ζ) βελτιώνεται νομοτεχνικά, προστίθεται περ. ι’ και το άρθρο 10 διαμορφώνεται ως εξής:
«Άρθρο 10
Διεύθυνση Διαχείρισης Δεδομένων, Στατιστικής 
Επεξεργασίας και Εποπτείας Ηλεκτρονικού Εμπορίου
1. Οι επιχειρησιακοί στόχοι της Διεύθυνσης Διαχείρισης Δεδομένων, Στατιστικής Επεξεργασίας και Εποπτείας Ηλεκτρονικού Εμπορίου είναι:
α) η συλλογή, διαχείριση, διάχυση και ανατροφοδότηση της πληροφορίας για την ολιστική αντιμετώπιση του παράνομου εμπορίου και του παράνομου ηλεκτρονικού εμπορίου, τηρουμένων των διατάξεων περί προστασίας προσωπικών δεδομένων,
β) η συνεργασία με υπηρεσίες και φορείς που εδρεύουν εκτός της Ελληνικής Επικράτειας για την αντιμετώπιση του παράνομου ηλεκτρονικού εμπορίου.
2. Το Τμήμα Διαχείρισης Πληροφοριών και Εποπτείας Ηλεκτρονικού Εμπορίου είναι αρμόδιο για:
α) τη συλλογή στοιχείων και τη συγκέντρωση δεδομένων από τις Διευθύνσεις της μονάδας με τη συνεργασία της Διεύθυνσης Συντονισμού και Διοικητικής Υποστήριξης. Επιπλέον, συγκεντρώνει στοιχεία σχετικά με τον προγραμματισμό των ελέγχων, την ανάλυση κινδύνου, τις στατιστικές μελέτες και τα δελτία τύπου. Στο ως άνω σύστημα καταχωρούνται επιπλέον στοιχεία σχετικά με:
αα) τη διενέργεια ελέγχων και τη συγκρότηση κλιμακίων ελέγχου,
αβ) τον αριθμό και το είδος των καταγεγραμμένων παραβάσεων,
αγ) τον αριθμό και το ύψος των βεβαιωμένων προστίμων,
αδ) τον αριθμό και τη θεματολογία των κατατιθέμενων ενώπιον της ΔΙ.Μ.Ε.Α. προσφυγών/ενστάσεων,
β) τη συλλογή πληροφοριών και στοιχείων με κάθε νόμιμο τρόπο από τις συναρμόδιες και συνεργαζόμενες υπηρεσίες, τις ηλεκτρονικές πλατφόρμες και τους φορείς της αγοράς,
γ) την επικοινωνία με την Εθνική Υπηρεσία Πληροφοριών, καθώς και οποιαδήποτε υπηρεσία συλλογής και διαχείρισης πληροφοριών της Χώρας,
δ) την επικοινωνία με Πρεσβείες, υπηρεσίες και φορείς του εξωτερικού για θέματα αντιμετώπισης παράνομου εμπορίου, εκπαίδευσης, παροχής και ανταλλαγής τεχνογνωσίας,
ε) τη συνεργασία με ελεγκτικές υπηρεσίες και φορείς της αλλοδαπής για την αντιμετώπιση και την εξέταση θεμάτων κοινού ενδιαφέροντος για την πάταξη του παράνομου εμπορίου,
στ) την εκπροσώπηση σε όργανα και υπηρεσίες της Ευρωπαϊκής Ένωσης, επιτροπές, διεθνείς οργανισμούς, ομάδες εργασίας για θέματα ελέγχου αγοράς και αντιμετώπισης παράνομου εμπορίου,
ζ) τον έλεγχο των πληροφοριών και των καταγγελιών, που αφορούν σε παράνομη εμπορία ή διακίνηση αγαθών μέσω διαδικτυακών ιστοτόπων από ηλεκτρονικά καταστήματα (e-shops), τη συλλογή αποδείξεων ή στοιχείων με τη βοήθεια και άλλων κρατικών υπηρεσιών ή διεθνών οργανισμών ή νομικών/φυσικών προσώπων με έννομο συμφέρον, ή την άρση του τηλεφωνικού απόρρητου κατόπιν εισαγγελικής παραγγελίας προς τις αρμόδιες εταιρείες τηλεφωνίας ή την αποδοχή εκθέσεων πραγματογνωμοσύνης από τους προαναφερθέντες φορείς που πιστοποιούν την παράνομη εμπορία ή διακίνηση των αγαθών και την αποστολή εντολής προς την Εθνική Επιτροπή Τηλεπικοινωνιών και Ταχυδρομείων (ΕΕΤΤ), η οποία υποχρεούται να διαγράφει, οριστικά και αμετάκλητα, καταργώντας την όποια μελλοντική χρήση της διαγραφείσας διεύθυνσης ιστοσελίδας (url), κατά παρέκκλιση κάθε αντίθετης γενικής ή ειδικής διάταξης του εθνικού δικαίου, τους ιστότοπους που υποδεικνύει η ΔΙ.Μ.Ε.Α., καθώς και την ενημέρωση της Δίωξης Ηλεκτρονικού Εγκλήματος της Ελληνικής Αστυνομίας. 
η) τη διαχείριση της πληροφοριακής εφαρμογής e-Καταναλωτής για την εξέλιξη των τιμών των αγαθών και υπηρεσιών:
ηα) σε επίπεδο λιανικής για τρόφιμα και ποτά, προϊόντα πρωτογενούς παραγωγής, βιομηχανικά προϊόντα, καύσιμα και υπηρεσίες που καταλήγουν στους καταναλωτές,
ηβ) για προϊόντα πρωτογενούς παραγωγής σε επίπεδο παραγωγού, προϊόντα πρωτογενούς παραγωγής σε επίπεδο χονδρικής και νωπά αλιεύματα σε ιχθυόσκαλες,
ηγ) την επεξεργασία στοιχείων για τη διαχρονική εξέλιξη τιμών και την εξαγωγή στατιστικών συμπερασμάτων,
ηδ) τη συλλογή και επεξεργασία στοιχείων τραπεζικών συναλλαγών,
θ) την απάντηση σε αιτήματα κοινοβουλευτικού ελέγχου, 
ι) τον έλεγχο των διαδικτυακών ιστοτόπων και των ηλεκτρονικών καταστημάτων, ως προς την πληρότητα των υποχρεωτικά παρεχόμενων γενικών πληροφοριών του άρθρου 4 του π.δ. 131/2003 (Α’ 116) και την επιβολή των προβλεπόμενων στο άρθρο 13α του ν. 2251/1994 (Α’ 191) κυρώσεων. 
Επιπρόσθετα, σε περίπτωση μη αναγραφής των υποχρεωτικά παρεχόμενων γενικών πληροφοριών του άρθρου 4 του π.δ. 131/2003 στους διαδικτυακούς ιστοτόπους και στα ηλεκτρονικά καταστήματα, η ΔΙ.Μ.Ε.Α. ενημερώνει την επιχείρηση σχετικά, εφόσον αυτό καθίσταται δυνατόν, με χρονικό περιθώριο συμμόρφωσης τις πέντε (5) εργάσιμες ημέρες. Με την πάροδο της προθεσμίας συμμόρφωσης ή σε περιπτώσεις όπου η επικοινωνία με την επιχείρηση δεν καθίσταται δυνατή, αποστέλλεται εντολή προς την Εθνική Επιτροπή Τηλεπικοινωνιών και Ταχυδρομείων (ΕΕΤΤ), η οποία υποχρεούται να διαγράφει, οριστικά και αμετάκλητα, καταργώντας την όποια μελλοντική χρήση της διαγραφείσας διεύθυνσης ιστοσελίδας (url), κατά παρέκκλιση κάθε αντίθετης γενικής ή ειδικής εθνικής διάταξης, τους ιστότοπους που υποδεικνύει η ΔΙ.Μ.Ε.Α.. 
3. Το Τμήμα Ανάλυσης Δεδομένων, το οποίο είναι αρμόδιο για την ανάλυση των δεδομένων ως προς:
α) την παραγωγή πρότυπων, συνοπτικών εκθέσεων σε τακτική βάση για βραχυπρόθεσμους και μακροπρόθεσμους στόχους για τη λήψη αποφάσεων (Management Information System Decision Support System). Συγκεκριμένα, καταρτίζει περιοδικές αναφορές, καταχωρίζει και αναλύει στατιστικά, διεξάγει έρευνες για τις επικρατούσες συνθήκες στην αγορά, εκπονεί μελέτες ανάλυσης κινδύνου ανά κλάδο, αναλύει και αξιολογεί στοιχεία και πληροφορίες για τις μεθόδους και τους τρόπους ελέγχου της αγοράς και αντιμετώπισης του παράνομου εμπορίου, σε συνεργασία με τη Διεύθυνση Συντονισμού και Διοικητικής Υποστήριξης,
β) την παροχή στην υπερκείμενη ιεραρχικά διεύθυνση ειδικών πληροφοριών για τη λήψη στρατηγικών αποφάσεων (Executive Support Systems),
γ) τη σύνταξη Στρατηγικού και Επιχειρησιακού Προγραμματισμού για τη ΔΙ.Μ.Ε.Α., καθώς και της ετήσιας έκθεσης πεπραγμένων.»
Άρθρο 105
Μετασχηματισμός εταιριών με αρνητικά ίδια κεφάλαια
1. Με την επιφύλαξη της παρ.  2 του άρθρου 3 του ν. 4601/2019 (Α’ 44), επιτρέπεται ο μετασχηματισμός εταιρειών, που πραγματοποιείται με βάση τις διατάξεις του ν. 4601/2019, στην περίπτωση που οποιαδήποτε εταιρεία ή το σύνολο των εταιριών που μετέχουν στον μετασχηματισμό έχουν ή διατηρούν, πριν ή μετά την ολοκλήρωση του μετασχηματισμού, αρνητικά ίδια κεφάλαια (αρνητική καθαρή θέση), κατ’ εφαρμογή οποιασδήποτε άλλης νομοθετικής διάταξης, εφόσον:
α) ο ως άνω μετασχηματισμός γίνεται στο πλαίσιο της εν γένει αναδιάρθρωσης των εταιρειών που μετέχουν σε αυτόν, και 
β) παρέχονται έγγραφες εγγυήσεις από επενδυτή ή επενδυτές, οι οποίοι μπορεί να είναι και ήδη μέτοχοι ή εταίροι κάποιας εκ των εταιρειών που μετέχουν στον ως άνω μετασχηματισμό ή μέτοχοι ή εταίροι των μετόχων ή εταίρων αυτών, για την αποκατάσταση των ιδίων κεφαλαίων της εταιρείας ή των εταιρειών που προκύπτουν από τον μετασχηματισμό εντός χρονικού διαστήματος δώδεκα (12) μηνών από την ολοκλήρωση του μετασχηματισμού. Οι εγγυήσεις αυτές παρέχονται κατά το στάδιο της δημοσίευσης, ανάλογα με την περίπτωση του σχεδίου σύμβασης συγχώνευσης ή διάσπασης ή της έκθεσης του διοικητικού συμβουλίου ή των διαχειριστών της υπό μετατροπή εταιρείας, κατά τα προβλεπόμενα στον ν. 4601/2019. 
2. Σε περίπτωση μη τήρησης των ανωτέρω εγγυήσεων, δεν επηρεάζεται το κύρος του μετασχηματισμού. Αν η προκύπτουσα από τον μετασχηματισμό εταιρεία έχει τη μορφή της ανώνυμης εταιρείας εφαρμόζεται η παρ.  4 του άρθρου 119 του ν. 4548/2018 (Α’ 104).
Άρθρο 106
Διαδικασία υποβολής προς έγκριση στο Υπουργείο Ανάπτυξης και Επενδύσεων των Τομεακών και Περιφερειακών Αναπτυξιακών Προγραμμάτων του Εθνικού Προγράμματος Ανάπτυξης 2020-2025 - Τροποποίηση της παρ.  5 του άρθρου 125 του ν. 4635/2019
Το πρώτο εδάφιο της παρ.  5 του άρθρου 125 του ν. 4635/2019 (Α’ 167) τροποποιείται, ως προς τον χρόνο υποβολής των Τομεακών και Περιφερειακών Αναπτυξιακών Προγραμμάτων του Εθνικού Προγράμματος Ανάπτυξης στη Δι.Δι.Ε.Π., και το άρθρο 125 διαμορφώνεται ως εξής:
«Άρθρο 125
Τομεακά και Περιφερειακά Προγράμματα ΕΠΑ (ΤΠΑ και ΠΠΑ)
1. Μέσα σε τρεις (3) μήνες από την έκδοση της απόφασης της παρ.  5 του άρθρου 123 του παρόντος, τα Υπουργεία και οι Περιφέρειες καταρτίζουν τα Τομεακά Προγράμματα Ανάπτυξης (ΤΠΑ) και τα Περιφερειακά Προγράμματα Ανάπτυξης (ΠΠΑ) αντίστοιχα, εξειδικεύοντας τους στόχους του μεσοπρόθεσμου αναπτυξιακού προγραμματισμού στον τομέα ευθύνης τους, κατανέμοντας τους πόρους του Εθνικού Προγράμματος Ανάπτυξης (ΕΠΑ) που τους αναλογούν σε δράσεις και έργα με υψηλή προτεραιότητα και προβλέποντας μέτρα για την έγκαιρη και αποτελεσματική υλοποίησή τους εντός του πλαισίου του ΕΠΑ. Τα Υπουργεία και οι Περιφέρειες θέτουν τα ΤΠΑ και ΠΠΑ σε διαβούλευση με ανάρτηση στο διαδικτυακό τόπο «www.opengov.gr» ή στις ιστοσελίδες τους για διάστημα δεκαπέντε (15) τουλάχιστον ημερών. Η προθεσμία του πρώτου εδαφίου της παρούσας δεν εφαρμόζεται για την πρώτη προγραμματική περίοδο του ΕΠΑ.
2. Τα ΤΠΑ και ΠΠΑ περιλαμβάνουν κατ’ ελάχιστο:
α) περιγραφή της υπάρχουσας κατάστασης και των σχετικών αναγκών,
β) τους ειδικούς αναπτυξιακούς στόχους για τον τομέα πολιτικής ή την οικεία Περιφέρεια, με τους οποίους προβλέπεται να αντιμετωπισθούν εν όλω ή εν μέρει οι διαπιστωμένες ανάγκες, την αντιστοίχιση των αναπτυξιακών στόχων με προτεραιότητες και συγκεκριμένες προτεινόμενες κατηγορίες έργων ή και συγκεκριμένα έργα, καθώς και την τεκμηρίωση της εκτιμώμενης αναπτυξιακής επίδρασης και συμβολής τους στην επίτευξη των τιθέμενων στόχων,
γ) τους δείκτες εκροών και τους δυνητικούς δικαιούχους,
δ) τους αναλυτικούς χρηματοδοτικούς πίνακες,
ε) τα γενικά κριτήρια επιλογής των προς ένταξη προτεινόμενων έργων,
στ) την προτεινόμενη Υπηρεσία Διαχείρισης του προγράμματος,
ζ) την τεκμηρίωση της συμβατότητας με τις προτεραιότητες του ΕΠΑ και της συνάφειας με άλλες πολιτικές.
3. Τα Προγράμματα διαρθρώνονται, εφόσον απαιτείται, σε Υποπρογράμματα, για τα οποία δύναται να ορίζεται διακριτή Υπηρεσία Διαχείρισης. Κάθε Πρόγραμμα ή Υποπρόγραμμα διαρθρώνεται σε άξονες προτεραιότητας, οι οποίοι περιλαμβάνουν τις επιλεγμένες προτεραιότητες για τον τομέα πολιτικής ή την οικεία Περιφέρεια αντίστοιχα. Έργα και δράσεις που δεν είναι συμβατά με τα κριτήρια του άρθρου 127 του παρόντος δεν περιλαμβάνονται στα ΤΠΑ και ΠΠΑ.
4. Τα ΠΠΑ τελούν σε συνάφεια με τα αντίστοιχα Τετραετή Επιχειρησιακά Προγράμματα του άρθρου 268 του ν. 3852/2010 (Α’ 87). Με την απόφαση της παρ. 5 του άρθρου 123 του παρόντος εξειδικεύεται η διαδικασία με την οποία ο αναπτυξιακός σχεδιασμός των οργανισμών της πρωτοβάθμιας τοπικής αυτοδιοίκησης λαμβάνεται υπόψη κατά την κατάρτιση των ΠΠΑ, καθώς και των ΤΠΑ, αναφορικά με τον προγραμματισμό δράσεων τοπικής σημασίας.
5. Μετά το πέρας της διαβούλευσης και την οριστικοποίησή τους και, όπου απαιτείται Στρατηγική Μελέτη Περιβαλλοντικών Επιπτώσεων, μετά την υποβολή αυτής προς το αρμόδιο Υπουργείο προς έγκριση, τα ΤΠΑ και ΠΠΑ υποβάλλονται στη Δι.Δι.Ε.Π., η οποία αξιολογεί τη συμβατότητά τους με το ΕΠΑ, με βάση τα προβλεπόμενα στο άρθρο 127 του παρόντος κριτήρια, και εισηγείται την έγκρισή τους από τον Υπουργό Ανάπτυξης και Επενδύσεων. Τα ΤΠΑ και ΠΠΑ εγκρίνονται μέσα σε δύο (2) μήνες από την υποβολή τους. Με την απόφαση της παρ. 5 του άρθρου 123 του παρόντος μπορεί να προβλέπεται μεγαλύτερη προθεσμία έγκρισης των ΤΠΑ και ΠΠΑ, ιδίως στην περίπτωση που η Δι.Δι.Ε.Π. ζητά τη διόρθωση και επανυποβολή του προγράμματος από τον φορέα κατάρτισης.
6. Τα εγκεκριμένα ΤΠΑ και ΠΠΑ αναρτώνται στις ιστοσελίδες του Υπουργείου Ανάπτυξης και Επενδύσεων και του φορέα κατάρτισης.
7. Με την απόφαση της παρ. 5 του άρθρου 123 του παρόντος μπορεί να ορίζεται η διαδικασία με την οποία η Βουλή των Ελλήνων και οι ανεξάρτητες αρχές μπορούν να συμμετέχουν στα προγράμματα κάθε προγραμματικής περιόδου.». 
Άρθρο 107
Επιχορήγηση ΟΤΑ β’ βαθμού για την εξυγίανση επιχειρήσεών τους
1. Οι Οργανισμοί Τοπικής Αυτοδιοίκησης β’ βαθμού δύνανται να επιχορηγούνται από το εθνικό σκέλος του Προγράμματος Δημοσίων Επενδύσεων με σκοπό την εξυγίανση υφιστάμενων επιχειρήσεων οι οποίες λειτουργούν μονάδες παραγωγής ηλεκτρικής ενέργειας από ανανεώσιμες πηγές ενέργειας, στο μετοχικό ή εταιρικό κεφάλαιο των οποίων συμμετέχουν με ποσοστό τουλάχιστον εβδομήντα τοις εκατό (70%) και των οποίων διορίζουν περισσότερο από το ήμισυ (1/2) των μελών της διοίκησης. 
2. Η επιχορήγηση του παρόντος εγγράφεται στη Συλλογική Απόφαση Έργου Περιφερειακού Επιπέδου (ΣΑΕΠ) της οικείας Περιφέρειας, δύναται να ανέρχεται μέχρι του ποσού των έξι εκατομμυρίων (6.000.000) ευρώ ανά Περιφέρεια και καταβάλλεται αποκλειστικά για την κάλυψη δανειακών ή άλλων υποχρεώσεων των ανωτέρω επιχειρήσεων προς τρίτους. 
3. Η επιχορήγηση χορηγείται με κοινή απόφαση των Υπουργών Οικονομικών και Ανάπτυξης και Επενδύσεων, τηρουμένων των προϋποθέσεων του ενωσιακού νομικού πλαισίου των κρατικών ενισχύσεων, μετά από αίτημα του ΟΤΑ β’ βαθμού που υποβάλλεται στο Υπουργείο Ανάπτυξης και Επενδύσεων, αποκλειστικά μέχρι την 31η.12.2021, με το οποίο δηλώνει την επωνυμία, το αντικείμενο των προς εξυγίανση επιχειρήσεων, το ύψος του αιτούμενου ποσού ανά επιχείρηση και το αντικείμενο των προς κάλυψη υποχρεώσεων, το ποσοστό συμμετοχής του στο κεφάλαιο των επιχειρήσεων και την αρμοδιότητά του για διορισμό πλέον του ημίσεος των μελών της διοίκησης αυτών. Με την ως άνω κοινή απόφαση ρυθμίζονται και η διαδικασία για την πληρωμή της επιχορήγησης και κάθε σχετικό θέμα. Αιτήματα που υποβάλλονται μετά την ως άνω ημερομηνία ή υποβάλλονται εμπρόθεσμα, αλλά χωρίς να περιλαμβάνουν τα προαναφερθέντα στοιχεία, δεν γίνονται δεκτά.
4. Στις επιχειρήσεις της παρ.  1 πραγματοποιείται διαχειριστικός έλεγχος από τη Γενική Διεύθυνση Δημοσιονομικών Ελέγχων της Γενικής Γραμματείας Δημοσιονομικής Πολιτικής του Υπουργείου Οικονομικών σύμφωνα με τον ν. 3492/2006 (Α’ 210), αμέσως μετά την έκδοση της απόφασης της παρ.  3.
ΚΕΦΑΛΑΙΟ Ζ’ 
ΚΑΤΑΡΓΟΥΜΕΝΕΣ ΔΙΑΤΑΞΕΙΣ 
Άρθρο 108
Καταργούμενες διατάξεις 
1. Το άρθρο 6 του α.ν. 446/1937 (Α’ 23), περί των ωρών ενάρξεως και λήξεως των θεατρικών παραστάσεων και λοιπών παρεμφερών θεαμάτων, καταργείται.
2. Το άρθρο 12 του α.ν. 445/1937 (Α’ 22), περί της ρύθμισης των ωρών λειτουργίας των κινηματογράφων με αστυνομικές διατάξεις, καταργείται.
3. Η παρ. 1 του άρθρου 4 της υπό στοιχεία 3/1996 - 1023/2/37-ια/1995 (Β’ 15) Αστυνομικής διάταξης, ως προς τα μέτρα για την τήρηση της κοινής ησυχίας, καταργείται.
ΜΕΡΟΣ Γ’
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 109
Σύσταση θέσης Συνδέσμου του Υπουργείου Εθνικής Άμυνας στη Μόνιμη Αντιπροσωπεία της Ελλάδας στην Ευρωπαϊκή Ένωση (ΜΑ/ΕΕ) για θέματα ανάπτυξης δυνατοτήτων και προγραμμάτων στο πλαίσιο της Μόνιμης Διαρθρωμένης Συνεργασίας της ΕΕ (PESCO) - Προσθήκη παρ.  19Α στο άρθρο 19 του ν. 2292/1995 
Στο άρθρο 5 του ν. 2292/1995 (Α’ 35) προστίθεται παρ.  19Α ως εξής: 
«19A. Συστήνεται θέση Συνδέσμου του Υπουργείου Εθνικής Άμυνας στη Μόνιμη Αντιπροσωπεία της Ελλάδας στην Ευρωπαϊκή Ένωση (ΜΑ/ΕΕ) για θέματα ανάπτυξης δυνατοτήτων και προγραμμάτων στο πλαίσιο της Μόνιμης Διαρθρωμένης Συνεργασίας της Ευρωπαϊκής Ένωσης (Permanent Structured Cooperation [PESCO]), ο οποίος υπάγεται απευθείας στον Υπουργό Εθνικής Άμυνας. Ως Σύνδεσμος ορίζεται με απόφαση του Υπουργού Εθνικής Άμυνας πρόσωπο με εμπειρία στα θέματα του πρώτου εδαφίου. Με απόφαση του Υπουργού Εθνικής Άμυνας καθορίζονται οι ειδικότερες αρμοδιότητες του Συνδέσμου, η διαδικασία πλήρωσης της θέσης, η διάρκεια της θητείας του, καθώς και κάθε ειδικότερο θέμα που αφορά στην εφαρμογή της παρούσας. Ειδικώς ως προς τον καθορισμό των αποδοχών του Συνδέσμου στην απόφαση του προηγούμενου εδαφίου συμπράττει και ο Υπουργός Οικονομικών.»
Άρθρο 110
Συμβάσεις διοικητικού προσωπικού Ι.Δ.Ο.Χ. Τμημάτων Μετεκπαίδευσης 
Συμβάσεις διοικητικού προσωπικού ιδιωτικού δικαίου ορισμένου χρόνου, το οποίο προσλαμβάνεται δυνάμει Ανακοινώσεων Συμβάσεων Εργασίας Ορισμένου Χρόνου του Ανωτάτου Συμβουλίου Επιλογής Προσωπικού για χρονικό διάστημα οκτώ (8) μηνών προς κάλυψη των αναγκών των Τμημάτων Μετεκπαίδευσης του Υπουργείου Τουρισμού είναι δυνατόν να συνεχίζονται έως τη συμπλήρωση του χρόνου λήξης της σύμβασης, ακόμη και μετά την 30ή Ιουνίου, ήτοι την ημερομηνία λήξης του εκπαιδευτικού έτους για τα Τμήματα Μετεκπαίδευσης. Για τη συνέχιση των συμβάσεων απαιτείται τεκμηριωμένη εισήγηση των Προϊσταμένων των εκπαιδευτικών μονάδων ως προς τα συγκεκριμένα εκκρεμή θέματα του προγράμματος που απαιτούν διεκπεραίωση.
Άρθρο 111
Παράταση προθεσμίας για οστρακαλιευτικά και σπογγαλιευτικά σκάφη - Τροποποίηση της παρ.  4 του άρθρου 1 του π.δ. 33/2018 (Α’ 66)
Το πρώτο εδάφιο της παρ.  4 του άρθρου 1 του π.δ. 33/2018 (Α’ 66) τροποποιείται ως προς την προθεσμία και η παρ.  4 διαμορφώνεται ως εξής: 
«4. Από την 1η Οκτωβρίου 2018 μέχρι την 31η Οκτωβρίου 2023, ο επιτηρητής της παρ.  2 μπορεί να αντικαθίσταται από κάτοχο βεβαίωσης επιτυχούς φοίτησης της Σχολής Δυτών Καλύμνου και, αν δεν υπάρχει τέτοιος, από κάτοχο άδειας δύτη ή από μαθητευόμενο δύτη. Οι διατάξεις του προηγούμενου εδαφίου ισχύουν και εφαρμόζονται αναλόγως και για τα σπογγαλιευτικά σκάφη».
ΜΕΡΟΣ ΙΔ’
ΕΝΑΡΞΗ ΙΣΧΥΟΣ
Άρθρο 112
Έναρξη ισχύος 
1. Η ισχύς του Μέρους Α’ αρχίζει από την 1η Φεβρουαρίου 2022.
2. Η ισχύς των Μερών Β’ και Γ’ αρχίζει από τη δημοσίευσή τους στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις τους.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 4 Νοεμβρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																								



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 4 Νοεμβρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

