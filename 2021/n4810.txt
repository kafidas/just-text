NOMOΣ ΥΠ’ ΑΡΙΘΜ. 4810	
Οικονομική αποκατάσταση παραχωρησιούχων αεροδρομίων λόγω των συνεπειών της πανδημίας του κορωνοϊού COVID-19 για το έτος 2020.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
Άρθρο πρώτο
Κύρωση σύμβασης
αποζημίωσης παραχωρησιούχου
Κυρώνεται και αποκτά ισχύ νόμου η σύμβαση με αντικείμενο την αποζημίωση παραχωρησιούχου λόγω των ληφθέντων μέτρων για την αντιμετώπιση της πανδημίας του κορωνοϊού COVID-19 για το έτος 2020, στο πλαίσιο εκτέλεσης των συμβάσεων παραχώρησης για την αναβάθμιση, συντήρηση, διαχείριση και λειτουργία των δεκατεσσάρων (14) Περιφερειακών Αεροδρομίων Αιγαίου, Κρήτης, Ηπειρωτικής Ελλάδας και Ιονίου, μαζί με τα προσαρτώμενα σε αυτήν Παραρτήματα Ι και II, τα οποία αποτελούν αναπόσπαστο τμήμα και ενιαίο σύνολο με αυτήν, που υπογράφηκε στην Αθήνα την 31η Μαΐου 2021, μεταξύ αφενός, της Ελληνικής Δημοκρατίας και της ανώνυμης εταιρείας με την επωνυμία «Ταμείο Αξιοποίησης της Ιδιωτικής Περιουσίας του Δημοσίου Ανώνυμη Εταιρεία» (ΤΑΙΠΕΔ Α.Ε.), και αφετέρου, της ανώνυμης εταιρείας με την επωνυμία «FRAPORT ΠΕΡΙΦΕΡΕΙΑΚΑ ΑΕΡΟΔΡΟΜΙΑ ΤΗΣ ΕΛΛΑΔΑΣ A ΑΝΩΝΥΜΗ ΕΤΑΙΡΕΙΑ» και της ανώνυμης εταιρείας με την επωνυμία «FRAPORT ΠΕΡΙΦΕΡΕΙΑΚΑ ΑΕΡΟΔΡΟΜΙΑ ΤΗΣ ΕΛΛΑΔΑΣ Β ΑΝΩΝΥΜΗ ΕΤΑΙΡΕΙΑ», το κείμενο της οποίας ακολουθεί, μαζί με τα προσαρτώμενα σε αυτήν Παραρτήματα I και II, τα οποία αποτελούν αναπόσπαστο τμήμα και ενιαίο σύνολο με αυτήν:
Άρθρο δεύτερο
Χορήγηση οικονομικής ενίσχυσης στην εταιρεία «Διεθνής Αερολιμένας Αθηνών Α.Ε.» σύμφωνα με την περ. β’ της παρ. 2 του
άρθρου 107 της Συνθήκης για τη Λειτουργία της Ευρωπαϊκής Ένωσης (ΣΛΕΕ)
1. Χορηγείται οικονομική ενίσχυση, κατά παρέκκλιση κάθε άλλης διάταξης, στην εταιρεία «Διεθνής Αερολιμένας Αθηνών Α.Ε.» για την αποκατάσταση άμεσα συναρτώμενης με την πανδημία του κορωνοϊού COVID-19 ζημίας που υπέστη, κατά το έτος 2020, έως του ποσού των εκατόν τριάντα εκατομμυρίων (130.000.000) ευρώ, σύμφωνα με τους όρους του παρόντος.
Η χορήγηση της οικονομικής ενίσχυσης προς την εταιρεία «Διεθνής Αερολιμένας Αθηνών Α.Ε.» διενεργείται ως ακολούθως: 
α. άμεση επιχορήγηση έως του ποσού των πενήντα ενός εκατομμυρίων πεντακοσίων εβδομήντα πέντε χιλιάδων και εννιακοσίων εξήντα τεσσάρων (51.575.964) ευρώ, 
β. δια συμψηφισμού υποχρεώσεων καταβολής αμοιβής για την χορήγηση δικαιωμάτων σύμφωνα με το Παράρτημα 2 της Σύμβασης Ανάπτυξης Αεροδρομίου (ΣΑΑ), όπως έχει κυρωθεί με τον ν. 2338/1995 (Α’ 202), συνολικού ύψους έως εβδομήντα οκτώ εκατομμυρίων τετρακοσίων είκοσι τεσσάρων χιλιάδων και τριάντα έξι (78.424.036) ευρώ καταβλητέων τα έτη 2020, 2021 και 2022, αναλυόμενα ως ακολούθως και κατά την ακόλουθη σειρά: 
βα. έως σαράντα οκτώ εκατομμύρια τετρακόσιες είκοσι τεσσάρες χιλιάδες και τριάντα έξι (48.424.036) ευρώ καταβλητέα το έτος 2020, 
ββ. έως δεκαπέντε εκατομμύρια (15.000.000) ευρώ καταβλητέα το 2021 και,
βγ. έως δεκαπέντε εκατομμύρια (15.000.000) ευρώ καταβλητέα το 2022. 
Ο συμψηφισμός τόσο ανά έτος, όσο και στο σύνολο, δεν δύναται να υπερβαίνει τα ανωτέρω αναγραφόμενα ποσά, σε περίπτωση δε που διαπιστωθεί ότι η καταβλητέα αμοιβή είναι μεγαλύτερη για κάποιο εκ των ανωτέρω ετών, τότε η εταιρεία «Διεθνής Αερολιμένας Αθηνών Α.Ε.» υποχρεούται στην καταβολή του υπερβάλλοντος ποσού για το αντίστοιχο έτος.
2. Η χορήγηση της οικονομικής ενίσχυσης προς την εταιρεία «Διεθνής Αερολιμένας Αθηνών Α.Ε.», σύμφωνα με την παρ. 1 τελεί υπό την αίρεση της προηγούμενης έκδοσης εγκριτικής απόφασης ή εγκριτικών αποφάσεων της Ευρωπαϊκής Επιτροπής, όπου θα προσδιορίζονται σε αυτήν, ή, σε περίπτωση περισσοτέρων αποφάσεων για το έτος 2020, σε κάθε μια εξ αυτών, η χρονική περίοδος, επί της οποίας εγκρίνεται η ενίσχυση, καθώς και το ποσό αυτής.
3. Η δαπάνη της οικονομικής ενίσχυσης της παρ. 1 βαρύνει τις πιστώσεις του προϋπολογισμού του Υπουργείου Υποδομών και Μεταφορών οικονομικού έτους 2021 και καλύπτεται με μεταφορά πιστώσεων από τον Αναλυτικό Λογαριασμό Εξόδων (ΑΛΕ) 2910601058, «Πιστώσεις για δράσεις που σχετίζονται με την υλοποίηση μέτρων αντιμετώπισης των αρνητικών συνεπειών του κορωνοϊού» του Ειδικού Φορέα (ΕΦ) 1023-7110000000, «Γενικές Κρατικές Δαπάνες». Για τη χορήγηση της οικονομικής ενίσχυσης της παρ. 1, η εταιρεία «Διεθνής Αερολιμένας Αθηνών Α.Ε.» υποβάλλει προς το Ελληνικό Δημόσιο, το οποίο νομίμως εκπροσωπείται από τα Υπουργεία Οικονομικών και Υποδομών και Μεταφορών, χωρίς υπαίτια καθυστέρηση, αίτηση, η οποία συνοδεύεται από οικονομοτεχνική έκθεση ως προς το ακριβές ύψος της ζημίας που υπέστη, με βάση οικονομικά στοιχεία δεόντως πιστοποιημένα και ηλεγμένα από ανεξάρτητη ελεγκτική - συμβουλευτική εταιρεία διεθνούς κύρους και με επαρκή εμπειρία σε ανάλογους ελέγχους, προκειμένου το συνολικό ποσό της οικονομικής ενίσχυσης να μην υπερβαίνει τη ζημία που υπέστη η εταιρεία «Διεθνής Αερολιμένας Αθηνών Α.Ε.», ως άμεση συνέπεια της πανδημίας του κορωνοϊού COVID-19, κατά τη χρονική περίοδο της οικονομικής ενίσχυσης που προσδιορίζεται στην εγκριτική απόφαση της Ευρωπαϊκής Επιτροπής. 
Η αίτηση συνοδεύεται από έγγραφη δήλωση προς το Ελληνικό Δημόσιο παραίτησης από οποιαδήποτε απαίτηση της εταιρείας, αναφορικά με τη χρονική περίοδο της οικονομικής ενίσχυσης, που προσδιορίζεται στην εγκριτική απόφαση της Ευρωπαϊκής Επιτροπής εξαιτίας ενεργειών οποιουδήποτε οργάνου του Ελληνικού Δημοσίου ή άλλου οργάνου του δημοσίου τομέα που λειτουργεί ως φορέας δημόσιας εξουσίας που σχετίζονται με την επιβολή περιοριστικών μέτρων στον τομέα των αερομεταφορών για την ανάσχεση εξάπλωσης της πανδημίας του κορωνοϊού COVID-19. Με κοινή απόφαση των Υπουργών Οικονομικών και Υποδομών και Μεταφορών καθορίζονται, κατά παρέκκλιση κάθε άλλης διάταξης, οι όροι, οι προθεσμίες, τα δικαιολογητικά, το ακριβές ύψος της ενίσχυσης, ο χρόνος χορήγησης, τόσο της άμεσης επιχορήγησης, όσο και της διενέργειας συμψηφισμού, καθώς και κάθε σχετική λεπτομέρεια για την καταβολή της οικονομικής ενίσχυσης.
4. Το ποσό της οικονομικής ενίσχυσης της παρ. 1 είναι αφορολόγητο, ανεκχώρητο και ακατάσχετο στα χέρια του Ελληνικού Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκειται σε οποιαδήποτε κράτηση, τέλος ή εισφορά, μη εφαρμοζόμενης της παρ. 1 του άρθρου 47 του ν. 4172/2013 (Α’ 167), δεν δεσμεύεται και δεν συμψηφίζεται με βεβαιωμένα χρέη προς τη φορολογική διοίκηση και το Ελληνικό Δημόσιο, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα.
5. Η οικονομική ενίσχυση της εταιρείας «Διεθνής Αερολιμένας Αθηνών Α.Ε.» σύμφωνα με το παρόν, δεν σωρεύεται με άλλες ενισχύσεις υπέρ αυτής για τις ίδιες επιλέξιμες δαπάνες και δεν συνεπάγεται υπερβάλλουσα ενίσχυσή της λόγω της ευθέως συναρτώμενης με την πανδημία του κορωνοϊού COVID-19 ζημίας της.
6. Η εταιρεία «Διεθνής Αερολιμένας Αθηνών Α.Ε.» υποχρεούται να υποβάλει έως την 31η.12.2021 στις αρμόδιες υπηρεσίες των Υπουργείων Οικονομικών και Υποδομών και Μεταφορών, πλήρη έκθεση των λειτουργικών εσόδων και εξόδων που συνδέονται με τη δραστηριότητα της ως άνω εταιρείας για την περίοδο οικονομικής ενίσχυσης, δεόντως πιστοποιημένα από ανεξάρτητη ελεγκτική - συμβουλευτική εταιρεία, λαμβάνοντας υπόψη τις εγκεκριμένες και ελεγμένες από ορκωτό ελεγκτή οικονομικές καταστάσεις της, καθώς και κάθε άλλο στοιχείο ή πληροφορία που ζητείται από τις αρμόδιες αρχές και υπηρεσίες για την εφαρμογή του παρόντος, προκειμένου να επιβεβαιωθεί ότι δεν υφίσταται υπερβάλλουσα οικονομική ενίσχυση της εταιρείας. Σε περίπτωση που από τον έλεγχο προκύψει ότι το ύψος της άμεσα συναρτώμενης με την πανδημία του κορωνοϊού COVID-19 ζημίας της εταιρείας για την περίοδο οικονομικής ενίσχυσης, υπολείπεται του ποσού της οικονομικής ενίσχυσης που χορηγείται στην εταιρεία «Διεθνής Αερολιμένας Αθηνών Α.Ε.», δυνάμει του παρόντος και της εγκριτικής απόφασης ή των αποφάσεων της Ευρωπαϊκής Επιτροπής και άλλων ενισχύσεων που έχουν χορηγηθεί στην εταιρεία από άλλες πηγές κατά τα οριζόμενα στην παρ. 5, για το υπερβάλλον ποσό δεν διενεργείται συμψηφισμός για τα επόμενα έτη. Εφόσον εξακολουθεί να υφίσταται υπερβάλλον ποσό για το οποίο έχει διενεργηθεί καταβολή ή συμψηφισμός, σύμφωνα με την παρ. 1, αυτό ανακτάται.
Το υπερβάλλον ποσό ανακτάται από το Ελληνικό Δημόσιο έντοκα με έναρξη ισχύος από την ημερομηνία καταβολής της οικονομικής ενίσχυσης προς την εταιρεία, σύμφωνα με το οριζόμενο από την Ευρωπαϊκή Επιτροπή επιτόκιο ανάκτησης. 
7. Με κοινή απόφαση των Υπουργών Οικονομικών και Υποδομών και Μεταφορών καθορίζονται η διαδικασία διακρίβωσης υπερβάλλουσας κατά τα ανωτέρω οικονομικής ενίσχυσης της εταιρείας «Διεθνής Αερολιμένας Αθηνών Α.Ε.», η διαδικασία και οι προϋποθέσεις μη διενέργειας συμψηφισμού που δεν έχει λάβει χώρα, η διαδικασία και το επιτόκιο ανάκτησης υπερβάλλουσας οικονομικής ενίσχυσης από το Ελληνικό Δημόσιο, η διαδικασία βεβαίωσής της, σε περίπτωση μη εμπρόθεσμης επιστροφής της, η αρμόδια για τις παραπάνω ενέργειες υπηρεσία και κάθε άλλη αναγκαία για την εφαρμογή του παρόντος λεπτομέρεια.
Άρθρο τρίτο
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, με την επιφύλαξη ειδικότερων διατάξεων του παρόντος. 
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 25 Ιουνίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
								





Θεωρήθηκε και τέθηκε η Μεγάλη Σφραγίδα του Κράτους.
Αθήνα, 25 Ιουνίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

