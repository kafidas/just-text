NOMOΣ ΥΠ’ ΑΡΙΘΜ. 4875	
Πρότυποι Τουριστικοί Προορισμοί Ολοκληρωμένης Διαχείρισης, Οργανισμοί Διαχείρισης και Προώθησης Προορισμού, Ιαματικές Πηγές Ελλάδας και άλλες ρυθμίσεις για την ενίσχυση της τουριστικής ανάπτυξης.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΠΡΟΤΥΠΟΙ ΤΟΥΡΙΣΤΙΚΟΙ ΠΡΟΟΡΙΣΜΟΙ ΟΛΟΚΛΗΡΩΜΕΝΗΣ ΔΙΑΧΕΙΡΙΣΗΣ - ΟΡΓΑΝΙΣΜΟΙ ΔΙΑΧΕΙΡΙΣΗΣ ΚΑΙ ΠΡΟΩΘΗΣΗΣ ΠΡΟΟΡΙΣΜΟΥ - ΠΑΡΑΤΗΡΗΤΗΡΙΟ ΒΙΩΣΙΜΗΣ ΤΟΥΡΙΣΤΙΚΗΣ ΑΝΑΠΤΥΞΗΣ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Α’: ΠΡΟΤΥΠΟΙ ΤΟΥΡΙΣΤΙΚΟΙ ΠΡΟΟΡΙΣΜΟΙ ΟΛΟΚΛΗΡΩΜΕΝΗΣ ΔΙΑΧΕΙΡΙΣΗΣ-ΔΙΥΠΟΥΡΓΙΚΗ ΕΠΙΤΡΟΠΗ ΣΧΕΔΙΑΣΜΟΥ ΚΑΙ ΑΝΑΠΤΥΞΗΣ ΠΡΟΤΥΠΩΝ ΤΟΥΡΙΣΤΙΚΩΝ ΠΡΟΟΡΙΣΜΩΝ ΟΛΟΚΛΗΡΩΜΕΝΗΣ ΔΙΑΧΕΙΡΙΣΗΣ-ΟΡΓΑΝΙΣΜΟΙ ΔΙΑΧΕΙΡΙΣΗΣ ΚΑΙ ΠΡΟΩΘΗΣΗΣ ΠΡΟΟΡΙΣΜΟΥ 
Άρθρο 3 Πρότυποι Τουριστικοί Προορισμοί Ολοκληρωμένης Διαχείρισης - Διυπουργική Επιτροπή Σχεδιασμού και Ανάπτυξης Πρότυπων Τουριστικών Προορισμών Ολοκληρωμένης Διαχείρισης
Άρθρο 4 Οργανισμοί Διαχείρισης και Προώθησης Προορισμού
Άρθρο 5 Σκοποί Οργανισμού Διαχείρισης και Προώθησης Προορισμού
Άρθρο 6 Ετήσιο Σχέδιο Ολοκληρωμένης Διαχείρισης
Άρθρο 7 Έκθεση
ΚΕΦΑΛΑΙΟ Β’: ΠΑΡΑΤΗΡΗΤΗΡΙΟ ΒΙΩΣΙΜΗΣ ΤΟΥΡΙΣΤΙΚΗΣ ΑΝΑΠΤΥΞΗΣ
Άρθρο 8 Παρατηρητήριο Βιώσιμης Τουριστικής Ανάπτυξης
Άρθρο 9 Αρμοδιότητα
Άρθρο 10 Ετήσιος απολογισμός - Έκθεση πεπραγμένων
ΚΕΦΑΛΑΙΟ Γ’: ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 11 Εξουσιοδοτική διάταξη
ΜΕΡΟΣ Β’: ΑΝΩΝΥΜΗ ΕΤΑΙΡΕΙΑ «ΙΑΜΑΤΙΚΕΣ ΠΗΓΕΣ ΕΛΛΑΔΑΣ»
Άρθρο 12 Σκοπός
Άρθρο 13 Αντικείμενο
Άρθρο 14 Σύσταση-Επωνυμία-Σκοπός-Λειτουργία-Εποπτεία-Διάρκεια-Έδρα
Άρθρο 15 Μεταβίβαση περιουσιακών δικαιωμάτων
Άρθρο 16 Αυτοδίκαιη περιέλευση σε περιουσιακά δικαιώματα
Άρθρο 17 Ανεξαρτησία και λειτουργία
Άρθρο 18 Μετοχικό κεφάλαιο
Άρθρο 19 Εσωτερικός κανονισμός
Άρθρο 20 Όργανα διοίκησης
Άρθρο 21 Συμβούλιο Εμπειρογνωμόνων
Άρθρο 22 Καταστατικό
Άρθρο 23 Θέματα προσωπικού
Άρθρο 24 Ατέλειες - Έσοδα
Άρθρο 25 Εξουσιοδοτικές διατάξεις
ΜΕΡΟΣ Γ’: ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ ΤΗΣ ΤΟΥΡΙ­ΣΤΙΚΗΣ ΑΝΑΠΤΥΞΗΣ
Άρθρο 26 Σκοπός
Άρθρο 27 Αντικείμενο
ΚΕΦΑΛΑΙΟ Α’: ΡΥΘΜΙΣΕΙΣ ΓΙΑ ΤΟΥΡΙΣΤΙΚΟΥΣ ΛΙΜΕΝΕΣ
Άρθρο 28 Αποχωροθέτηση του τουριστικού λιμένα Ηρακλείου Κρήτης - Τροποποίηση της παρ. 5 του άρθρου 30 και του Παραρτήματος ΙΙ του άρθρου 41 του ν. 2160/1993
ΚΕΦΑΛΑΙΟ Β’: ΡΥΘΜΙΣΕΙΣ ΓΙΑ ΤΙΣ ΤΟΥΡΙΣΤΙΚΕΣ ΕΠΙΧΕΙΡΗΣΕΙΣ ΟΔΙΚΩΝ ΜΕΤΑΦΟΡΩΝ
Άρθρο 29 Ειδικά τουριστικά λεωφορεία δημόσιας χρήσης ανοικτού τύπου αστικής περιήγησης πόλεων - Τροποποίηση του άρθρου 36 του ν. 3710/2008
ΚΕΦΑΛΑΙΟ Γ’: ΡΥΘΜΙΣΕΙΣ ΓΙΑ ΤΑ ΤΟΥΡΙΣΤΙΚΑ ΓΡΑΦΕΙΑ
Άρθρο 30 Εγγυήσεις για τη λειτουργία τουριστικού γραφείου - Τροποποίηση του άρθρου 5 του ν. 393/1976 
Άρθρο 31 Κυρώσεις σε τουριστικά γραφεία - Προσθήκη παρ. 4 στο άρθρο 11 του ν. 393/1976
ΚΕΦΑΛΑΙΟ Δ’: ΡΥΘΜΙΣΕΙΣ ΓΙΑ ΤΑ ΤΟΥΡΙΣΤΙΚΑ ΚΑΤΑΛΥΜΑΤΑ
Άρθρο 32 Παράταση προθεσμιών κατάταξης τουριστικών καταλυμάτων - Τροποποίηση της παρ. 3 του άρθρου 6 του ν. 4276/2014
Άρθρο 33 Μικτά τουριστικά καταλύματα μικρής κλίμακας - Προσθήκη άρθρου 18Α στον ν. 4276/2014
Άρθρο 34 Λειτουργική ενοποίηση κύριων ή μη κύριων τουριστικών καταλυμάτων - Τροποποίηση του άρθρου 24 του ν. 4179/2013
Άρθρο 35 Προϋποθέσεις λειτουργίας σύνθετων τουριστικών καταλυμάτων - Τροποποίηση της περ. β’ στην παρ. 2 του άρθρου 8 του ν. 4002/2011
Άρθρο 36 Όροι δόμησης σύνθετων τουριστικών καταλυμάτων - Τροποποίηση της παρ. 3 του άρθρου 9 του ν. 4002/2011
Άρθρο 37 Συντελεστές δόμησης στα σύνθετα καταλύματα - Τροποποίηση της παρ. 5 του άρθρου 1 του ν. 4179/2013
ΚΕΦΑΛΑΙΟ Ε’: ΡΥΘΜΙΣΕΙΣ ΓΙΑ ΤΟΥΣ ΞΕΝΑΓΟΥΣ
Άρθρο 38 Βασικές υποχρεώσεις ξεναγών - Αντικατάσταση του άρθρου 4 του ν. 710/1977 - Διοικητική εποπτεία ξεναγών - Επιβολή κυρώσεων - Τροποποίηση του άρθρου 12 του ν. 710/1977
Άρθρο 39 Συχνότητα πραγματοποίησης ταχύρρυθμων προγραμμάτων κατάρτισης για την άσκηση του επαγγέλματος του ξεναγού - Τροποποίηση της παρ. 3 του άρθρου 14 του ν. 710/1977
ΚΕΦΑΛΑΙΟ ΣΤ’: ΡΥΘΜΙΣΕΙΣ ΓΙΑ ΘΕΜΑΤΑ ΤΟΥ ΠΡΟΣΩΠΙΚΟΥ ΚΑΙ ΤΩΝ ΥΠΗΡΕΣΙΩΝ ΤΟΥ ΥΠΟΥΡΓΕΙΟΥ ΤΟΥΡΙΣΜΟΥ
Άρθρο 40 Πράξεις οργάνων των δικαιούχων χρηματοδότησης φορέων του Υπουργείου Τουρισμού
Άρθρο 41 Μεταθέσεις εκπαιδευτικού προσωπικού
Άρθρο 42 Μη μισθολογικές παροχές υπαλλήλων του Ελληνικού Οργανισμού Τουρισμού - Τροποποίηση της παρ. 5 του άρθρου 43 του ν. 4484/2017
Άρθρο 43 Κάλυψη στεγαστικών αναγκών του Υπουργείου Τουρισμού
ΚΕΦΑΛΑΙΟ Ζ’: ΡΥΘΜΙΣΕΙΣ ΓΙΑ ΘΕΜΑΤΑ ΑΡΜΟΔΙΟΤΗΤΩΝ ΤΗΣ ΕΙΔΙΚΗΣ ΥΠΗΡΕΣΙΑΣ ΠΡΟΩΘΗΣΗΣ ΚΑΙ ΑΔΕΙΟΔΟΤΗΣΗΣ ΤΟΥΡΙΣΤΙΚΩΝ ΕΠΕΝΔΥΣΕΩΝ ΤΟΥ ΥΠΟΥΡΓΕΙΟΥ ΤΟΥΡΙΣΜΟΥ
Άρθρο 44 Αρμοδιότητες της Ειδικής Υπηρεσίας Προώθησης και Αδειοδότησης Τουριστικών Επενδύσεων - Τροποποίηση της περ. β’ της παρ. 2 του άρθρου 12 του ν. 4002/2011
Άρθρο 45 Προθεσμία προσκόμισης απόφασης έγκρισης περιβαλλοντικών όρων χιονοδρομικών κέντρων
Άρθρο 46 Προδιαγραφές εγκαταστάσεων μονάδων ιαματικής θεραπείας και κέντρων ιαματικού τουρισμού - θερμαλισμού, θαλασσοθεραπείας και αναζωογόνησης - Τροποποίηση της παρ. 2 του άρθρου του 16 ν. 3498/2006
Άρθρο 47 Ειδικό σήμα λειτουργίας μονάδων ιαματικής θεραπείας και κέντρων ιαματικού τουρισμού - θερμαλισμού, θαλασσοθεραπείας και αναζωογόνησης - Τροποποίηση του άρθρου 17 του ν. 3498/2006
Άρθρο 48 Υφιστάμενες εγκαταστάσεις ιαματικής θεραπείας - Τροποποίηση των παρ. 1 και 2 του άρθρου 23 του ν. 3498/2006
ΚΕΦΑΛΑΙΟ Η’: ΡΥΘΜΙΣΕΙΣ ΓΙΑ ΤΗΝ ΑΠΟΝΟΜΗ ΣΗΜΑΤΟΣ ΕΠΙΣΚΕΨΙΜΗΣ ΕΓΚΑΤΑΣΤΑΣΗΣ ΚΑΙ ΤΟΥΡΙΣΤΙΚΩΝ ΠΡΟΟΡΙΣΜΩΝ
Άρθρο 49 Σήμα Επισκέψιμου Ζυθοποιείου - Προσθήκη άρθρου 25Α στον ν. 4276/2014
Άρθρο 50 Σήμα Επισκέψιμου Ελαιοτριβείου - Προσθήκη άρθρου 25Β στον ν. 4276/2014
Άρθρο 51 Σήμα Επισκέψιμου Τυροκομείου - Προσθήκη άρθρου 25Γ στον ν. 4276/2014
Άρθρο 52 Σήμα Προσβάσιμου Τουριστικού Προορισμού
Άρθρο 53 Σήμα Προσβάσιμης Τουριστικής Επιχείρησης
Άρθρο 54 Σήμα τουριστικού καταλύματος φιλικού προς ζώα συντροφιάς
Άρθρο 55 Σύνθεση ειδικού συλλογικού γνωμοδοτικού οργάνου για τη χορήγηση σήματος Glamping - 
Τροποποίηση της περ. β) της παρ. 2 του άρθρου 37 του ν. 4688/2020
ΚΕΦΑΛΑΙΟ Θ’: ΡΥΘΜΙΣΕΙΣ ΓΙΑ ΤΙΣ ΕΝΕΡΓΕΙΕΣ ΤΟΥΡΙ­ΣΤΙΚΗΣ ΠΡΟΒΟΛΗΣ
Άρθρο 56 Ρύθμιση θεμάτων τουριστικής προβολής της Χώρας - Τροποποίηση της παρ. 1 του άρθρου 4 του ν. 3270/2004 
Άρθρο 57 Προγράμματα τουριστικής προβολής και συνδιαφήμισης των Περιφερειών με τον ιδιωτικό τομέα
ΚΕΦΑΛΑΙΟ Ι’: ΡΥΘΜΙΣΕΙΣ ΓΙΑ ΤΟ ΠΡΟΓΡΑΜΜΑ «ΤΟΥΡΙΣΜΟΣ ΓΙΑ ΟΛΟΥΣ»
Άρθρο 58 Παράταση και αποπληρωμή των παρόχων του προγράμματος «Τουρισμός για όλους» - Τροποποίηση της παρ. 2 του άρθρου 131 του ν. 4764/2020 
Άρθρο 59 Αιτήματα πληρωμής παρόχων του προγράμματος «Τουρισμός για όλους» που εδρεύουν σε περιοχές που κηρύχθηκαν σε κατάσταση έκτακτης ανάγκης πολιτικής προστασίας - Τροποποίηση του άρθρου 83 του ν. 4690/2020 
ΚΕΦΑΛΑΙΟ ΙΑ’: ΑΛΛΕΣ ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ ΤΗΣ ΤΟΥΡΙΣΤΙΚΗΣ ΑΝΑΠΤΥΞΗΣ
Άρθρο 60 Μίσθωση τουριστικών καταλυμάτων για την κάλυψη αναγκών δημόσιας υγείας - Τροποποίηση της παρ. 1 του άρθρου 121 του ν. 4790/2021
Άρθρο 61 Κατ’ εξαίρεση ρυθμίσεις περί καταγγελίας συμβάσεων μεταξύ τουριστικών επιχειρήσεων και των πελατών τους για την παροχή τουριστικών υπηρεσιών - Τροποποίηση της παρ. 3 του άρθρου εβδομηκοστού της από 13.4.2020 Πράξης Νομοθετικού Περιεχομένου 
Άρθρο 62 Κατ’ εξαίρεση ρυθμίσεις περί καταγγελίας συμβάσεων μεταξύ τουριστικών επιχειρήσεων - Τροποποίηση της παρ. 2 του άρθρου εβδομηκοστού πρώτου της από 13.4.2020 Πράξης Νομοθετικού Περιεχομένου
Άρθρο 63 Σύνθετα τουριστικά καταλύματα - Τροποποίηση της παρ. 6 του άρθρου 8 του ν. 4002/2011
Άρθρο 64 Διάνοιξη οδών και συνοδά έργα προς εξυπηρέτηση σύνθετων τουριστικών καταλυμάτων και οργανωμένων υποδοχέων τουριστικών δραστηριοτήτων - Τροποποίηση της παρ. 8 του άρθρου 5 του ν. 4179/2013
Άρθρο 65 Χώροι βοηθητικής χρήσης και λοιπές συνοδές χρήσεις για την εξυπηρέτηση τουριστικών εγκαταστάσεων
Άρθρο 66 Θέση στάθμευσης μπροστά ή πλησίον των ξενοδοχείων - Τροποποίηση της παρ. 6 και προσθήκη παρ. 10 στο άρθρο 68 του ν. 4582/2018
Άρθρο 67 Παραχώρηση απλής χρήσης αιγιαλού και παραλίας και καταβολή αποζημίωσης από ιδιώτη για προκείμενη συντέλεση απαλλοτρίωσης - Τροποποίηση της παρ. 3 του άρθρου 7 του ν. 2971/2001 
Άρθρο 68 Μέτρα προστασίας Ναυαγίου Ζακύνθου
Άρθρο 69 Αποζημίωση λουτροθεραπειών που διενεργούνται στην Λουτροπηγή Αιδηψού 
Άρθρο 70 Προγράμματα επιμόρφωσης και κατάρτισης του Υπουργείου Τουρισμού
ΚΕΦΑΛΑΙΟ ΙΒ’: ΡΥΘΜΙΣΕΙΣ ΛΟΓΩ ΤΗΣ ΠΑΝΔΗΜΙΑΣ ΤΟΥ ΚΟΡΩΝΟΙΟΥ COVID-19
Άρθρο 71 Παράταση συμβάσεων παραχώρησης χρήσης και συμβάσεων μίσθωσης τουριστικών λιμένων
Άρθρο 72 Οικονομική αποζημίωση ξενοδοχείων μισθωμένων για περιπτώσεις κορωνοϊού COVID-19
Άρθρο 73 Μετακινήσεις υπαλλήλων των Περιφερειακών Υπηρεσιών Τουρισμού του Υπουργείου Τουρισμού εκτός έδρας για διενέργεια ελέγχων - Τροποποίηση του άρθρου 10 της υποπαρ. Δ9 της παρ. Δ του άρθρου 2 του ν. 4336/2015
ΚΕΦΑΛΑΙΟ ΙΓ’: ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 74 Εξουσιοδοτικές διατάξεις
ΜΕΡΟΣ Δ’: ΤΕΛΙΚΕΣ ΔΙΑΤΑΞΕΙΣ
Άρθρο 75 Καταργούμενες διατάξεις
ΜΕΡΟΣ Ε’: ΕΝΑΡΞΗ ΙΣΧΥΟΣ
Άρθρο 76 Έναρξη ισχύος
ΠΑΡΑΡΤΗΜΑ: ΚΑΤΑΣΤΑΤΙΚΟ ΤΗΣ ΑΝΩΝΥΜΗΣ ΕΤΑΙΡΕΙΑΣ ΜΕ ΤΗΝ ΕΠΩΝΥΜΙΑ«ΙΑΜΑΤΙΚΕΣ ΠΗΓΕΣ ΕΛΛΑΔΑΣ ΑΝΩΝΥΜΗ ΕΤΑΙΡΕΙΑ»



ΜΕΡΟΣ Α’
ΠΡΟΤΥΠΟΙ ΤΟΥΡΙΣΤΙΚΟΙ ΠΡΟΟΡΙΣΜΟΙ 
ΟΛΟΚΛΗΡΩΜΕΝΗΣ ΔΙΑΧΕΙΡΙΣΗΣ - 
ΟΡΓΑΝΙΣΜΟΙ ΔΙΑΧΕΙΡΙΣΗΣ ΚΑΙ ΠΡΟΩΘΗΣΗΣ ΠΡΟΟΡΙΣΜΟΥ - ΠΑΡΑΤΗΡΗΤΗΡΙΟ ΒΙΩΣΙΜΗΣ 
ΤΟΥΡΙΣΤΙΚΗΣ ΑΝΑΠΤΥΞΗΣ
Άρθρο 1
Σκοπός 
Οι διατάξεις του παρόντος αποσκοπούν στην αντιμετώπιση των σύνθετων αναπτυξιακών προκλήσεων στον τομέα του τουρισμού μέσω της συνεργασίας οργανισμών τοπικής αυτοδιοίκησης και κεντρικής κυβέρνησης για τον σχεδιασμό και την υλοποίηση σημαντικών και αλληλοσυνδεόμενων τουριστικών δράσεων.
Άρθρο 2
Αντικείμενο 
Αντικείμενο του παρόντος είναι η εισαγωγή δύο αλληλένδετων οργανωτικών δομών: α) της Διυπουργικής Επιτροπής Σχεδιασμού και Ανάπτυξης Πρότυπων Τουριστικών Προορισμών Ολοκληρωμένης Διαχείρισης και 
β) του Τοπικού/Περιφερειακού Παρατηρητηρίου Βιώσιμης Τουριστικής Ανάπτυξης, καθώς και η απονομή αρμοδιότητας στους οργανισμούς τοπικής αυτοδιοίκησης (Ο.Τ.Α.) σχετικά με τη διαχείριση και την προώθηση τουριστικών προορισμών, η οποία ασκείται μέσω των Αναπτυξιακών Οργανισμών Τοπικής Αυτοδιοίκησης του άρθρου 2 του ν. 4674/2020 (Α’ 53), των Αναπτυξιακών Ανωνύμων Εταιρειών Ο.Τ.Α. και των ήδη υφισταμένων κατά τη δημοσίευση του παρόντος αστικών εταιρειών μη κερδοσκοπικού χαρακτήρα που δύνανται να λειτουργούν και ως Οργανισμοί Διαχείρισης και Προώθησης Προορισμού.
ΚΕΦΑΛΑΙΟ Α’
ΠΡΟΤΥΠΟΙ ΤΟΥΡΙΣΤΙΚΟΙ ΠΡΟΟΡΙΣΜΟΙ 
ΟΛΟΚΛΗΡΩΜΕΝΗΣ ΔΙΑΧΕΙΡΙΣΗΣ - 
ΔΙΥΠΟΥΡΓΙΚΗ ΕΠΙΤΡΟΠΗ ΣΧΕΔΙΑΣΜΟΥ 
ΚΑΙ ΑΝΑΠΤΥΞΗΣ ΠΡΟΤΥΠΩΝ ΤΟΥΡΙΣΤΙΚΩΝ ΠΡΟΟΡΙΣΜΩΝ ΟΛΟΚΛΗΡΩΜΕΝΗΣ 
ΔΙΑΧΕΙΡΙΣΗΣ - ΟΡΓΑΝΙΣΜΟΙ ΔΙΑΧΕΙΡΙΣΗΣ 
ΚΑΙ ΠΡΟΩΘΗΣΗΣ ΠΡΟΟΡΙΣΜΟΥ 
Άρθρο 3
Πρότυποι Τουριστικοί Προορισμοί 
Ολοκληρωμένης Διαχείρισης - 
Διυπουργική Επιτροπή Σχεδιασμού 
και Ανάπτυξης Πρότυπων Τουριστικών 
Προορισμών Ολοκληρωμένης Διαχείρισης
1. Οι Πρότυποι Τουριστικοί Προορισμοί Ολοκληρωμένης Διαχείρισης είναι περιοχές οι οποίες συμβάλλουν στην ενίσχυση της τουριστικής εικόνας της χώρας και χρήζουν ιδιαίτερης διαχείρισης. Ο χαρακτηρισμός μιας περιοχής ως Πρότυπου Τουριστικού Προορισμού Ολοκληρωμένης Διαχείρισης βασίζεται, ιδίως, σε κριτήρια, όπως τα ιδιαίτερα φυσικά χαρακτηριστικά της περιοχής, το φυσικό και γεωμορφολογικό περιβάλλον, η δυνατότητα ανάπτυξης ειδικών μορφών τουρισμού, ο βαθμός επάρκειας και το επίπεδο προσβασιμότητας σε άτομα με αναπηρία και μειωμένη κινητικότητα σε τουριστικές υποδομές, η αρτιότητα του οδικού δικτύου, η γειτνίαση με λιμένες και αεροδρόμια, ο λόγος της συνολικής δυναμικότητας του προορισμού σε κλίνες προς τον μόνιμο πληθυσμό στα γεωγραφικά όρια του προορισμού, η μέση ετήσια πληρότητα των τουριστικών καταλυμάτων του προορισμού, καθώς και το εύρος της τουριστικής περιόδου. 
2. Για τον χαρακτηρισμό μιας περιοχής ως Πρότυπου Τουριστικού Προορισμού Ολοκληρωμένης Διαχείρισης, ο/οι οικείος/οι Οργανισμός/οί Τοπικής Αυτοδιοίκησης (Ο.Τ.Α.) καταθέτει/ουν αίτηση χαρακτηρισμού στη Διεύθυνση Στρατηγικού Σχεδιασμού του Υπουργείου Τουρισμού, η οποία διατυπώνει εισήγηση προς τον Υπουργό Τουρισμού μετά από σύμφωνη γνώμη του Κεντρικού Συμβουλίου Πολεοδομικών Θεμάτων και Αμφισβητήσεων (ΚΕ.ΣΥ.ΠΟ.Θ.Α) του άρθρου 24 του ν. 4495/2017 (Α’ 167). Ειδικά για τις μητροπολιτικές περιοχές της Αθήνας και της Θεσσαλονίκης, για τον χαρακτηρισμό μιας περιοχής ως Πρότυπου Τουριστικού Προορισμού Ολοκληρωμένης Διαχείρισης απαιτείται, εκτός της εισήγησης της Διεύθυνσης Στρατηγικού Σχεδιασμού του Υπουργείου Τουρισμού, και σύμφωνη γνώμη του Κεντρικού Συμβουλίου Πολεοδομικών Θεμάτων και Αμφισβητήσεων (ΚΕ.ΣΥ.ΠΟ.Θ.Α.) υπό τη σύνθεση της παρ. 2 του άρθρου εικοστού του ν. 4787/2021 (Α’ 44), η οποία διατυπώνεται έπειτα από σχετική εισήγηση της Διεύθυνσης Μητροπολιτικού Σχεδιασμού Μητροπολιτικών, Αστικών και Περιαστικών Περιοχών του Υπουργείου Περιβάλλοντος και Ενέργειας. 
3. Ο Υπουργός Τουρισμού, λαμβάνοντας υπόψη τα χαρακτηριστικά του τουριστικού προορισμού και την εισήγηση της Διεύθυνσης Στρατηγικού Σχεδιασμού του Υπουργείου του, εκδίδει την απόφαση χαρακτηρισμού της περιοχής ως Πρότυπου Τουριστικού Προορισμού Ολοκληρωμένης Διαχείρισης.
4. Μετά από εισήγηση του Υπουργού Τουρισμού, συστήνεται Διυπουργική Επιτροπή Σχεδιασμού και Ανάπτυξης Πρότυπων Τουριστικών Προορισμών Ολοκληρωμένης Διαχείρισης, σύμφωνα με την παρ. 1 του άρθρου 8 του ν. 4622/2019 (Α’ 133).
Άρθρο 4
Οργανισμοί Διαχείρισης 
και Προώθησης Προορισμού 
1. Oι Αναπτυξιακοί Οργανισμοί Τοπικής Αυτοδιοίκησης του άρθρου 2 του ν. 4674/2020 (Α’ 53) ή οι Αναπτυξιακές Ανώνυμες Εταιρείες οργανισμού τοπικής αυτοδιοίκησης (Ο.Τ.Α.) δύνανται να λειτουργήσουν και ως Οργανισμοί Διαχείρισης και Προώθησης Προορισμού μετά από απόφαση του Δημοτικού ή Περιφερειακού Συμβουλίου του οικείου ή των οικείων Ο.Τ.Α. ή του Διοικητικού Συμβουλίου της Περιφερειακής Ένωσης Δήμων (ΠΕΔ) κατά περίπτωση και τροποποίηση του καταστατικού τους σκοπού με απόφαση της γενικής συνέλευσης των μετόχων τους. 
2. Oι ήδη υφιστάμενες κατά τη δημοσίευση του παρόντος, αστικές εταιρείες μη κερδοσκοπικού χαρακτήρα με εταίρους Ο.Τ.Α. δύνανται να λειτουργήσουν και ως Οργανισμοί Διαχείρισης και Προώθησης Προορισμού μετά από απόφαση του Δημοτικού ή Περιφερειακού Συμβουλίου του οικείου ή των οικείων Ο.Τ.Α. και τροποποίηση του καταστατικού τους με απόφαση του αρμοδίου καταστατικού οργάνου τους και για το χρονικό διάστημα που προβλέπεται στο καταστατικό τους.
Άρθρο 5
Σκοποί Οργανισμού Διαχείρισης 
και Προώθησης Προορισμού 
1. Οι σκοποί του Οργανισμού Διαχείρισης και Προώθησης Προορισμού είναι:
α) Η επιστημονική, συμβουλευτική και τεχνική υποστήριξη του οικείου οργανισμού τοπικής αυτοδιοίκησης (Ο.Τ.Α.) για θέματα προβολής και προώθησης ενός προορισμού στην τουριστική αγορά, 
β) η προώθηση και η αντικειμενική πληροφόρηση του οικείου Ο.Τ.Α. για το σύνολο του τουριστικού προϊόντος για τον εκάστοτε προορισμό, όπως αξιοθέατα, προσβασιμότητα-μεταφορές, εγκαταστάσεις-διαμονή, τουριστικές υπηρεσίες, δραστηριότητες, βοηθητικές υπηρεσίες, 
γ) η δημιουργία, υποστήριξη και εφαρμογή της αναπτυξιακής και τουριστικής πολιτικής του προορισμού,
δ) η μελέτη και παρακολούθηση της αναβάθμισης και του εκσυγχρονισμού των υποδομών και υπηρεσιών κοινής ωφέλειας, 
ε) η εκπόνηση και υλοποίηση στρατηγικού σχεδίου βιώσιμης τουριστικής ανάπτυξης και διαχείρισης του προορισμού,
στ) η σύναψη συμβάσεων με φορείς του ιδιωτικού τομέα με σκοπό την τουριστική προβολή του προορισμού,
ζ) η εκπόνηση μελετών για τη δημιουργία προτύπων για την ανάδειξη της ταυτότητας του προορισμού, 
η) ο σχεδιασμός και η υλοποίηση της στρατηγικής μάρκετινγκ και τουριστικής προβολής του προορισμού,
θ) η δημιουργία και η διαχείριση τοπικών σημάτων ποιότητας, καθώς και η τεχνική βοήθεια και υποστήριξη σε συνεργατικούς σχηματισμούς επιχειρήσεων (cluster) σχετική με την παραγωγή και προβολή τοπικών τουριστικών προϊόντων και υπηρεσιών,
ι) η ανάπτυξη ερευνητικού έργου σε σημαντικά θέματα του τουρισμού, όπως η ανάλυση της αγοράς, η προσέγγιση νέων αγορών συμπεριλαμβανομένης και της αγοράς του προσβάσιμου τουρισμού, η ωρίμανση έργων υποδομής και η υλοποίηση πολιτικών κοινωνικής συνοχής, ψηφιακής σύγκλισης και αειφόρου ανάπτυξης και 
ια) η ανάπτυξη τουριστικών προϊόντων του προορισμού. 
2. Για την εκπλήρωση του έργου του, ο Οργανισμός Διαχείρισης και Προώθησης Προορισμού μπορεί κατ’ αναλογική εφαρμογή της παρ. 1 του άρθρου 4 του 
ν. 3270/2004 (Α’ 187) να συμπράττει, μέσω σύναψης συμφώνων ποιότητας και μνημονίων συνεργασίας, με επαγγελματικές ενώσεις προσώπων, επιχειρήσεις και φορείς του ιδιωτικού τομέα, καθώς και με συνεργατικούς σχηματισμούς επιχειρήσεων (cluster), με στόχο τη διασφάλιση της ποιότητας του προσφερόμενου τουριστικού προϊόντος μέσω της συνδιαφήμισης, χρηματοδότησης μελετών, διαχείρισης και προβολής του προορισμού εγχώρια και διεθνώς. Ο Οργανισμός Διαχείρισης και Προώθησης Προορισμού μπορεί ειδικότερα κατ’ αναλογική εφαρμογή των περ. γ) και δ) της παρ. 1 του άρθρου 4 του ν. 3270/2004, να συνεργάζεται με εξειδικευμένους τουριστικούς οργανισμούς, τουριστικούς πράκτορες (tour operators) και αεροπορικές εταιρίες για την υλοποίηση προγραμμάτων συνδιαφήμισης. 
Οι διαδικασίες συνδιαφήμισης του προηγούμενου εδαφίου χρηματοδοτούνται μέχρι ποσοστού πενήντα τοις εκατό (50%) από τον Οργανισμό Διαχείρισης και Προώθησης Προορισμού ή από τον οικείο Ο.Τ.Α. ή από τον Ελληνικό Οργανισμό Τουρισμού (Ε.Ο.Τ.) και κατά το υπόλοιπο ποσοστό από επαγγελματικές ενώσεις προσώπων ή επιχειρήσεις και φορείς του ιδιωτικού τομέα. Οι Οργανισμοί Διαχείρισης και Προώθησης Προορισμού δύνανται, επίσης, να σχεδιάζουν και να εκτελούν δράσεις εθελοντισμού και κοινωνικής ευθύνης σχετικά με τη βιώσιμη τουριστική ανάπτυξη και τη διατήρηση του οικιστικού και φυσικού περιβάλλοντος του προορισμού και να παρέχουν κίνητρα για την προώθηση και τη διαχείριση τοπικών σημάτων ποιότητας. 
Άρθρο 6
Ετήσιο Σχέδιο Ολοκληρωμένης Διαχείρισης
1. Ο Οργανισμός Διαχείρισης και Προώθησης Προορισμού ενός Πρότυπου Τουριστικού Προορισμού Ολοκληρωμένης Διαχείρισης υποχρεούται να συντάσσει τριετές Σχέδιο Ολοκληρωμένης Διαχείρισης προς τον Υπουργό Τουρισμού και τη Διυπουργική Επιτροπή Σχεδιασμού και Ανάπτυξης Πρότυπων Τουριστικών Προορισμών Ολοκληρωμένης Διαχείρισης της παρ. 4 του άρθρου 3, με ετήσια κατανομή δράσεων. Το Σχέδιο Ολοκληρωμένης Διαχείρισης περιέχει αναλυτική αναφορά για την πραγματική κατάσταση του Πρότυπου Τουριστικού Προορισμού Ολοκληρωμένης Διαχείρισης, το όραμα, την αναπτυξιακή στρατηγική του με αναφορά σε ποσοτικούς και ποιοτικούς δείκτες με σκοπό την ευρύτερη αναπτυξιακή αξιοποίηση του Πρότυπου Τουριστικού Προορισμού Ολοκληρωμένης Διαχείρισης με βιώσιμο περιβαλλοντικά τρόπο, καθώς και προτάσεις βελτίωσης της συνολικής εικόνας του, λαμβάνοντας υπόψη τη φέρουσα ικανότητα του προορισμού ή τη βασισμένη σε οποιαδήποτε άλλη δόκιμη μέθοδο εκτίμηση, τις αρχές και κατευθύνσεις της Ευρωπαϊκής Πράσινης Συμφωνίας για την επίτευξη των στόχων βιώσιμης τουριστικής ανάπτυξης και τις καλές πρακτικές συναφών ευρωπαϊκών πρωτοβουλιών, όπως το Ευρωπαϊκό Δίκτυο Προορισμών Αριστείας για τον Βιώσιμο Τουρισμό (European Destination of 
Excellence, EDEN). 
2. Το πρώτο Σχέδιο Ολοκληρωμένης Διαχείρισης κατατίθεται μέσα στο πρώτο εξάμηνο από την καταχώριση στο οικείο Γενικό Εμπορικό Μητρώο (Γ.Ε.ΜΗ.) της Γενικής Γραμματείας Εμπορίου και Προστασίας του Καταναλωτή του Υπουργείου Ανάπτυξης και Επενδύσεων της τροποποίησης του καταστατικού Αναπτυξιακού Οργανισμού Τοπικής Αυτοδιοίκησης ή αναπτυξιακής ανώνυμης εταιρείας Ο.Τ.Α. ή υφισταμένης κατά τη δημοσίευση του παρόντος αστικής εταιρείας μη κερδοσκοπικού χαρακτήρα με εταίρους Ο.Τ.Α. για τη λειτουργία της ως Οργανισμού Διαχείρισης και Προώθησης Προορισμού.
3. Σε προστατευόμενες περιοχές του «Ευρωπαϊκού οικολογικού δικτύου Natura 2000», το ετήσιο Σχέδιο Ολοκληρωμένης Διαχείρισης λαμβάνει υπόψη το Σχέδιο Διαχείρισης της Προστατευόμενης Περιοχής, προς τον σκοπό της τήρησης όλων των ενδεδειγμένων περιβαλλοντικών όρων και της αποφυγής κάθε μορφής δυσανάλογης περιβαλλοντικής διατάραξης από την τουριστική ανάπτυξη της περιοχής. 
Άρθρο 7
Έκθεση
Οι Οργανισμοί Διαχείρισης και Προώθησης Προορισμού οφείλουν να υποβάλλουν προς τη Διεύθυνση Στρατηγικού Σχεδιασμού του Υπουργείου Τουρισμού, ανά δύο (2) έτη, έκθεση με αναλυτική αναφορά για την πραγματική κατάσταση του προορισμού και την αναπτυξιακή στρατηγική του, η οποία αναρτάται στον διαδικτυακό τόπο του Υπουργείου Τουρισμού. Η πρώτη έκθεση του προηγούμενου εδαφίου κατατίθεται μέσα στο πρώτο εξάμηνο από την καταχώριση στο οικείο Γενικό Εμπορικό Μητρώο (Γ.Ε.ΜΗ.) της Γενικής Γραμματείας Εμπορίου και Προστασίας του Καταναλωτή του Υπουργείου Ανάπτυξης και Επενδύσεων της τροποποίησης του καταστατικού Αναπτυξιακού Οργανισμού Τοπικής Αυτοδιοίκησης ή αναπτυξιακής ανώνυμης εταιρείας Ο.Τ.Α. ή υφισταμένης κατά τη δημοσίευση του παρόντος αστικής εταιρείας μη κερδοσκοπικού χαρακτήρα με εταίρους Ο.Τ.Α, για τη λειτουργία της ως Οργανισμού Διαχείρισης και Προώθησης Προορισμού. 
ΚΕΦΑΛΑΙΟ Β’
ΠΑΡΑΤΗΡΗΤΗΡΙΟ ΒΙΩΣΙΜΗΣ 
ΤΟΥΡΙΣΤΙΚΗΣ ΑΝΑΠΤΥΞΗΣ
Άρθρο 8
Παρατηρητήριο Βιώσιμης 
Τουριστικής Ανάπτυξης
1. Κάθε Οργανισμός Διαχείρισης και Προώθησης Προορισμού δύναται να συστήσει τοπικό ή περιφερειακό Παρατηρητήριο Βιώσιμης Τουριστικής Ανάπτυξης (Παρατηρητήριο), κατά το πρότυπο του Παρατηρητηρίου Τουρισμού του Υπουργείου Τουρισμού του άρθρου 18 του ν. 4179/2013 (Α’ 175), με σκοπό τη μελέτη της τουριστικής αγοράς και την παρουσίαση πορισμάτων, καθώς και την πρόταση στοχευμένων μέτρων αναπτυξιακού χαρακτήρα στην περιφέρεια ευθύνης του, για την ανάδειξη όλων των θεματικών ενοτήτων του εγχώριου τουριστικού προϊόντος. Ο Οργανισμός Διαχείρισης και Προώθησης Προορισμού δύναται να διασυνδεθεί με τοπικό ή περιφερειακό Παρατηρητήριο που ήδη έχει συσταθεί από τον οικείο οργανισμό τοπικής αυτοδιοίκησης (Ο.Τ.Α.).
2. Η σύσταση του τοπικού ή περιφερειακού Παρατηρητηρίου Βιώσιμης Τουριστικής Ανάπτυξης είναι υποχρεωτική για τους Οργανισμούς Διαχείρισης και Προώθησης Προορισμού στις περιοχές που έχουν χαρακτηριστεί με απόφαση του Υπουργού Τουρισμού ως Πρότυποι Τουριστικοί Προορισμοί Ολοκληρωμένης Διαχείρισης. Στις περιοχές του πρώτου εδαφίου, εφόσον υφίσταται ήδη τοπικό ή περιφερειακό Παρατηρητήριο στον οικείο Ο.Τ.Α., είναι υποχρεωτική η διασύνδεσή του με τον Οργανισμό Διαχείρισης και Προώθησης Προορισμού. 
3. Κάθε τοπικό ή περιφερειακό Παρατηρητήριο Βιώσιμης Τουριστικής Ανάπτυξης δύναται να ενταχθεί στο Διεθνές Δίκτυο των Παρατηρητηρίων Βιώσιμης Τουριστικής Ανάπτυξης (International Network of Sustainable Tourism Observatories) του Παγκόσμιου Οργανισμού Τουρισμού. 
Άρθρο 9
Αρμοδιότητα
Αρμοδιότητα του τοπικού ή περιφερειακού Παρατηρητηρίου Βιώσιμης Τουριστικής Ανάπτυξης είναι η μελέτη της τουριστικής αγοράς και η υποστήριξη τεκμηριωμένης δημόσιας πολιτικής για τη λήψη στοχευμένων μέτρων αναπτυξιακού χαρακτήρα στον τομέα του τουρισμού, καθώς και η ανάδειξη των θεματικών ενοτήτων του εγχώριου τουριστικού προϊόντος. Το τοπικό ή περιφερειακό Παρατηρητήριο Βιώσιμης Τουριστικής Ανάπτυξης παρακολουθεί τους δείκτες βιώσιμης ανάπτυξης και συντάσσει ετήσια έκθεση. Οι δείκτες βιώσιμης ανάπτυξης ταξινομούνται, ιδίως, σε τρεις πυλώνες: 
α) οικονομία, β) κοινωνία και γ) περιβάλλον. 
Άρθρο 10
Ετήσιος απολογισμός - Έκθεση πεπραγμένων
Κάθε τοπικό ή περιφερειακό Παρατηρητήριο Βιώσιμης Τουριστικής Ανάπτυξης έχει την υποχρέωση να εκδίδει ετήσιο απολογισμό - έκθεση πεπραγμένων με το στρατηγικό πλαίσιο, τη στοχοθεσία, το ετήσιο πρόγραμμα δράσης και τα αποτελέσματα λειτουργίας με βάση συγκεκριμένους δείκτες απόδοσης, καθώς και να κάνει προτάσεις βελτίωσης σε σημαντικά θέματα του τουρισμού, όπως η ανάλυση της αγοράς και τα έργα υποδομής. Η έκθεση πεπραγμένων του πρώτου εδαφίου αναρτάται στον ιστότοπο του οικείου οργανισμού τοπικής αυτοδιοίκησης και υποβάλλεται στο Υπουργείο Τουρισμού.
ΚΕΦΑΛΑΙΟ Γ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 11
Εξουσιοδοτική διάταξη
Με κοινή απόφαση των Υπουργών Τουρισμού και Περιβάλλοντος και Ενέργειας μπορούν να εξειδικεύονται και να προβλέπονται πρόσθετες ποσοτικές και ποιοτικές προϋποθέσεις, για τον χαρακτηρισμό μίας περιοχής ως Πρότυπου Τουριστικού Προορισμού Ολοκληρωμένης Διαχείρισης σύμφωνα με την παρ. 1 του άρθρου 3. 
ΜΕΡΟΣ Β’
ΑΝΩΝΥΜΗ ΕΤΑΙΡΕΙΑ 
«ΙΑΜΑΤΙΚΕΣ ΠΗΓΕΣ ΕΛΛΑΔΑΣ»
Άρθρο 12
Σκοπός
Οι διατάξεις του παρόντος αποσκοπούν στη διασφάλιση μιας συνολικής, ομοιογενούς και αποδοτικής διοίκησης, διαχείρισης, εκμετάλλευσης και εν γένει αξιοποίησης των φυσικών ιαματικών πόρων και πηγών της Χώρας, ως μέρους της περιουσίας του Eλληνικού Δημοσίου.
Άρθρο 13
Αντικείμενο
Αντικείμενο του παρόντος είναι η ρύθμιση της διοίκησης, διαχείρισης, εκμετάλλευσης και εν γένει αξιοποίησης των φυσικών ιαματικών πόρων και πηγών της Χώρας, μέσω της σύστασης ανώνυμης εταιρείας του Δημοσίου με κύριο έργο τη διασφάλιση και χρήση τεχνογνωσίας για την αναγνώριση, εκμετάλλευση ή παραχώρηση των ιαματικών πόρων και πηγών της Χώρας και τη δημιουργία επενδυτικών φακέλων για τη βέλτιστη αξιοποίησή τους. 
Άρθρο 14
Σύσταση - Επωνυμία - Σκοπός - 
Λειτουργία - Εποπτεία - Διάρκεια - Έδρα
1. Συστήνεται ανώνυμη εταιρία με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) και διακριτικό τίτλο «Ιαματικές Πηγές Ελλάδας Aνώνυμη Eταιρεία» (Ι.Π.Ε. A.E.). 
2. Η Ι.Π.Ε. Α.Ε. έχει ως σκοπό τη διοίκηση, διαχείριση, εκμετάλλευση και αξιοποίηση των φυσικών ιαματικών πόρων και πηγών, καθώς και των εγκαταστάσεών τους και του περιβάλλοντος των ιαματικών πηγών χώρου σε ακτίνα πεντακοσίων (500) μέτρων, η οποία ανήκει στη διαχείριση του Ελληνικού Οργανισμού Τουρισμού (Ε.Ο.Τ.) και περιλαμβάνεται στην προστατευτική περιοχή γύρω από την πηγή, όπως αυτή ορίζεται στο άρθρο 1 του 
ν. 4844/1930 (Α’ 268) και τα οποία αποτελούν περιουσία του Δημοσίου ή Οργανισμού Τοπικής Αυτοδιοίκησης (Ο.Τ.Α.). H περιοχή του πρώτου εδαφίου λειτουργεί και ως ζώνη προστασίας του φυσικού πόρου. Σε κάθε περίπτωση εφαρμόζονται ο ν. 4602/2019 (Α’ 45) περί έρευνας, εκμετάλλευσης και διαχείρισης του γεωθερμικού δυναμικού της Χώρας. Η αξιοποίηση των ανωτέρω εκτάσεων από την Ι.Π.Ε. Α.Ε. γίνεται σύμφωνα με τις προβλέψεις της πολεοδομικής νομοθεσίας.
3. Το καταστατικό της Εταιρείας μπορεί να τροποποιείται και να κωδικοποιείται με απόφαση της Γενικής Συνέλευσης.
4. Η Ι.Π.Ε. Α.Ε. λειτουργεί χάριν του δημοσίου συμφέροντος κατά τους κανόνες της ιδιωτικής οικονομίας, σύμφωνα με τις επικρατούσες συνθήκες της αγοράς και με εγγυήσεις πλήρους διαφάνειας. Διέπεται από τον ν. 3429/2005 (Α’ 314) περί δημόσιων επιχειρήσεων και οργανισμών και συμπληρωματικώς από τον ν. 4548/2018 (Α’ 104) περί αναμόρφωσης του δικαίου των ανωνύμων εταιρειών, για τα θέματα που δεν ρυθμίζονται ειδικώς.
5. Η εποπτεία της Ι.Π.Ε. Α.Ε. ασκείται από τον Υπουργό Τουρισμού.
6. Η διάρκεια της Ι.Π.Ε. Α.Ε. είναι πενήντα (50) έτη από την έναρξη ισχύος του παρόντος. Η διάρκειά της μπορεί να παραταθεί με απόφαση της Γενικής Συνέλευσης των μετόχων. 
7. Η Ι.Π.Ε. Α.Ε. εδρεύει σε δήμο εντός της Περιφέρειας Αττικής, ο οποίος ορίζεται με το Καταστατικό της.
Άρθρο 15
Μεταβίβαση περιουσιακών δικαιωμάτων
1. Στην ανώνυμη εταιρία με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) μπορούν να μεταβιβάζονται, περιέρχονται και παραχωρούνται:
α) Η χρήση, η διοίκηση, η διαχείριση και η εκμετάλλευση των φυσικών ιαματικών πόρων και πηγών, των εγκαταστάσεων που λειτουργικά συνέχονται με τους πόρους και τις πηγές, καθώς και του περιβάλλοντος των ιαματικών πηγών χώρου σε ακτίνα πεντακοσίων (500) μέτρων και κάθε φύσεως δικαιώματα και κεκτημένα οικονομικά συμφέροντα που αφορούν τους φυσικούς ιαματικούς πόρους και τις πηγές, με σκοπό τη βέλτιστη αξιοποίησή τους για την ανάπτυξη του ιαματικού τουρισμού. Η μεταβίβαση των ως άνω περιουσιακών δικαιωμάτων, γίνεται 
με την κοινή απόφαση της παρ. 1 του άρθρου 25.
β) Στην Ι.Π.Ε. Α.Ε. μπορούν να μεταβιβάζονται, περιέρχονται και παραχωρούνται και περιουσιακά στοιχεία και δικαιώματα ιδιωτών ευρισκόμενα και σε απόσταση μεγαλύτερη της ακτίνας των πεντακοσίων (500) μέτρων, κατόπιν σύμφωνης γνώμης του οικείου Ο.Τ.Α.. Η παραχώρηση στην περίπτωση αυτή γίνεται με σύμβαση που καταρτίζεται μεταξύ της Ι.Π.Ε. Α.Ε. και του φορέα των δικαιωμάτων, η οποία ορίζει και τους ειδικότερους όρους της παραχώρησης.
γ) Στην Ι.Π.Ε. Α.Ε. μπορούν να μεταβιβάζονται, περιέρχονται και παραχωρούνται και περιουσιακά δικαιώματα των Οργανισμών Τοπικής Αυτοδιοίκησης (Ο.Τ.Α.) ευρισκόμενα και σε απόσταση μεγαλύτερη της ακτίνας των πεντακοσίων (500) μέτρων, μόνο κατόπιν σύμφωνης γνώμης του οικείου Ο.Τ.Α.. Η παραχώρηση των ανωτέρω περιουσιακών δικαιωμάτων στην Ι.Π.Ε. Α.Ε. γίνεται με την κοινή απόφαση της παρ. 1 του άρθρου 25, με τήρηση της διαδικασίας της παρ. 3 του άρθρου 17. 
2. Η παραχώρηση της χρήσης, διοίκησης, διαχείρισης, εκμετάλλευσης και αξιοποίησης των ως άνω περιουσιακών στοιχείων στην Ι.Π.Ε. Α.Ε. απαλλάσσεται από κάθε φόρο, τέλος, εισφορά, αμοιβή ή δικαίωμα υπέρ του Δημοσίου ή οποιουδήποτε τρίτου, συμπεριλαμβανομένου του φόρου έναρξης δραστηριότητας, τέλους, εισφοράς ή δικαιώματος υπέρ του Δημοσίου ή οποιουδήποτε νομικού προσώπου δημοσίου δικαίου (Ν.Π.Δ.Δ.), δικαιωμάτων συμβολαιογράφων, δικηγόρων, δικαστικών επιμελητών και αμοιβών ή ανταποδοτικών τελών υποθηκοφυλάκων, τελών κτηματογράφησης και πάσης φύσης ανταποδοτικών τελών, πλην του φόρου μεταβίβασης ακινήτων, δωρεάς και κληρονομιάς. Σε ό,τι αφορά τον Φόρο Προστιθέμενης Αξίας (Φ.Π.Α.) εφαρμόζονται οι διατάξεις του Κώδικα Φ.Π.Α. (ν. 2859/2000, Α’ 248).
Άρθρο 16
Αυτοδίκαιη περιέλευση 
σε περιουσιακά δικαιώματα
1. Υφιστάμενες διοικητικές πράξεις ή συμβάσεις μίσθωσης, υπομίσθωσης, παραχώρησης ή άλλες συμβάσεις διοίκησης, διαχείρισης και εκμετάλλευσης επί των φυσικών ιαματικών πόρων και πηγών, καθώς και των εγκαταστάσεών τους, για τις οποίες έχει εκδοθεί ειδικό σήμα λειτουργίας, και του περιβάλλοντος των ιαματικών πόρων χώρου σε ακτίνα πεντακοσίων (500) μέτρων, που αφορούν ή έχουν ως αντισυμβαλλόμενο ιδιώτη, φυσικό ή νομικό πρόσωπο πλην της παρ. 3, μετά την έκδοση της απόφασης ανάθεσης δικαιωμάτων χρήσης και εκμετάλλευσης του άρθρου 25, εξακολουθούν να ισχύουν μέχρι τη λήξη τους. Στη θέση του εκμισθωτή ή του παραχωρήσαντος, από την έκδοση της ανωτέρω απόφασης, υπεισέρχεται αυτοδικαίως η ανώνυμη εταιρεία με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) ως προς το σύνολο των συμβατικών δικαιωμάτων και υποχρεώσεων, χωρίς να απαιτείται η συναίνεση των αντισυμβαλλομένων και ανεξάρτητα από την ύπαρξη συμβατικών όρων που αποκλείουν ή περιορίζουν την υπεισέλευση αυτή. Για την άσκηση των δικαιωμάτων και την εκπλήρωση των υποχρεώσεων που απορρέουν από την υπεισέλευση της Ι.Π.Ε Α.Ε. στις συμβάσεις και εκμεταλλεύσεις αυτές έναντι τρίτων, δεν απαιτείται αναγγελία προς αυτούς ή συναίνεσή τους.
2. Υφιστάμενες διοικητικές πράξεις ή συμβάσεις μίσθωσης, υπομίσθωσης, παραχώρησης ή άλλες συμβάσεις διοίκησης, διαχείρισης και εκμετάλλευσης επί των φυσικών ιαματικών πόρων και πηγών, καθώς και των εγκαταστάσεών τους, για τις οποίες δεν έχει εκδοθεί ειδικό σήμα λειτουργίας, και του περιβάλλοντος των ιαματικών πόρων χώρου σε ακτίνα πεντακοσίων (500) μέτρων, που αφορούν ή έχουν ως αντισυμβαλλόμενο ιδιώτη, φυσικό ή νομικό πρόσωπο πλην της παρ. 3, μετά την έκδοση της απόφασης ανάθεσης δικαιωμάτων χρήσης και εκμετάλλευσης της παρ. 1 του άρθρου 25, εξακολουθούν να ισχύουν για χρονικό διάστημα δύο (2) ετών από την έκδοση της ανωτέρω απόφασης. Στο διάστημα αυτό οι φορείς των ανωτέρω δικαιωμάτων οφείλουν να προβούν σε όλες τις αναγκαίες ενέργειες για την έκδοση και χορήγηση σε αυτούς του ειδικού σήματος λειτουργίας. Σε περίπτωση άπρακτης παρέλευσης της ως άνω προθεσμίας, οι υφιστάμενες διοικητικές πράξεις ανακαλούνται αυτοδικαίως, οι συμβάσεις παύουν αυτοδικαίως να ισχύουν και τα περιουσιακά στοιχεία και δικαιώματα εκμετάλλευσης και διαχείρισης που τους είχαν παραχωρηθεί περιέρχονται αυτοδικαίως στην Ι.Π.Ε. Α.Ε.. Για την αυτοδίκαιη αυτή περιέλευση των ανωτέρω περιουσιακών στοιχείων και δικαιωμάτων στην Ι.Π.Ε. εκδίδεται σχετική διαπιστωτική πράξη του Διοικητικού Συμβουλίου της Ι.Π.Ε. Α.Ε. και οι κάτοχοι αποβάλλονται από τους χώρους και τις εγκαταστάσεις τους. 
3. Υφιστάμενες διοικητικές πράξεις ή συμβάσεις μίσθωσης, υπομίσθωσης, παραχώρησης ή άλλες συμβάσεις διοίκησης, διαχείρισης και εκμετάλλευσης επί των φυσικών ιαματικών πόρων και πηγών, καθώς και των εγκαταστάσεών τους και του περιβάλλοντος των ιαματικών πόρων χώρου σε ακτίνα πεντακοσίων (500) μέτρων, με τις οποίες παραχωρήθηκαν ή μισθώθηκαν ιαματικές πηγές, οι εγκαταστάσεις τους και ο περιβάλλων αυτές χώρος, σε Οργανισμούς Τοπικής Αυτοδιοίκησης ή αναπτυξιακές εταιρείες αυτών, εξακολουθούν να ισχύουν υπό τους όρους και τις προϋποθέσεις που ορίζονται στην παρ. 3 του άρθρου 17. Στην περίπτωση άπρακτης παρέλευσης των αναφερόμενων στην παρ. 3 του άρθρου 17 προθεσμιών, μετά την έκδοση της απόφασης ανάθεσης δικαιωμάτων χρήσης και εκμετάλλευσης της παρ. 1 του άρθρου 25, οι υφιστάμενες διοικητικές πράξεις ανακαλούνται αυτοδικαίως. Οι συμβάσεις παύουν αυτοδικαίως να ισχύουν και τα περιουσιακά στοιχεία και δικαιώματα που είχαν παραχωρηθεί στους ανωτέρω φορείς περιέρχονται αυτοδικαίως στην Ι.Π.Ε. Α.Ε.. Για την αυτοδίκαιη αυτή περιέλευση των ανωτέρω περιουσιακών στοιχείων και δικαιωμάτων στην Ι.Π.Ε. Α.Ε. εκδίδεται σχετική διαπιστωτική πράξη του Διοικητικού Συμβουλίου της Ι.Π.Ε. Α.Ε. και οι κάτοχοι αποβάλλονται από τους χώρους και τις εγκαταστάσεις τους. 
Άρθρο 17
Ανεξαρτησία και λειτουργία
1. Για την εκπλήρωση του σκοπού της, η ανώνυμη εταιρεία με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) ενεργεί με τρόπο ανεξάρτητο σύμφωνα με τον Εσωτερικό της Κανονισμό, με εγγυήσεις πλήρους διαφάνειας και με σκοπό την επαύξηση της αξίας και τη βελτίωση της απόδοσης των περιουσιακών στοιχείων, και τη δημιουργία εσόδων.
2. Η Ι.Π.Ε. Α.Ε. μπορεί να προβαίνει σε κάθε ενέργεια, προκειμένου να εκπληρώνει τον σκοπό της και ιδίως μπορεί να:
α) Απογράφει, να προβαίνει στη χαρτογράφηση και να συγκεντρώνει τους τίτλους ιδιοκτησίας των φυσικών ιαματικών πόρων και πηγών, ακινήτων και εγκαταστάσεων εντός αυτών ή εντός του περιβάλλοντος χώρου αυτών σε ακτίνα πεντακοσίων μέτρων, με σκοπό τη δημιουργία ενημερωμένου αρχείου, λαμβάνοντας υπόψη και συναφή στοιχεία του Συνδέσμου Δήμων Ιαματικών Πηγών Ελλάδας,
β) προβαίνει στην αξιοποίηση των περιουσιακών στοιχείων και των επιχειρηματικών μονάδων, στην εκμίσθωσή τους, καθώς και σε κάθε αναγκαία διαχειριστική ενέργεια και πράξη αξιοποίησης σύμφωνα με τον 
ν. 4413/2016 (Α’ 148),
γ) αποδέχεται ή να αποποιείται δωρεές, κληρονομιές, κληροδοσίες, χορηγίες και άλλες χαριστικές παροχές από οποιαδήποτε πηγή, στο όνομά της,
δ) εκπονεί μελέτες για την ανοικοδόμηση, επισκευή, βελτίωση της προσβασιμότητας, συντήρηση ή ανακαίνιση των ως άνω περιουσιακών στοιχείων, και να ανοικοδομεί, επισκευάζει και ανακαινίζει αυτά ή να αναθέτει τις παραπάνω εργασίες σε τρίτους, 
ε) προβαίνει σε όλες τις αναγκαίες ενέργειες για την πολεοδομική τακτοποίηση αυθαιρέτων κατασκευών ή εγκαταστάσεων, όπως να αιτείται την υπαγωγή τους στη νομοθεσία περί διατήρησης, ενεργώντας προς τούτο κάθε αναγκαία πράξη, συμπεριλαμβανομένης και της χορήγησης εντολής και εξουσιοδότησης σε μηχανικό και απαλλασσόμενη από την καταβολή τελών και προστίμων διατήρησης. Η πολεοδομική τακτοποίηση των ανωτέρω αυθαίρετων κατασκευών ή εγκαταστάσεων γίνεται κατόπιν υποβολής αίτησης, τοπογραφικού διαγράμματος και τεχνικής έκθεσης μηχανικού, με αναλυτική περιγραφή των αυθαίρετων κατασκευών ή χρήσεων, 
στ) προβαίνει σε κάθε πράξη εκπροσώπησης, υποβολή αιτήσεων για την αρτιότερη επιχειρηματική εκμετάλλευση των ως άνω περιουσιακών στοιχείων, καθώς και στην προμήθεια και εγκατάσταση του κάθε φύσης εξοπλισμού που είναι απαραίτητες για την αξιοποίηση και την εκμετάλλευση των περιουσιακών στοιχείων,
ζ) ενάγει και να ενάγεται και γενικά να διεξάγει στο όνομά της κάθε δίκη και να επιχειρεί κάθε μέτρο εκτέλεσης που αφορά στα περιουσιακά στοιχεία των οποίων της έχουν ανατεθεί η διοίκηση και η διαχείριση, με σκοπό την επιδίωξη της ικανοποίησης κάθε αξίωσης ή απαίτησης που απορρέει από τη φύση των δικαιωμάτων που της παραχωρούνται με το παρόν,
η) διενεργεί διαδικασίες ανάθεσης και εκτέλεσης δημόσιων συμβάσεων έργων, μελετών, προμηθειών, υπηρεσιών και έργων τεχνικής βοήθειας προγραμμάτων του Εταιρικού Συμφώνου Περιφερειακής Ανάπτυξης (ΕΣΠΑ) 2021-2027, του Ευρωπαϊκού Οικονομικού Χώρου (ΕΟΧ) ή άλλων ενωσιακών ή διεθνών προγραμμάτων ή ταμείων και προγραμμάτων και έργων που χρηματοδοτούνται από το εθνικό σκέλος του Προγράμματος Δημοσίων Επενδύσεων (ΠΔΕ),
θ) μεριμνά για την εφαρμογή των οικονομοτεχνικών μελετών επενδυτικού σχεδίου του ιαματικού φυσικού πόρου, όπως αυτές διαβιβάζονται από τον οικείο οργανισμό τοπικής αυτοδιοίκησης (Ο.Τ.Α.) και αξιοποιούνται από Ο.Τ.Α. στο πλαίσιο της διαδικασίας της περ. γ) της παρ. 3 του άρθρου 16.
3. α) Η επιλογή των προς ανάθεση της διαχείρισης και εκμετάλλευσης περιουσιακών στοιχείων γίνεται με κριτήρια το στάδιο στο οποίο βρίσκεται η αναγνώριση του φυσικού πόρου ως ιαματικού, τον βαθμό αξιοποίησης του αναγνωρισθέντος φυσικού πόρου ως ιαματικού, το στάδιο ολοκλήρωσης των κατασκευών και εγκαταστάσεων προς αξιοποίηση και διάθεση του ιαματικού πόρου, το στάδιο στο οποίο βρίσκεται η διαδικασία της χορήγησης ειδικού σήματος λειτουργίας των ιαματικών εγκαταστάσεων, καθώς και την προοπτική ταχύτερης τουριστικής ανάπτυξής του. 
β) Αν ο προς ανάθεση της διαχείρισης και εκμετάλλευσης ιαματικός φυσικός πόρος και οι εγκαταστάσεις που συνέχονται με αυτόν έχουν λάβει ειδικό σήμα λειτουργίας, για την έκδοση της απόφασης της παρ. 1 του άρθρου 25 απαιτείται σύμφωνη γνώμη του οικείου Ο.Τ.Α. α’ βαθμού, στα διοικητικά όρια του οποίου βρίσκονται τα παραπάνω περιουσιακά στοιχεία. Σε κάθε άλλη περίπτωση, ο οικείος Ο.Τ.Α. α’ βαθμού δύναται, μέσα σε προθεσμία έξι (6) μηνών από τη θέση σε ισχύ του παρόντος, να εκδώσει απόφαση του Δημοτικού Συμβουλίου περί της αξιοποίησης του ιαματικού φυσικού πόρου και των εγκαταστάσεων που συνέχονται με αυτόν. Αν παρέλθει άπρακτη η ως άνω προθεσμία ή εκδοθεί αρνητική απόφαση επί της αξιοποίησης, τεκμαίρεται σύμφωνη γνώμη του Ο.Τ.Α. α’ βαθμού για την έκδοση της απόφασης. Αν εκδοθεί απόφαση του Δημοτικού Συμβουλίου περί αξιοποίησης, ο οικείος Ο.Τ.Α. α’ βαθμού ή η αναπτυξιακή εταιρεία αυτού υποβάλει στην Ι.Π.Ε., εντός τεσσάρων (4) ετών από την έκδοση της απόφασης αυτής, οικονομοτεχνική μελέτη επενδυτικού σχεδίου του ιαματικού φυσικού πόρου, στην οποία περιγράφεται αναλυτικά το πρόγραμμα της επένδυσης, δίνονται στοιχεία για την τουριστική κίνηση της περιοχής και παρατίθενται οι προοπτικές βιωσιμότητας της επένδυσης. Τα έργα αξιοποίησης ολοκληρώνονται μέσα σε προθεσμία δέκα (10) ετών από την έκδοση της ως άνω αναφερόμενης απόφασης του Δημοτικού Συμβουλίου περί αξιοποίησης. Αν παρέλθουν άπρακτες οι ως άνω προθεσμίες, η απόφαση του πρώτου εδαφίου εκδίδεται χωρίς να προηγηθεί σύμφωνη γνώμη του οικείου Ο.Τ.Α. α’ βαθμού, στα διοικητικά όρια του οποίου βρίσκονται τα παραπάνω περιουσιακά στοιχεία.
Άρθρο 18
Μετοχικό κεφάλαιο
1. Το αρχικό μετοχικό κεφάλαιο της ανώνυμης εταιρείας με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) ανέρχεται σε πέντε εκατομμύρια (5.000.000) ευρώ και διαιρείται σε πενήντα χιλιάδες (50.000) ονομαστικές μετοχές, ονομαστικής αξίας εκατό (100) ευρώ η κάθε μία. Το αρχικό μετοχικό κεφάλαιο της εταιρείας καλύπτεται κατά εκατό τοις εκατό (100%) από το ελληνικό Δημόσιο. Το μετοχικό κεφάλαιο καταβάλλεται σε τρεις (3) δόσεις από το Ελληνικό Δημόσιο σε λογαριασμό που τηρείται στην Τράπεζα της Ελλάδος στο όνομα της εταιρείας. Η πρώτη δόση, ποσού ενός εκατομμυρίου πεντακοσίων χιλιάδων (1.500.000) ευρώ καταβάλλεται μέσα σε έναν (1) μήνα από την έναρξη ισχύος του παρόντος.
2. Οι μετοχές της Ι.Π.Ε. είναι μη μεταβιβάσιμες, με την εξαίρεση του ποσοστού είκοσι τοις εκατό (20%) που μεταβιβάζεται στην Κεντρική Ένωση Δήμων Ελλάδος (Κ.Ε.Δ.Ε.) εντός δύο (2) μηνών από την έναρξη ισχύος του παρόντος.
3. Το Ελληνικό Δημόσιο εκπροσωπείται στη Γενική Συνέλευση των μετόχων της Ι.Π.Ε. από τον Υπουργό Τουρισμού και τον Υπουργό Οικονομικών ή από πρόσωπα εξουσιοδοτημένα από αυτούς.
4. Το ποσοστό του μετοχικού κεφαλαίου της Ι.Π.Ε. που καλύπτεται από το Ελληνικό Δημόσιο κατατίθεται από το Υπουργείο Οικονομικών σε λογαριασμό που τηρείται στην Τράπεζα της Ελλάδος στο όνομα της Ι.Π.Ε. A.E.. 
5. Η συμμετοχή του Ελληνικού Δημοσίου στην Ι.Π.Ε. δεν μπορεί να είναι κατώτερη σε ποσοστό από το πενήντα τοις εκατό (50%) του συνολικού μετοχικού κεφαλαίου πλέον μιας ακόμη μετοχής.
Άρθρο 19
Εσωτερικός Κανονισμός
1. Στον Εσωτερικό Κανονισμό της Ι.Π.Ε. Α.Ε. που εκδίδεται σύμφωνα με το άρθρο 25 ρυθμίζονται, ιδίως, τα ακόλουθα θέματα:
α) Η οργάνωση, λειτουργία και διάρθρωση των υπηρεσιών της Ι.Π.Ε.,
β) η κατανομή αρμοδιοτήτων στις υπηρεσίες,
γ) ο αριθμός των θέσεων προσωπικού, τα προσόντα, οι όροι πρόσληψης και εργασίας, το Σύστημα Διαχείρισης της Απόδοσης, ο καθορισμός διαδικασιών για την κατάρτιση ατομικού Προγράμματος Ανάπτυξης και Υλοποίησης,
δ) το πειθαρχικό δίκαιο του προσωπικού,
ε) ο Κανονισμός αναθέσεων και προμηθειών, 
στ) η πολιτική μερισμάτων και
ζ) η υπηρεσία εσωτερικού ελέγχου.
Άρθρο 20
Όργανα διοίκησης
1. Τα όργανα διοίκησης της ανώνυμης εταιρείας με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) είναι η Γενική Συνέλευση και το Διοικητικό Συμβούλιο.
2. Το Διοικητικό Συμβούλιο (Δ.Σ.) της Ι.Π.Ε. Α.Ε. είναι επταμελές και ορίζεται με κοινή απόφαση των Υπουργών Τουρισμού και Οικονομικών για θητεία τριών (3) ετών, τηρουμένης της διαδικασίας των άρθρων 20 και 22 του ν. 4735/2020 (Α’ 197).
3. Το Διοικητικό Συμβούλιο (Δ.Σ.) είναι υπεύθυνο για τη διοίκηση της Εταιρείας και την επίτευξη των καταστατικών της σκοπών. Το Δ.Σ. αποφασίζει για τα θέματα που σχετίζονται με τη διαχείριση της Εταιρείας, εκτός από τα θέματα που, σύμφωνα με τις διατάξεις του παρόντος και του ν. 4548/2018 (Α’ 104), ανήκουν στην αρμοδιότητα της Γενικής Συνέλευσης. 
4. Στο Διοικητικό Συμβούλιο ορίζονται πρόσωπα εγνωσμένου κύρους, επιστημονικής κατάρτισης και επαγγελματικής επάρκειας και αξιοπιστίας, με υψηλό επίπεδο τεχνογνωσίας ή μεγάλη εμπειρία σε δραστηριότητες του τουριστικού τομέα, ή στην ανάπτυξη και διαχείριση ακίνητης περιουσίας. Στο Διοικητικό Συμβούλιο συμμετέχουν υποχρεωτικά ως μέλη ο Πρόεδρος του Διοικητικού Συμβουλίου της Κεντρικής Ένωσης Δήμων Ελλάδος και ο Πρόεδρος του Διοικητικού Συμβουλίου του Συνδέσμου Δήμων Ιαματικών Πηγών Ελλάδας.
Άρθρο 21
Συμβούλιο Εμπειρογνωμόνων
Στην ανώνυμη εταιρεία με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) συστήνεται Συμβούλιο Εμπειρογνωμόνων (Σ.Ε.) που αποτελείται από πέντε (5) μέλη. Τα μέλη του Σ.Ε. ορίζονται με απόφαση του Διοικητικού Συμβουλίου της Ι.Π.Ε., για θητεία τριών (3) ετών, που μπορεί να ανανεώνεται για ίσο χρονικό διάστημα, και είναι πρόσωπα εγνωσμένου διεθνούς κύρους που διακρίνονται για την επιστημονική τους κατάρτιση και την επαγγελματική τους εμπειρία στον τεχνικό, οικονομικό ή νομικό τομέα. Το Σ.Ε. έχει συμβουλευτικό ρόλο και υποβοηθά το έργο του Διοικητικού Συμβουλίου σε θέματα ειδικού επιστημονικού υπόβαθρου.
Άρθρο 22
Καταστατικό
1. Το καταστατικό της ανώνυμης εταιρείας με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) περιλαμβάνεται σε Παράρτημα, που προσαρτάται και αποτελεί αναπόσπαστο τμήμα του παρόντος.
2. Το καταστατικό της Ι.Π.Ε. Α.Ε. τροποποιείται κατά τη διαδικασία η οποία προβλέπεται σε αυτό και στον 
ν. 4548/2018 (Α’ 104). 
Άρθρο 23
Θέματα προσωπικού
1. Στην Εταιρεία με την επωνυμία «Ιαματικές Πηγές Ελλάδας Ανώνυμη Εταιρεία» (Ι.Π.Ε. Α.Ε.) συστήνονται οκτώ (8) θέσεις προσωπικού με σύμβαση εργασίας Ιδιωτικού Δικαίου Αορίστου Χρόνου (Ι.Δ.Α.Χ.) και τρεις (3) θέσεις δικηγόρων με έμμισθη εντολή. Η κατανομή των παραπάνω θέσεων ανά κατηγορία και κλάδο/ειδικότητα γίνεται με τον Εσωτερικό Κανονισμό. Η πρόσληψη για την πλήρωση των θέσεων πραγματοποιείται κατόπιν έγκρισης της Επιτροπής της Πράξης Υπουργικού Συμβουλίου 33/2006 (Α’ 280) με την έκδοση σχετικής προκήρυξης ύστερα από έλεγχο του Ανώτατου Συμβουλίου Επιλογής Προσωπικού (Α.Σ.Ε.Π.), από το αρμόδιο όργανο του Υπουργείου Τουρισμού, μετά από εισήγηση του Δ.Σ. της Εταιρείας, κατά παρέκκλιση κάθε άλλης ειδικής ή γενικής διάταξης Στην προκήρυξη αναφέρονται, ιδίως, ο αριθμός του προσωπικού που θα προσληφθεί ανά κατηγορία, οι προϋποθέσεις συμμετοχής, τα προσόντα πρόσληψης και ο τρόπος απόδειξης αυτών, τα κριτήρια επιλογής και ο τρόπος βαθμολόγησης αυτών, η προθεσμία υποβολής των αιτήσεων και η διαδικασία. Η αξιολόγηση των αιτήσεων διενεργείται από τριμελή τουλάχιστον Επιτροπή, η οποία συγκροτείται με απόφαση του Διοικητικού Συμβουλίου της Εταιρείας. Η Επιτροπή συντάσσει προσωρινούς πίνακες κατάταξης, απορριπτέων και προσληπτέων, τους οποίους δημοσιεύει στην ιστοσελίδα της Εταιρείας και αποστέλλει στο Α.Σ.Ε.Π.. Κατά των πινάκων αυτών ασκείται ένσταση ενώπιον του Α.Σ.Ε.Π., κατά τις οικείες διατάξεις, εντός αποκλειστικής προθεσμίας δέκα (10) ημερών από την επομένη της καταχώρισης αυτών στην ιστοσελίδα της Εταιρείας. Το Α.Σ.Ε.Π. διενεργεί τον έλεγχο νομιμότητας, καθώς και τον κατ’ ένσταση έλεγχο των πινάκων και ενημερώνει εν συνεχεία την Εταιρεία, προκειμένου αυτή να καταρτίσει τον οριστικό πίνακα προσληπτέων. Η πρόσληψη με σχέση έμμισθης εντολής πραγματοποιείται σύμφωνα με τα οριζόμενα στον Κώδικα Δικηγόρων (ν. 4194/2013, Α’ 208).
2. Η κάλυψη των αναγκών της Ι.Π.Ε. Α.Ε. σε προσωπικό μπορεί να γίνεται και με μεταφορά και ένταξη στο προσωπικό εργαζομένων σε εταιρείες των οποίων το μετοχικό κεφάλαιο ανήκει εξ ολοκλήρου, άμεσα ή έμμεσα, στην Ι.Π.Ε. Α.Ε. ή των οποίων περιουσιακά στοιχεία μεταβιβάζονται ή περιέρχονται στην Ι.Π.Ε. Α.Ε.. Η μεταφορά πραγματοποιείται μέσω σύμβασης δανεισμού εργαζομένου, σύμφωνα με την παρ. 3.
3. Η κάλυψη των αναγκών της Ι.Π.Ε. Α.Ε. σε προσωπικό μπορεί να γίνεται και με τη σύναψη συμβάσεων δανεισμού των υπηρεσιών μισθωτών του ιδιωτικού τομέα, για χρονικό διάστημα τριών (3) ετών, που μπορεί να ανανεώνεται.
Άρθρο 24
Ατέλειες - Έσοδα
1. Τα έσοδα της ανώνυμης εταιρείας με την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.) αποτελούνται από: α) το τίμημα από την αξιοποίηση των περιουσιακών στοιχείων που περιέρχονται σε αυτή, β) τους τόκους, τα μερίσματα και τις κάθε είδους αποδόσεις των παραπάνω περιουσιακών στοιχείων και των χρηματικών διαθεσίμων της, γ) τις επιχορηγήσεις από το Δημόσιο, ανάλογα με το πρόγραμμα αξιοποίησης και τις ανάγκες της, δ) τα έσοδα που προκύπτουν από κάθε άλλη νόμιμη αιτία και ε) τις κληρονομίες, τα κληροδοτήματα, τις εισφορές και επιχορηγήσεις από τρίτους.
2. Η Ι.Π.Ε. Α.Ε. απολαμβάνει όλων των διοικητικών, οικονομικών, δικαστικών, ουσιαστικού και δικονομικού δικαίου, απαλλαγών και ατελειών του Δημοσίου. Υπόκειται αποκλειστικά στους φόρους μεταβίβασης ακινήτων, δωρεάς, κληρονομιάς, στον Ενιαίο Φόρο Ιδιοκτησίας Ακινήτων, στον Φόρο Προστιθέμενης Αξίας, τον φόρο συγκέντρωσης κεφαλαίου και εισοδήματος και απαλλάσσεται από κάθε άλλο φόρο.
3. Το τίμημα που εισπράττει η Ι.Π.Ε. Α.Ε. από την αξιοποίηση και παραχώρηση των περιουσιακών της στοιχείων και οι κάθε είδους αποδόσεις των περιουσιακών στοιχείων ιαματικών πόρων και των εντός αυτών ή εντός του περιβάλλοντος χώρου αυτών εγκαταστάσεων σε ακτίνα πεντακοσίων (500) μέτρων, αφού αφαιρεθούν τα αναλογούντα λειτουργικά έξοδα και οι διοικητικές δαπάνες της Ι.Π.Ε. Α.Ε. για την αξιοποίηση του περιουσιακού στοιχείου, συμπεριλαμβανομένου στα έξοδα και του ποσού που αποδίδεται στον οικείο δήμο ή στον φορέα του Δημοσίου ή τη δημόσια επιχείρηση όπου ανήκει το περιουσιακό στοιχείο, κατανέμονται στους μετόχους της με βάση το ποσοστό συμμετοχής εκάστου στο 
μετοχικό κεφάλαιο.
Άρθρο 25
Εξουσιοδοτικές διατάξεις
1. Με κοινή απόφαση του Υπουργού Τουρισμού και των κατά περίπτωση συναρμόδιων εκ των Υπουργών Οικονομικών και Εσωτερικών, μετά από εισήγηση του Διοικητικού Συμβουλίου της Ι.Π.Ε. Α.Ε., ανατίθενται κάθε φορά στην Ι.Π.Ε. Α.Ε. η διοίκηση, η χρήση, η διαχείριση και η εκμετάλλευση των περιουσιακών στοιχείων που περιγράφονται στην παρ. 2 του άρθρου 17, με εξαίρεση αυτών της περ. β) της παρ. 1 του άρθρου 15. Στο πλαίσιο της απόφασης αυτής προβλέπονται η διάρκεια ισχύος της ανάθεσης, πρόσθετοι όροι μεταβίβασης, όπως η καταβολή αντιτίμου ή τυχόν αποδιδόμενο ποσοστό επί των κάθε είδους αποδόσεων της επένδυσης, τα οποία η Ι.Π.Ε. Α.Ε. θα αποδίδει από την αξιοποίηση των παραπάνω περιουσιακών στοιχείων στον οικείο Δήμο ή στον φορέα του Δημοσίου ή στη δημόσια επιχείρηση, τους οποίους βάρυνε η διαχείριση του περιουσιακού στοιχείου. Για τον καθορισμό του ποσοστού αυτού λαμβάνεται υπόψη ο βαθμός ωρίμανσης του κάθε έργου των ανατιθέμενων περιουσιακών στοιχείων. 
2. Με κοινή απόφαση των Υπουργών Οικονομικών και Τουρισμού μεταβιβάζεται, εντός τεσσάρων (4) μηνών από την έναρξη ισχύος του παρόντος, ποσοστό ίσο με είκοσι τοις εκατό (20%) του συνολικού μετοχικού κεφαλαίου, ήτοι δέκα χιλιάδες (10.000) ονομαστικές μετοχές προς την Κεντρική Ένωση Δήμων Ελλάδος, με καταβολή εκ μέρους της του ισόποσου της ονομαστικής 
τους αξίας.
3. Με απόφαση του Υπουργού Τουρισμού, η οποία εκδίδεται ύστερα από εισήγηση του Διοικητικού Συμβουλίου της Ι.Π.Ε. Α.Ε., σύμφωνα με το άρθρο 4 του 
ν. 3429/2005 (Α’ 314) εγκρίνεται ο Εσωτερικός Κανονισμός που ρυθμίζει τη λειτουργία της Ι.Π.Ε. Α.Ε..
ΜΕΡΟΣ Γ’
ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ 
ΤΗΣ ΤΟΥΡΙΣΤΙΚΗΣ ΑΝΑΠΤΥΞΗΣ
Άρθρο 26 
Σκοπός
Οι διατάξεις του παρόντος αποσκοπούν στην αντιμετώπιση μιας σειράς πρακτικών ζητημάτων στη λειτουργία των τουριστικών επιχειρήσεων διαφόρων ειδών (τουριστικών λιμένων, τουριστικών επιχειρήσεων οδικών μεταφορών, τουριστικών γραφείων και τουριστικών καταλυμάτων), καθώς επίσης και των τουριστικών επαγγελμάτων (ξεναγών). Αποσκοπούν, επίσης, στη ρύθμιση σειράς οργανωτικών και λειτουργικών θεμάτων του Υπουργείου Τουρισμού και του Ελληνικού Οργανισμού Τουρισμού (παρατάσεις προθεσμιών σε τρέχοντα προγράμματα, μεταθέσεις εκπαιδευτικού προσωπικού, στεγαστικές ανάγκες). Τέλος, αποσκοπούν και στη ρύθμιση θεμάτων επισκεψιμότητας και προσβασιμότητας τουριστών/επισκεπτών σε σειρά επιχειρήσεων, θεμάτων προβολής της χώρας και την επίλυση ζητημάτων που έχουν προκληθεί από την πανδημία του κορωνοϊού 
COVID-19. 
Άρθρο 27 
Αντικείμενο
Αντικείμενο του παρόντος είναι ρυθμίσεις που αφορούν: 
α) Στη λειτουργία τουριστικών επιχειρήσεων (τουριστικών επιχειρήσεων οδικών μεταφορών, τουριστικών γραφείων), 
β) σε τουριστικά επαγγέλματα (ξεναγοί),
γ) σε τουριστικές εγκαταστάσεις (τουριστικοί λιμένες, τουριστικά καταλύματα, σύνθετα καταλύματα, μικτά καταλύματα μικρής κλίμακας), 
δ) σε οργανωτικά και λειτουργικά θέματα του Υπουργείου Τουρισμού και του εποπτευόμενου από αυτό Ελληνικού Οργανισμού Τουρισμού (παρατάσεις προθεσμιών σε τρέχοντα προγράμματα, μεταθέσεις εκπαιδευτικού προσωπικού, στεγαστικές ανάγκες), 
ε) σε θέματα επισκεψιμότητας και προσβασιμότητας τουριστών/επισκεπτών σε σειρά επιχειρήσεων (ζυθοποιεία, ελαιοτριβεία, τυροκομεία) και στην πρόνοια για έκδοση και απονομή σχετικού σήματος,
στ) σε ζητήματα τουριστικής προβολής της Χώρας και
ζ) σε επιμέρους θέματα αρμοδιότητας του Υπουργείου Τουρισμού, τα οποία προκύπτουν από την πανδημία του κορωνοϊού COVID-19.
ΚΕΦΑΛΑΙΟ Α’
ΡΥΘΜΙΣΕΙΣ ΓΙΑ ΤΟΥΡΙΣΤΙΚΟΥΣ ΛΙΜΕΝΕΣ
Άρθρο 28 
Αποχωροθέτηση του τουριστικού λιμένα 
Ηρακλείου Κρήτης - Τροποποίηση της παρ. 5 του άρθρου 30 και του Παραρτήματος ΙΙ 
του άρθρου 41 του ν. 2160/1993
Η περ. ε’ «ε. ΗΡΑΚΛΕΙΟ ΚΡΗΤΗΣ» της παρ. 5 του άθρου 30 και η περ ε’ «ε. ΗΡΑΚΛΕΙΟ ΚΡΗΤΗΣ» του Πραρτήματος ΙΙ - ΟΡΟΙ ΚΑΙ ΠΕΡΙΟΡΙΣΜΟΙ ΑΝΑΠΤΥΞΗΣ ΤΟΥΡΙΣΤΙΚΟΥ ΛΙΜΕΝΑ του άρθρου 41 του ν. 2160/1993 (Α’ 118) καταργούνται. 
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΤΙΣ ΤΟΥΡΙΣΤΙΚΕΣ ΕΠΙΧΕΙΡΗΣΕΙΣ 
ΟΔΙΚΩΝ ΜΕΤΑΦΟΡΩΝ
Άρθρο 29 
Ειδικά τουριστικά λεωφορεία δημόσιας χρήσης
ανοικτού τύπου αστικής περιήγησης πόλεων -
Τροποποίηση του άρθρου 36 
του ν. 3710/2008
Στο άρθρο 36 του ν. 3710/2008 (Α’ 216), περί της κυκλοφορίας ειδικών τουριστικών λεωφορείων δημόσιας χρήσης ανοικτού τύπου για την αστική περιήγηση πόλεων, επέρχονται οι εξής τροποποιήσεις: α) στην παρ. 1, μετά από τη φράση «αστικής περιήγησης πόλεων», προστίθεται η φράση «συμβατικών ή προσβάσιμων σε άτομα με αναπηρία», β) στην παρ. 2, βα) τροποποιείται το πρώτο εδάφιο, ως προς τον τρόπο με τον οποίο ειδικά τουριστικά λεωφορεία δημόσιας χρήσης ανοικτού τύπου αστικής περιήγησης πόλεων τίθενται σε κυκλοφορία και ως προς την παραπεμπόμενη παράγραφο, ββ) προστίθεται δεύτερο εδάφιο, περί της απόσυρσης από την κυκλοφορία των ειδικών τουριστικών λεωφορείων δημόσιας χρήσης ανοικτού τύπου αστικής 
περιήγησης πόλεων, βγ) προστίθεται τρίτο εδάφιο, περί κινήτρων για τη χρήση ηλεκτρικών λεωφορείων δημόσιας χρήσης ανοιχτού τύπου αστικής περιήγησης πόλεων, γ) καταργείται η παρ. 3, δ) προστίθεται παρ. 5, περί τοποθέτησης εμπορικών διαφημίσεων και εκμετάλλευσης των διαφημίσεων από τον ιδιοκτήτη των οχημάτων, και το άρθρο 36 διαμορφώνεται 
ως εξής:
«Άρθρο 36
1. Επιτρέπεται η θέση σε κυκλοφορία ειδικών τουριστικών λεωφορείων, δημόσιας χρήσης, ανοικτού τύπου, αστικής περιήγησης πόλεων, συμβατικών ή προσβάσιμων σε άτομα με αναπηρία.
2. Τα ειδικά τουριστικά λεωφορεία δημόσιας χρήσης ανοικτού τύπου αστικής περιήγησης πόλεων, όταν τίθενται σε κυκλοφορία σύμφωνα με τις προβλέψεις της κοινής υπουργικής απόφασης της παρ. 4, πρέπει να είναι καινούργια ή μεταχειρισμένα προέλευσης χώρας μέλους της Ε.Ε. ή του Ε.Ο.Χ. και η ηλικία τους να μην υπερβαίνει τα οκτώ (8) έτη από το έτος κατασκευής του πλαισίου, του έτους αυτού μη συμπεριλαμβανομένου. Τα εν λόγω λεωφορεία αποσύρονται από την κυκλοφορία μετά από τη συμπλήρωση είκοσι επτά (27) ετών από το έτος κατασκευής του πλαισίου, του έτους αυτού μη συμπεριλαμβανομένου. Mε κοινή απόφαση των Υπουργών Τουρισμού και Περιβάλλοντος και Ενέργειας δύναται να ορίζονται κίνητρα για τη χρήση ηλεκτρικών λεωφορείων δημόσιας χρήσης ανοιχτού τύπου αστικής 
περιήγησης πόλεων.
3. Καταργείται.
4. Με κοινή απόφαση των Υπουργών Τουρισμού και Υποδομών και Μεταφορών καθορίζονται οι όροι και οι προϋποθέσεις, το μεταφορικό έργο, τα δικαιούμενα πρόσωπα, η ειδική διαδρομή και το συνολικό μήκος αυτής, οι διοικητικές κυρώσεις, καθώς και κάθε άλλο θέμα σχετικό με τη λειτουργία της ειδικής αυτής κατηγορίας οχημάτων. 
5. Στα ειδικά τουριστικά λεωφορεία δημόσιας χρήσης ανοικτού τύπου αστικής περιήγησης πόλεων επιτρέπονται η τοποθέτηση εμπορικών διαφημίσεων και η εκμετάλλευση των διαφημίσεων από τον ιδιοκτήτη των οχημάτων, με την προϋπόθεση καταβολής τέλους διαφήμισης υπέρ του οργανισμού τοπικής αυτοδιοίκησης (Ο.Τ.Α.) α’ βαθμού στα διοικητικά όρια του οποίου εδρεύει η επιχείρηση που εκμεταλλεύεται τα ανωτέρω οχήματα. Με κοινή απόφαση των Υπουργών Τουρισμού, Ανάπτυξης και Επενδύσεων, Εσωτερικών και Υποδομών και Μεταφορών καθορίζονται οι όροι και προϋποθέσεις, το περιεχόμενο, το είδος και ο τρόπος της διαφήμισης, τα σημεία, εξωτερικά και εσωτερικά, όπου επιτρέπεται η αναγραφή των διαφημίσεων, το ύψος του τέλους υπέρ Ο.Τ.Α., καθώς και κάθε άλλο 
σχετικό θέμα».
ΚΕΦΑΛΑΙΟ Γ’
ΡΥΘΜΙΣΕΙΣ ΓΙΑ ΤΑ ΤΟΥΡΙΣΤΙΚΑ ΓΡΑΦΕΙΑ
Άρθρο 30
Εγγυήσεις για τη λειτουργία τουριστικού 
γραφείου - Τροποποίηση του άρθρου 5 
του ν. 393/1976
Στο άρθρο 5 του ν. 393/1976 (Α’ 199), περί των εγγυήσεων για τη λειτουργία τουριστικών γραφείων, επέρχονται οι εξής τροποποιήσεις: α) στο πρώτο εδάφιο της παρ. 1, αα) η φράση «υπέρ Ε.Ο.Τ.» αντικαθίσταται από τη φράση «υπέρ του Ελληνικού Δημοσίου», αβ) προστίθεται η φράση «και από ασφαλιστικές εταιρείες που έχουν έδρα στην Ελλάδα», β) στο δεύτερο εδάφιο της παρ. 1 μετά τη φράση «Παρακαταθηκών και Δανείων» προστίθεται η φράση «, σύμφωνα με το άρθρο 17 του 
ν. 3646/1928 (Α’ 154)», γ) στο τρίτο εδάφιο της παρ. 1, γα) η φράση «Στην εγγυητική επιστολή, η οποία έχει πενταετή διάρκεια,» αντικαθίσταται από τη φράση «Στην εγγυητική επιστολή από χρηματοπιστωτικά ιδρύματα και ασφαλιστικές εταιρείες, η οποία έχει πενταετή τουλάχιστον διάρκεια,», γβ) η φράση «μετά την ημερομηνία ανάκλησης του Ε.Σ.Λ.» αντικαθίσταται από τη φράση «μετά από την ημερομηνία ανάκλησης της Βεβαίωσης Συνδρομής Νόμιμων Προϋποθέσεων», γγ) η φράση «εγγυητική επιστολή πενταετούς ισχύος» αντικαθίσταται από τη φράση «εγγυητική επιστολή πενταετούς τουλάχιστον ισχύος», δ) στην παρ. 2, το αρκτικόλεξο «Ε.Ο.Τ.» αντικαθίσταται από τη φράση «Ελληνικού Δημοσίου», ε) στο πρώτο εδάφιο της παρ. 3, το αρκτικόλεξο «Ε.Ο.Τ.» αντικαθίσταται από τη φράση «Υπουργείου Τουρισμού», στ) στο πρώτο εδάφιο της παρ. 4, το αρκτικόλεξο «Ε.Ο.Τ.» αντικαθίσταται από τη φράση «του Ελληνικού Δημοσίου», ζ) στην παρ. 6, ζα) στο πρώτο εδάφιο, η φράση «το Ε.Σ.Λ. αφαιρείται» αντικαθίσταται από τη φράση «η Βεβαίωση Συνδρομής Νομίμων Προϋποθέσεων ανακαλείται», ζβ) στο δεύτερο εδάφιο, η φράση «μέσα σε προθεσμία τριών (3) μηνών από την απόφαση αφαίρεσης, το Ε.Σ.Λ. επαναχορηγείται» αντικαθίσταται από τη φράση «μέσα σε προθεσμία τριών (3) μηνών από την απόφαση ανάκλησης, η Βεβαίωση Συνδρομής Νομίμων Προϋποθέσεων επαναχορηγείται» και ζγ) στο τρίτο εδάφιο, η φράση «ακολουθείται η διαδικασία έκδοσης νέου Ε.Σ.Λ.» αντικαθίσταται από τη φράση «ακολουθείται η διαδικασία έκδοσης νέας Βεβαίωσης Συνδρομής Νομίμων Προϋποθέσεων», και το άρθρο 5 διαμορφώνεται ως εξής:
«Άρθρο 5
Εγγυήσεις
1. Η εγγυητική επιστολή της περίπτωσης στ) της παρ. 1 του άρθρου 4, ύψους πέντε χιλιάδων (5.000) ευρώ, εκδίδεται υπέρ του Ελληνικού Δημοσίου από χρηματοπιστωτικά ιδρύματα εγκατεστημένα στην Ελλάδα ή σε άλλο κράτος μέλος της Ε.Ε. και από ασφαλιστικές εταιρείες που έχουν έδρα στην Ελλάδα. Επίσης, ο ενδιαφερόμενος μπορεί να καταθέτει ισόποσες εγγυοδοτικές παρακαταθήκες, οι οποίες εκδίδονται από το Ταμείο Παρακαταθηκών και Δανείων, σύμφωνα με το άρθρο 17 του ν. 3646/1928 (Α’ 154). Στην εγγυητική επιστολή από χρηματοπιστωτικά ιδρύματα και ασφαλιστικές εταιρείες, η οποία έχει πενταετή τουλάχιστον διάρκεια, αναφέρεται ότι η ισχύς της παρατείνεται αυτοδίκαια για ένα επιπλέον εξάμηνο μετά από την ημερομηνία ανάκλησης της Βεβαίωσης Συνδρομής Νόμιμων Προϋποθέσεων για οποιονδήποτε λόγο καθώς επίσης εάν πριν τη λήξη της ισχύος της, δεν κατατεθεί άλλη εγγυητική επιστολή πενταετούς τουλάχιστον ισχύος.
2. Η εγγυητική επιστολή καταπίπτει υπέρ του Ελληνικού Δημοσίου με απόφαση του Προϊσταμένου της οικείας Π.Υ.Τ., προς κάλυψη τυχόν απαιτήσεων καταναλωτών που προέρχονται από τις συναλλαγές τους με το τουριστικό γραφείο.
3. Πριν την έκδοση της απόφασης κατάπτωσης της εγγυητικής επιστολής ο Προϊστάμενος της οικείας Π.Υ.Τ. του Υπουργείου Τουρισμού καλεί την επιχείρηση εντός προθεσμίας όχι μικρότερης του ενός (1) μηνός να τακτοποιήσει τις χρηματικές απαιτήσεις που αναγγέλθηκαν σε βάρος της και αποδεικνύονται με επίσημα στοιχεία. Η ανωτέρω προθεσμία μπορεί να παραταθεί για έναν (1) επιπλέον μήνα με απόφαση του Προϊσταμένου της Π.Υ.Τ. Αν παρέλθει άπρακτη η προθεσμία που έχει τεθεί, εκδίδεται η σχετική πράξη κατάπτωσης χωρίς άλλη ειδοποίηση του ενδιαφερόμενου.
4. Η απόδοση στον δικαιούχο του προϊόντος της εγγυητικής επιστολής που κατέπεσε υπέρ του Ελληνικού Δημοσίου γίνεται με την υποβολή τελεσίδικης δικαστικής απόφασης. Εάν οι δικαιούχοι είναι περισσότεροι του ενός και το ποσό της εγγυητικής επιστολής δεν καλύπτει το σύνολο των απαιτήσεων, τούτο αποδίδεται συμμέτρως στους δικαιούχους.
5. Με την απόφαση μερικής ή ολικής κατάπτωσης της εγγυητικής επιστολής η επιχείρηση καλείται από την οικεία Π.Υ.Τ. να την αποκαταστήσει στο ακέραιο μέσα σε προθεσμία δεκαπέντε (15) ημερών από την κοινοποίηση της ανωτέρω απόφασης.
6. Εάν παρέλθει άπρακτη η προθεσμία της ανωτέρω παρ. 5, η Βεβαίωση Συνδρομής Νομίμων Προϋποθέσεων ανακαλείται με απόφαση του Προϊσταμένου της οικείας Π.Υ.Τ.. Εφόσον η επιχείρηση αποκαταστήσει στο ακέραιο το ποσό της εγγυητικής επιστολής μέσα σε προθεσμία τριών (3) μηνών από την απόφαση ανάκλησης, η Βεβαίωση Συνδρομής Νομίμων Προϋποθέσεων επαναχορηγείται χωρίς άλλη διαδικασία. Σε διαφορετική περίπτωση ακολουθείται η διαδικασία έκδοσης νέας Βεβαίωσης Συνδρομής Νομίμων Προϋποθέσεων».
Άρθρο 31 
Κυρώσεις σε τουριστικά γραφεία - 
Προσθήκη παρ. 4 στο άρθρο 11 
του ν. 393/1976
Στο άρθρο 11 του ν. 393/1976 (Α’ 199), περί κυρώσεων σε τουριστικά γραφεία, προστίθεται παρ. 4 ως εξής: 
«4. Τα χρηματικά πρόστιμα επιβάλλονται υπέρ του Ελληνικού Δημοσίου με απόφαση του Προϊσταμένου της οικείας Περιφερειακής Υπηρεσίας Τουρισμού (Π.Υ.Τ.), βεβαιώνονται στην αρμόδια κατά την κείμενη νομοθεσία Δημόσια Οικονομική Υπηρεσία (Δ.Ο.Υ.) και εισπράττονται σύμφωνα με τις διατάξεις του Κώδικα Είσπραξης Δημοσίων Εσόδων (Κ.Ε.Δ.Ε., ν.δ. 356/1974, Α’ 90)».
ΚΕΦΑΛΑΙΟ Δ’
ΡΥΘΜΙΣΕΙΣ ΓΙΑ ΤΑ ΤΟΥΡΙΣΤΙΚΑ ΚΑΤΑΛΥΜΑΤΑ
Άρθρο 32 
Παράταση προθεσμιών κατάταξης τουριστικών 
καταλυμάτων - Τροποποίηση της παρ. 3 
του άρθρου 6 του ν. 4276/2014
Στην παρ. 3 του άρθρου 6 του ν. 4276/2014 (Α’ 155), περί της διαδικασίας κατάταξης των τουριστικών καταλυμάτων σε κατηγορίες, επέρχονται οι εξής τροποποιήσεις: α) το πρώτο εδάφιο της περ. β’, περί της προθεσμίας κατάταξης των καταλυμάτων των υποπερ. αα’ και ββ’ της περ. α’ της παρ. 2 του άρθρου 1 του ν. 4276/2014, τροποποιείται, ως προς την καταληκτική ημερομηνία κατάταξης, β) το τέταρτο εδάφιο της περ. β’, περί της διάρκειας ισχύος του πιστοποιητικού κατάταξης των καταλυμάτων των υποπερ. αα’ και ββ’ της περ. α’ της παρ. 2 του άρθρου 1 του ίδιου νόμου, τροποποιείται, ως προς τη διάρκεια ισχύος, γ) το πρώτο εδάφιο της περ. γ’, περί της προθεσμίας κατάταξης των καταλυμάτων της υποπερ. γγ’ της περ. β’ της παρ. 2 του άρθρου 1 του ίδιου νόμου, τροποποιείται ως προς την καταληκτική ημερομηνία κατάταξης, δ) το τρίτο και τέταρτο εδάφιο της περ. γ’, περί της διάρκειας ισχύος του πιστοποιητικού κατάταξης των καταλυμάτων της υποπερ. γγ’ της περ. β’ της παρ. 2 του άρθρου 1 του ν. 4276/2014 τροποποιούνται, ως προς τη διάρκεια ισχύος, και η παρ. 3 διαμορφώνεται ως εξής:
«3. α. Το πιστοποιητικό κατάταξης έχει διάρκεια πέντε (5) έτη. Μετά τη λήξη της πενταετίας από την κατάταξη των κύριων ξενοδοχειακών καταλυμάτων σε κατηγορίες αστέρων, ο φορέας εκμετάλλευσης της επιχείρησης υποχρεούται να τηρεί στο αρχείο της επιχείρησης πιστοποιητικό ανανέωσης της κατάταξης, σύμφωνα με τις ισχύουσες λειτουργικές προδιαγραφές και για τις οργανωμένες τουριστικές κατασκηνώσεις, σύμφωνα με τις τεχνικές και λειτουργικές προδιαγραφές που ίσχυαν κατά την αρχική κατάταξή τους.
β. Η προθεσμία κατάταξης των καταλυμάτων της υποπερ. αα’ και ββ’ της περ. α’ της παρ. 2 του άρθρου 1, τα οποία λειτουργούν με βάση προϊσχύουσες τεχνικές και λειτουργικές προδιαγραφές, παρατείνεται από τη λήξη της μέχρι τις 31.12.2022. Μετά την πάροδο της ανωτέρω προθεσμίας, η εγκατάσταση σφραγίζεται με απόφαση του Προϊσταμένου της οικείας Περιφερειακής Υπηρεσίας Τουρισμού του Υπουργείου Τουρισμού μέχρι την προσκόμιση πιστοποιητικού κατάταξης από τον φορέα διαχείρισης του καταλύματος κατά τις κείμενες διατάξεις. Εάν το πιστοποιητικό κατάταξης των ως άνω καταλυμάτων εκδοθεί έως τις 31.12.2020, η διάρκεια ισχύος του θα είναι πέντε (5) έτη. Εάν το πιστοποιητικό κατάταξης των ως άνω καταλυμάτων εκδοθεί από 1.1.2021 έως 31.12.2022, η διάρκεια ισχύος του θα είναι τρία (3) έτη. Για τα καταλύματα που κατά την ημερομηνία δημοσίευσης του νόμου αυτού έχουν καταταγεί σύμφωνα με τις κείμενες διατάξεις, η ισχύς του πιστοποιητικού κατάταξης παρατείνεται για τρία (3) έτη από τη λήξη του.
γ. Η προθεσμία κατάταξης των καταλυμάτων της υποπερ. γγ’ της περ. β’ της παρ. 2 του άρθρου 1, τα οποία λειτουργούν με βάση προϊσχύουσες τεχνικές και λειτουργικές προδιαγραφές, παρατείνεται από τη λήξη της έως τις 31.12.2023. Μετά την πάροδο της ανωτέρω προθεσμίας, η εγκατάσταση σφραγίζεται με απόφαση του Προϊσταμένου της οικείας Περιφερειακής Υπηρεσίας Τουρισμού του Υπουργείου Τουρισμού μέχρι την προσκόμιση πιστοποιητικού κατάταξης ή γνωστοποίησης λειτουργίας καταλύματος χωρίς κατηγορία κλειδιών, από τον φορέα διαχείρισης του καταλύματος κατά τις κείμενες διατάξεις. Εάν το πιστοποιητικό κατάταξης των ως άνω καταλυμάτων εκδοθεί έως τις 31.12.2022, η διάρκεια ισχύος του θα είναι πέντε (5) έτη. Εάν το πιστοποιητικό κατάταξης των ως άνω καταλυμάτων εκδοθεί από την 1.1.2023 έως τις 31.12.2023, η διάρκεια ισχύος του θα είναι τρία (3) έτη. Για τα καταλύματα που κατά την ημερομηνία δημοσίευσης του νόμου αυτού έχουν καταταγεί σύμφωνα με τις κείμενες διατάξεις, η ισχύς του πιστοποιητικού κατάταξης παρατείνεται για τρία (3) έτη από τη λήξη του».
Άρθρο 33 
Μικτά τουριστικά καταλύματα μικρής κλίμακας - Προσθήκη άρθρου 18Α στον ν. 4276/2014
Στον ν. 4276/2014 (Α’ 155), περί απλούστευσης διαδικασιών λειτουργίας τουριστικών επιχειρήσεων και τουριστικών υποδομών, προστίθεται άρθρο 18Α ως εξής:
«Άρθρο 18Α
Μικτά τουριστικά καταλύματα μικρής κλίμακας 
1. Οι φορείς διαχείρισης των μικτών τουριστικών καταλυμάτων μικρής κλίμακας οφείλουν να διατηρούν το σύνολο των κοινόχρηστων χώρων και εγκαταστάσεων του ξενοδοχείου, που απαιτούνται σύμφωνα με τις προδιαγραφές για την εξυπηρέτηση των προς πώληση ή προς μακροχρόνια εκμίσθωση τουριστικών επιπλωμένων κατοικιών, σε λειτουργική ετοιμότητα σε όλη τη διάρκεια του έτους. Σε εποχιακής λειτουργίας επιχειρήσεις κατά την περίοδο από 1η Νοεμβρίου έως 31η Μαρτίου, και εφόσον η συνολική μέση πληρότητα του μικτού τουριστικού καταλύματος μικρής κλίμακας είναι μικρότερη του είκοσι πέντε τοις εκατό (25%), ο φορέας διαχείρισής του οφείλει να διατηρεί σε λειτουργική ετοιμότητα την υποδοχή του ξενοδοχείου, τουλάχιστον ένα (1) εστιατόριο και ένα (1) μπαρ, τις αθλητικές εγκαταστάσεις, τη θερμαινόμενη πισίνα και τις εγκαταστάσεις που είναι αναγκαίες για την τήρηση των κανόνων υγείας και ασφαλείας της μονάδας. 
2. Τα μικτά τουριστικά καταλύματα μικρής κλίμακας διέπονται από κανονισμό συνιδιοκτησίας και λειτουργίας που καταρτίζεται με συμβολαιογραφική πράξη από τον ιδιοκτήτη του ακινήτου και εγκρίνεται με απόφαση του Υπουργού Τουρισμού. Με τον κανονισμό αυτόν, ο οποίος μεταγράφεται μαζί με την πράξη σύστασης οριζόντιων και καθέτων ιδιοκτησιών, καθορίζονται ιδίως:
α) Τα δικαιώματα και οι υποχρεώσεις των ιδιοκτητών ή των μισθωτών των τουριστικών επιπλωμένων κατοικιών, οι περιορισμοί των δικαιωμάτων τους, καθώς και των λοιπών χρηστών που έλκουν από αυτούς δικαιώματα,
β) τα δικαιώματα και οι υποχρεώσεις επί των κοινόκτητων και κοινόχρηστων χώρων, κτισμάτων, εγκαταστάσεων και υπηρεσιών, καθώς και οι περιορισμοί τους,
γ) ο φορέας διαχείρισης και λειτουργίας και τα θέματα που αφορούν στη διοίκηση του ξενοδοχείου, καθώς και στην εποπτεία και στην άσκηση ελέγχου επί των επιμέρους τουριστικών επιπλωμένων κατοικιών,
δ) οι ελάχιστες παρεχόμενες ξενοδοχειακές και τουριστικές υπηρεσίες προς τους ιδιοκτήτες ή τους μισθωτές των τουριστικών επιπλωμένων κατοικιών σε ετήσια βάση, οι κοινές δαπάνες και ο τρόπος υπολογισμού και κατανομής τους στους ιδιοκτήτες ή τους μισθωτές των τουριστικών επιπλωμένων κατοικιών, καθώς και ο τρόπος και το είδος εκμετάλλευσης των κοινόκτητων χώρων, έργων και υπηρεσιών και κάθε άλλο σχετικό θέμα.
3. Οι ιδιοκτήτες ή οι μισθωτές των τουριστικών επιπλωμένων κατοικιών δεν μπορεί να εκμισθώνουν ή να υπομισθώνουν τα ακίνητα σε τρίτους, παρά μόνο σύμφωνα με τους όρους και τους περιορισμούς που καθορίζονται στον κανονισμό συνιδιοκτησίας και λειτουργίας της παρ. 2.
4. Για τη γνωστοποίηση του μικτού τουριστικού καταλύματος μικρής κλίμακας τηρούνται στο αρχείο της επιχείρησης η συμβολαιογραφική πράξη σύστασης οριζόντιων και καθέτων ιδιοκτησιών και ο κανονισμός συνιδιοκτησίας και λειτουργίας της παρ. 2.
5. Με απόφαση του Υπουργού Τουρισμού εγκρίνεται πρότυπος κανονισμός λειτουργίας και καθορίζεται το ελάχιστο περιεχόμενό του. Ο εγκεκριμένος κατά τα ανωτέρω κανονισμός λειτουργίας προσαρτάται σε κάθε δικαιοπραξία με αντικείμενο τη σύσταση, την αλλοίωση, τη μετάθεση ή τη μεταβίβαση εμπράγματων ή ενοχικών δικαιωμάτων επί των τουριστικών επιπλωμένων κατοικιών και δεσμεύει όλους. 
6. Τα εμπράγματα δικαιώματα και τα δικαιώματα μακροχρόνιας μίσθωσης που αποκτώνται επί των τουριστικών επιπλωμένων κατοικιών σημειώνονται στο περιθώριο των οικείων βιβλίων μεταγραφών των αρμόδιων υποθηκοφυλακείων ή κτηματολογικών γραφείων. Σημειωτέα πράξη αποτελούν τα συμβόλαια μακροχρόνιας μίσθωσης ή μεταβίβασης οριζόντιων ιδιοκτησιών.
7. H παρ. 6 του άρθρου 9 του ν. 4002/2011 (Α’ 180), περί της προστασίας και κάλυψης των δικαιωμάτων των συνιδιοκτητών σύνθετων τουριστικών καταλυμάτων, και η παρ. 7 του άρθρου 9 του ν. 4002/2011, περί της αναλογικής εφαρμογής συγκεκριμένων διατάξεων σε μακροχρόνιες μισθώσεις τουριστικών επιπλωμένων κατοικιών, εφαρμόζονται και για τα μικτά τουριστικά καταλύματα μικρής κλίμακας.
8. H μεταβίβαση της κυριότητας ή η εκμίσθωση των τουριστικών επιπλωμένων κατοικιών επιτρέπεται μόνο μετά από: α) την ολοκλήρωση της κατασκευής του ξενοδοχειακού καταλύματος και των κοινόχρηστων χώρων και εγκαταστάσεων που καλύπτουν, με βάση τις προβλεπόμενες προδιαγραφές, τις απαιτήσεις για την εξυπηρέτηση της συνολικής δυναμικότητας του μικτού τουριστικού καταλύματος μικρής κλίμακας, συμπεριλαμβανομένης και της δυναμικότητας των προς μεταβίβαση ή μακροχρόνια εκμίσθωση τμημάτων και β) τη γνωστοποίηση λειτουργίας του τουριστικού καταλύματος σύμφωνα με τα άρθρα 39 έως 48, περί απλούστευσης πλαισίου λειτουργίας τουριστικών καταλυμάτων, του 
ν. 4442/2016 (Α’ 230).
9. Οι προς πώληση ή μακροχρόνια μίσθωση τουριστικές επιπλωμένες κατοικίες προσμετρώνται στη δυναμικότητα του μικτού τουριστικού καταλύματος μικρής κλίμακας και μπορούν, μέχρι τη μεταβίβαση ή μακροχρόνια εκμίσθωσή τους σε τρίτους, να χρησιμοποιούνται ως δωμάτια ή διαμερίσματα του ξενοδοχειακού καταλύματος, σύμφωνα με την εγκεκριμένη δυναμικότητά του. Η χρήση με τη μορφή αυτή μπορεί να συνεχιστεί με συμβατικούς όρους μέχρι και μετά τη μεταβίβαση ή μακροχρόνια εκμίσθωση σε τρίτους μέσω του φορέα του μικτού τουριστικού καταλύματος 
μικρής κλίμακας».
Άρθρο 34 
Λειτουργική ενοποίηση κύριων ή μη κύριων 
τουριστικών καταλυμάτων - Τροποποίηση 
του άρθρου 24 του ν. 4179/2013
1. Ο τίτλος του άρθρου 24 και η παρ. 1 του άρθρου 24 του ν. 4179/2013 (Α’ 175), περί της αντικατάστασης του άρθρου 39 του ν. 3734/2009 (Α’ 8), αντικαθίστανται ως εξής: 
«Άρθρο 24
Λειτουργική ενοποίηση κύριων 
ή μη κύριων τουριστικών καταλυμάτων
1. Επιτρέπεται η λειτουργική ενοποίηση υφιστάμενων κύριων ξενοδοχειακών καταλυμάτων ή μη κύριων τουριστικών καταλυμάτων της υποπερ. γγ) της περ. β) της παρ. 2 του άρθρου 1 του ν. 4276/2014 (Α’ 155), με τις ακόλουθες προϋποθέσεις:
α) Τα συνενούμενα τουριστικά καταλύματα είναι της ίδιας μορφής.
β) Τα γήπεδα ή οικόπεδα επί των οποίων έχουν ανεγερθεί τα τουριστικά καταλύματα είναι όμορα ή τέμνονται από φυσικό ή τεχνητό εμπόδιο. Σε περίπτωση ύπαρξης φυσικού ή τεχνητού εμποδίου, εξασφαλίζεται η δυνατότητα ενοποίησης του/των γηπέδου/ων ή οικοπέδου/ων μέσω κατάλληλων τεχνικών έργων. Σε κάθε περίπτωση, τηρείται στην επιχείρηση βεβαίωση της αρμόδιας υπηρεσίας περί της δυνατότητας κατασκευής του σχετικού έργου, η οποία προσκομίζεται αμελλητί στην αρμόδια υπηρεσία τουρισμού κατά τον έλεγχο των δικαιολογητικών καταλληλότητας οικοπέδου/γηπέδου.
γ) Τα τουριστικά καταλύματα είτε ανήκουν ιδιοκτησιακά είτε είναι μισθωμένα στο ίδιο φυσικό ή νομικό πρόσωπο.
δ) Η λειτουργική ενοποίηση γνωστοποιείται σύμφωνα με τα άρθρα 39 έως 48 του ν. 4442/2016 (Α’ 230), ενώ με ευθύνη του φορέα διαχείρισης του συνενούμενου καταλύματος ακυρώνονται προηγούμενες γνωστοποιήσεις των επιμέρους καταλυμάτων ή ανακαλούνται τα εκδοθέντα Ειδικά Σήματα Λειτουργίας των επιμέρους καταλυμάτων. 
ε) Τα δικαιολογητικά που προβλέπονται στο άρθρο 6 της υπ’ αρ. 8592/17.5.2017 κοινής απόφασης των Υπουργών Οικονομίας και Ανάπτυξης και Τουρισμού (Β’ 1750), περί απλούστευσης της διαδικασίας έναρξης λειτουργίας τουριστικών καταλυμάτων, τηρούνται στον φάκελο της επιχείρησης για κάθε ένα εκ των συνενούμενων καταλυμάτων. Σε περίπτωση αύξησης του συνολικού αριθμού των κλινών ή τροποποίησης των κοινόχρηστων χώρων και εγκαταστάσεων, τα δικαιολογητικά που προβλέπονται στο άρθρο 6 της κοινής απόφασης του προηγούμενου εδαφίου εκδίδονται για το σύνολο της εγκατάστασης.
στ) Ο διακριτικός τίτλος του τουριστικού καταλύματος, εφόσον προβλέπεται, εκδίδεται για το σύνολο της εγκατάστασης. 
ζ) Το πιστοποιητικό κατάταξης εκδίδεται για το σύνολο της εγκατάστασης, σύμφωνα με τις κατ’ ελάχιστον απαιτούμενες τεχνικές και λειτουργικές προδιαγραφές της κατηγορίας αστέρων ή κλειδιών».
2. Στην παρ. 2 του άρθρου 24 του ν. 4179/2013 (Α’ 175) επέρχονται οι εξής τροποποιήσεις: α) οι λέξεις «ή αναγερθησόμενο» και οι λέξεις «θεάτρων, θεματικών εστιατορίων,» διαγράφονται, β) οι λέξεις «και γενικά υποβοηθητικών εγκαταστάσεων για τη λειτουργία του τουριστικού καταλύματος και η λειτουργική ενοποίησή τους με το τουριστικό κατάλυμα» αντικαθίστανται από τις λέξεις «και γενικά βοηθητικών εγκαταστάσεων για τη λειτουργία του ξενοδοχειακού καταλύματος και η λειτουργική ενοποίησή τους με το ξενοδοχειακό κατάλυμα», γ) μετά από τη λέξη «επισκεπτών» προστίθεται η φράση «,συμπεριλαμβανομένων των ατόμων με αναπηρία,» και 
δ) προστίθενται δεύτερο εδάφιο και τρίτο εδάφιο, και η παρ. 2 διαμορφώνεται ως εξής:
«2. Επιτρέπεται σε οικόπεδα ή γήπεδα, τα οποία βρίσκονται σε απόσταση έως διακόσια (200) μέτρα από υφιστάμενο κύριο ή μη κύριο ξενοδοχειακό κατάλυμα, η κατασκευή κολυμβητικών δεξαμενών, γηπέδων αθλοπαιδιών, μπαρ, σνακ μπαρ, συγκροτημάτων αποδυτηρίων και αποθηκών και γενικά βοηθητικών εγκαταστάσεων για τη λειτουργία του ξενοδοχειακού καταλύματος και η λειτουργική ενοποίησή τους με το ξενοδοχειακό κατάλυμα υπό την προϋπόθεση να επιτυγχάνεται η ασφαλής και απρόσκοπτη διακίνηση προσωπικού, επισκεπτών, συμπεριλαμβανομένων των ατόμων με αναπηρία, και μέσων, μεταξύ του καταλύματος και των εγκαταστάσεων. Η γνωστοποίηση λειτουργίας της βοηθητικής εγκατάστασης, εφόσον απαιτείται, γίνεται από τον φορέα διαχείρισης του καταλύματος ταυτόχρονα με τη γνωστοποίηση της λειτουργικής ενοποίησής τους. Σε κάθε περίπτωση, τηρείται στην επιχείρηση σχετική υπεύθυνη δήλωση μηχανικού, μαζί με τοπογραφικό διάγραμμα, από τα οποία προκύπτει η απόσταση της βοηθητικής εγκατάστασης».
3. Η παρ. 3 του άρθρου 24 του ν. 4179/2013 αντικαθίσταται ως εξής:
«3. Επιτρέπεται η συνένωση υφιστάμενων κτιρίων εντός όμορων γηπέδων ή οικοπέδων με σκοπό τη δημιουργία ενιαίου ξενοδοχειακού καταλύματος, με τις ακόλουθες προϋποθέσεις:
α) Το ενιαίο τουριστικό κατάλυμα αναπτύσσεται σε όμορα γήπεδα ή οικόπεδα. Σε περίπτωση ύπαρξης φυσικού ή τεχνητού εμποδίου εξασφαλίζεται η δυνατότητα ενοποίησης του γηπέδου ή των γηπέδων ή του οικοπέδου ή των οικοπέδων μέσω κατάλληλων τεχνικών έργων. Σε κάθε περίπτωση, τηρείται στην επιχείρηση βεβαίωση της αρμόδιας υπηρεσίας περί δυνατότητας κατασκευής του σχετικού έργου, η οποία προσκομίζεται αμελλητί στην αρμόδια Υπηρεσία Τουρισμού κατά τον έλεγχο των δικαιολογητικών καταλληλότητας οικοπέδου/γηπέδου.
β) Τα γήπεδα ή οικόπεδα στα οποία αναπτύσσεται το ενιαίο τουριστικό κατάλυμα είτε ανήκουν είτε είναι μισθωμένα στον φορέα διαχείρισης του ενιαίου ξενοδοχειακού καταλύματος.
γ) Τα υφιστάμενα κτίρια εντός όμορων γηπέδων ή οικοπέδων μετατρέπονται σε ενιαίο τουριστικό κατάλυμα σύμφωνα με τις κατ’ ελάχιστον απαιτούμενες τεχνικές και λειτουργικές προδιαγραφές της κατηγορίας αστέρων ή κλειδιών αντιστοίχως.
δ) Η έναρξη λειτουργίας του ενιαίου τουριστικού καταλύματος γνωστοποιείται σύμφωνα με τα άρθρα 39 έως 48 του ν. 4442/2016. Τα δικαιολογητικά που προβλέπονται στο άρθρο 6 της υπ’ αρ. 8592/17.5.2017 κοινής απόφασης των Υπουργών Οικονομίας και Ανάπτυξης και Τουρισμού (Β’ 1750), περί απλούστευσης της διαδικασίας έναρξης λειτουργίας τουριστικών καταλυμάτων, τηρούνται στον φάκελο της επιχείρησης για το ενιαίο τουριστικό κατάλυμα.
ε) Ο διακριτικός τίτλος του τουριστικού καταλύματος, εφόσον προβλέπεται, εκδίδεται για το σύνολο της εγκατάστασης. 
στ) Το πιστοποιητικό κατάταξης εκδίδεται για το ενιαίο ξενοδοχειακό κατάλυμα, σύμφωνα με τις κατ’ ελάχιστον απαιτούμενες τεχνικές και λειτουργικές προδιαγραφές της κατηγορίας αστέρων ή κλειδιών».
4. Στην παρ. 4 του άρθρου 24 του ν. 4179/2013 επέρχονται οι εξής τροποποιήσεις: α) στο πρώτο εδάφιο: 
αα) στο πρώτο εδάφιο προστίθεται η επιφύλαξη του άρθρου 29 του ν. 4688/2020 (Α’ 101), περί πολεοδομικής ενοποίησης ακινήτων σε τουριστικές εγκαταστάσεις, γήπεδα ή οικόπεδα, αβ) μετά τις λέξεις «ή επαρχιακό δρόμο» προστίθενται οι λέξεις «ή ρέμα», αγ) οι λέξεις «κύρια ή μη κύρια ξενοδοχειακά καταλύματα,» αντικαθίστανται από τις λέξεις «κύρια ή μη κύρια τουριστικά καταλύματα,», αδ) η λέξη «τοποθετώντας» αντικαθίσταται από τη λέξη «επιμερίζοντας», β) στο δεύτερο εδάφιο: βα) οι λέξεις «ξενοδοχειακά καταλύματα» αντικαθίστανται από τις λέξεις «τουριστικά καταλύματα», ββ) μετά τις λέξεις «άρθρο 3 του από 23.2.1987 π.δ. (Δ’ 166)» προστίθενται οι λέξεις «περί των περιοχών γενικής κατοικίας,» και μετά τις λέξεις «ή το άρθρο 3 του π.δ. 59/2018 (Α’ 114),» προστίθενται οι λέξεις «περί των περιοχών πολεοδομικού κέντρου,» βγ) στο τέλος του δεύτερου εδαφίου οι λέξεις «και αποκτούν Ενιαίο Ειδικό Σήμα Λειτουργίας (Ε.Ε.Σ.Λ.)» διαγράφονται, γ) προστίθενται τρίτο, τέταρτο, πέμπτο και έκτο εδάφιο, και η παρ. 4 διαμορφώνεται ως εξής:
«4. Με την επιφύλαξη του άρθρου 29 του ν. 4688/2020 (Α’ 101), περί πολεοδομικής ενοποίησης ακινήτων σε τουριστικές εγκαταστάσεις, γήπεδα ή οικόπεδα, που ανήκουν στον ίδιο ιδιοκτήτη ή έχουν μισθωθεί με μακροχρόνια μίσθωση από τον ίδιο μισθωτή και τέμνονται από αγροτικό ή δημοτικό ή επαρχιακό δρόμο ή ρέμα και στα οποία, τουλάχιστον σε ένα από αυτά, έχουν ανεγερθεί ή πρόκειται να ανεγερθούν κύρια ή μη κύρια τουριστικά καταλύματα, εφόσον τα εκατέρωθεν της οδού γήπεδα ή οικόπεδα αυτά είναι αυτοτελώς άρτια και οικοδομήσιμα, θεωρούνται ενιαία έκταση, εφαρμόζονται οι ισχύοντες στην περιοχή, για τις τουριστικές εγκαταστάσεις, όροι δόμησης, για το σύνολο της έκτασης αυτής, και εκδίδονται όλες οι απαιτούμενες άδειες και προβλεπόμενες κατά περίπτωση εγκρίσεις από τις αρμόδιες υπηρεσίες για το σύνολο της έκτασης αυτής, επιμερίζοντας σε κάθε τμήμα του γηπέδου ή οικοπέδου το μέρος του συντελεστή δόμησης που του αναλογεί. Στην περίπτωση που στα οικόπεδα της παρούσας επιτρέπονται τουριστικά καταλύματα, των οποίων η δυναμικότητα ορίζεται κατά το άρθρο 3 του από 23.2.1987 π.δ. (Δ’ 166), περί των περιοχών γενικής κατοικίας, ή το άρθρο 3 του π.δ. 59/2018 (Α’ 114), περί των περιοχών πολεοδομικού κέντρου, η αθροιστική δυναμικότητα που αντιστοιχεί στα δύο οικόπεδα ή γήπεδα κατανέμεται χωρίς περιορισμό μεταξύ των δύο οικοπέδων ή γηπέδων χωρίς υπέρβαση της αθροιστικής δυναμικότητας, υπό τον όρο ότι εφαρμόζονται οι ισχύοντες όροι δόμησης και τα καταλύματα συνενώνονται. Εφόσον η δίοδος μεταξύ των γηπέδων ή οικοπέδων παρουσιάζει στοιχεία επικινδυνότητας, εξασφαλίζεται η ασφαλής και απρόσκοπτη μετακίνηση μεταξύ των γηπέδων ή οικοπέδων με τεχνικό έργο υπόγειας ή υπέργειας ζεύξης. Στην περίπτωση αυτή τηρείται στην επιχείρηση βεβαίωση της αρμόδιας υπηρεσίας περί δυνατότητας κατασκευής του σχετικού έργου, η οποία προσκομίζεται αμελλητί στην αρμόδια Υπηρεσία Τουρισμού κατά τον έλεγχο των δικαιολογητικών καταλληλότητας οικοπέδου/γηπέδου. Η έναρξη λειτουργίας του ενιαίου τουριστικού καταλύματος γνωστοποιείται σύμφωνα με τα άρθρα 39 έως 48 του ν. 4442/2016 (Α’ 230), περί απλούστευσης του πλαισίου λειτουργίας των τουριστικών καταλυμάτων. Τα δικαιολογητικά που προβλέπονται στο άρθρο 6 της υπ’ αρ. 8592/17.5.2017 κοινής απόφασης των Υπουργών Οικονομίας και Ανάπτυξης και Τουρισμού (Β’ 1750), περί απλούστευσης της διαδικασίας έναρξης λειτουργίας τουριστικών καταλυμάτων, τηρούνται στον φάκελο της επιχείρησης για το ενιαίο τουριστικό κατάλυμα».
5. Στην παρ. 5 του άρθρου 24 του ν. 4179/2013 επέρχονται οι εξής τροποποιήσεις: α) οι λέξεις «ξενοδοχειακά καταλύματα» αντικαθίστανται από τις λέξεις «τουριστικά καταλύματα» και β) οι λέξεις «ο αθροιστικός συντελεστής δόμησης και το αθροιστικό ποσοστό κάλυψης» αντικαθίστανται από τις λέξεις «η συνολική επιφάνεια δόμησης και κάλυψης», και η παρ. 5 διαμορφώνεται ως εξής:
«5. Εάν κύρια ή μη κύρια τουριστικά καταλύματα ανεγείρονται ή επεκτείνονται επί γηπέδων που έχουν συνενωθεί και διέπονται από διαφορετικούς όρους δόμησης, η συνολική επιφάνεια δόμησης και κάλυψης των συνενωθέντων γηπέδων μπορεί να κατανεμηθεί στο σύνολο του γηπέδου».
6. Στο άρθρο 24 του ν. 4179/2013 προστίθεται παρ. 6 ως εξής:
«6. Σε περιπτώσεις που επενδυτικά σχέδια, τα οποία περιλαμβάνουν εξ ολοκλήρου ή σε τμήματα ενοποιούμενες μονάδες, έχουν υπαχθεί στις διατάξεις των εκάστοτε αναπτυξιακών νόμων και τα οποία δεν έχουν ολοκληρωθεί, η ενοποίηση επιτρέπεται εφόσον οι φορείς των επενδυτικών σχεδίων υποβάλλουν στους αρμόδιους φορείς υπαγωγής, αίτημα τροποποίησης της οικείας απόφασης υπαγωγής τους, ώστε να διακρίνεται το φυσικό και οικονομικό αντικείμενο του επενδυτικού σχεδίου που περιλαμβάνεται στην απόφαση υπαγωγής. Σε περίπτωση μη υποβολής αιτήματος τροποποίησης ή μη αποδοχής του από τις αρμόδιες υπηρεσίες λόγω μη διακριτότητας του αντικειμένου των επενδυτικών σχεδίων, η απόφαση υπαγωγής ανακαλείται αυτοδίκαια με τη γνωστοποίηση της ενοποίησης».
Άρθρο 35 
Προϋποθέσεις λειτουργίας σύνθετων 
τουριστικών καταλυμάτων - Τροποποίηση 
της περ. β’ της παρ. 2  του άρθρου 8 
του ν. 4002/2011
Στην περ. β’ της παρ. 2 του άρθρου 8 του ν. 4002/2011 (Α’ 180), περί των προϋποθέσεων δημιουργίας σύνθετων τουριστικών καταλυμάτων, επέρχονται οι εξής τροποποιήσεις: α) η υποπερ. γγ’ τροποποιείται ώστε αντί της υποβολής αρχιτεκτονικών σχεδίων για το σύνολο του σύνθετου τουριστικού καταλύματος να απαιτείται η υποβολή υπεύθυνης δήλωσης του μηχανικού και του ιδιοκτήτη για τους κοινόχρηστους χώρους και τις εγκαταστάσεις του σύνθετου τουριστικού καταλύματος, β) η υποπερ. δδ’ τροποποιείται αφενός με τη διαγραφή της φράσης «οφείλουν να» και αφετέρου με την αντικατάσταση των λέξεων «σε πλήρη λειτουργία» από τις λέξεις «σε λειτουργική ετοιμότητα», και η παρ. 2 διαμορφώνεται ως εξής:
«2.α. Επί των τουριστικών επιπλωμένων κατοικιών που περιλαμβάνονται στα σύνθετα τουριστικά καταλύματα της προηγούμενης παραγράφου επιτρέπεται η σύσταση διηρημένων ιδιοκτησιών, οριζοντίων και καθέτων, κατά τις κείμενες διατάξεις, και η σύσταση ή μεταβίβαση σε τρίτους ενοχικών και εμπραγμάτων δικαιωμάτων επ’ αυτών. Το ποσοστό των δυνάμενων να πωληθούν ή εκμισθωθούν μακροχρονίως τουριστικών επιπλωμένων κατοικιών δεν μπορεί να υπερβαίνει το τριάντα τοις εκατό (30%) της συνολικώς δομούμενης επιφάνειας του σύνθετου τουριστικού καταλύματος. Η μακροχρόνια μίσθωση συνομολογείται για χρονικό διάστημα δέκα (10) τουλάχιστον ετών.
β. Η περίπτωση α’ εφαρμόζεται μόνον εφόσον συντρέχουν σωρευτικώς οι ακόλουθες προϋποθέσεις:
αα. Τα σύνθετα τουριστικά καταλύματα αναπτύσσονται σε γήπεδα ίσα ή μεγαλύτερα των εκατόν πενήντα χιλιάδων (150.000) τ.μ.,
ββ. τα ξενοδοχεία που συμπεριλαμβάνονται σε αυτά κατατάσσονται στην κατηγορία των πέντε αστέρων,
γγ. έχει υποβληθεί στην αρμόδια υπηρεσία υπεύθυνη δήλωση του μηχανικού και του ιδιοκτήτη, σύμφωνα με την οποία οι κοινόχρηστοι χώροι και εγκαταστάσεις καλύπτουν, με βάση τις ισχύουσες προδιαγραφές, τις απαιτήσεις για την εξυπηρέτηση της συνολικής δυναμικότητας του σύνθετου τουριστικού καταλύματος στα οποία συμπεριλαμβάνονται και οι τουριστικές επιπλωμένες κατοικίες,
δδ. οι φορείς διαχείρισης του σύνθετου τουριστικού καταλύματος διατηρούν το σύνολο των κοινοχρήστων χώρων και εγκαταστάσεων του σύνθετου τουριστικού καταλύματος, που απαιτούνται σύμφωνα με τις ισχύουσες προδιαγραφές για την εξυπηρέτηση των τουριστικών επιπλωμένων κατοικιών, σε λειτουργική ετοιμότητα καθ’ όλη τη διάρκεια του έτους.
γ. Για τη σύσταση διηρημένων ιδιοκτησιών επί των σύνθετων τουριστικών καταλυμάτων δεν έχει εφαρμογή η παρ. 2 του άρθρου 1 του ν.δ. 1024/1971 (Α’ 232)».
Άρθρο 36 
Όροι δόμησης σύνθετων τουριστικών 
καταλυμάτων - Τροποποίηση της παρ. 3
 του άρθρου 9 του ν. 4002/2011
1. Στην περ. β’ της παρ. 3 του άρθρου 9 του ν. 4002/2011 (Α’ 180), περί των όρων δόμησης των σύνθετων τουριστικών καταλυμάτων, επέρχονται οι εξής τροποποιήσεις: 
α) προστίθεται νέο τέταρτο εδάφιο, β) το παλαιό τέταρτο εδάφιο τροποποιείται, ώστε για την ανάκληση του Ειδικού Σήματος Λειτουργίας του σύνθετου τουριστικού καταλύματος να απαιτούνται: βα) αυτοψία, ββ) διαπίστωση μόνιμης διακοπής λειτουργίας του γηπέδου γκολφ, και όχι απλώς παύσης λειτουργίας του γηπέδου γκολφ με στόχο τη μόνιμη διακοπή λειτουργίας του, και βγ) πράξη που εκδίδεται από τον Προϊστάμενο της κατά τόπον αρμόδιας Περιφερειακής Υπηρεσίας Τουρισμού, και όχι από την Ειδική Υπηρεσία Προώθησης και Αδειοδότησης Τουριστικών Επενδύσεων, και η περ. β) της παρ. 3 του άρθρου 9 διαμορφώνεται ως εξής:
«β) Εφόσον ο υλοποιούμενος συντελεστής δόμησης δεν υπερβαίνει το 0,12, το ποσοστό των δυνάμενων να πωληθούν ή εκμισθωθούν μακροχρονίως τουριστικών επιπλωμένων κατοικιών, σύμφωνα με τα όσα ορίζονται στο άρθρο 8, καθορίζεται σε σαράντα τοις εκατό (40%) της συνολικώς δομούμενης επιφάνειας του σύνθετου τουριστικού καταλύματος. Το ποσοστό αυτό προσαυξάνεται σε εξήντα τοις εκατό (60%) όταν ο υλοποιούμενος συντελεστής δόμησης είναι ίσος ή μικρότερος του 0,07.
Ειδικά, εφόσον στα σύνθετα τουριστικά καταλύματα περιλαμβάνεται γήπεδο γκολφ δεκαοκτώ (18) τουλάχιστον οπών, το ποσοστό των δυνάμενων να πωληθούν ή εκμισθωθούν μακροχρονίως τουριστικών επιπλωμένων κατοικιών προσαυξάνεται σε:
αα) Πενήντα πέντε τοις εκατό (55%) της συνολικώς δομούμενης επιφάνειας του σύνθετου τουριστικού καταλύματος, εφόσον ο συντελεστής δόμησης που πραγματοποιείται δεν υπερβαίνει το 0,12,
ββ) εβδομήντα τοις εκατό (70%) της συνολικώς δομούμενης επιφάνειας του σύνθετου τουριστικού καταλύματος, εφόσον ο συντελεστής δόμησης δεν υπερβαίνει το 0,07.
Εφόσον στα σύνθετα τουριστικά καταλύματα περιλαμβάνεται γήπεδο γκολφ εννέα (9) οπών, το ποσοστό των δυνάμενων να πωληθούν ή εκμισθωθούν μακροχρονίως τουριστικών επιπλωμένων κατοικιών προσαυξάνεται σε:
αα) σαράντα επτά τοις εκατό (47%) της συνολικώς δομούμενης επιφάνειας του σύνθετου τουριστικού καταλύματος, εφόσον ο συντελεστής δόμησης που πραγματοποιείται δεν υπερβαίνει το 0,12,
ββ) σε εξήντα πέντε τοις εκατό (65%) της συνολικώς δομούμενης επιφάνειας του σύνθετου τουριστικού καταλύματος, εφόσον ο συντελεστής δόμησης δεν υπερβαίνει το 0,07.
Σε περίπτωση που, κατόπιν αυτοψίας, διαπιστωθεί με πράξη του Προϊσταμένου της κατά τόπον αρμόδιας Περιφερειακής Υπηρεσίας Τουρισμού η μόνιμη διακοπή λειτουργίας του γηπέδου γκολφ, η Ειδική Υπηρεσία Προώθησης και Αδειοδότησης Τουριστικών Επενδύσεων ανακαλεί το Ειδικό Σήμα Λειτουργίας του σύνθετου τουριστικού καταλύματος και επιστρέφεται εντόκως από της έκδοσης της σχετικής διαπιστωτικής πράξης τυχόν επιδότηση για την κατασκευή του ξενοδοχειακού καταλύματος και του γηπέδου γκολφ».
Άρθρο 37 
Συντελεστές δόμησης 
στα σύνθετα καταλύματα - 
Τροποποίηση της παρ. 5 του άρθρου 1 του ν. 4179/2013
Η παρ. 5 του άρθρου 1 του ν. 4179/2013 (Α’ 175), περί οργανωμένων υποδοχέων τουριστικών δραστηριοτήτων, τροποποιείται με την προσθήκη στο τέλος της παρ. 5 της φράσης «, πλην των συντελεστών δόμησης, οι οποίοι ορίζονται με βάση την παρ. 3 του άρθρου 9 του ν. 4002/2011», και η παρ. 5 διαμορφώνεται ως εξής: 
«5. Οι διατάξεις των παρ. 3 και 4 του παρόντος εφαρμόζονται και για τα σύνθετα τουριστικά καταλύματα των άρθρων 8 και 9 του ν. 4002/2011 (Α’ 180), όπως τροποποιούνται με τον παρόντα νόμο, πλην των συντελεστών δόμησης, οι οποίοι ορίζονται με βάση την παρ. 3 του άρθρου 9 του ν. 4002/2011».
ΚΕΦΑΛΑΙΟ Ε’
ΡΥΘΜΙΣΕΙΣ ΓΙΑ ΤΟΥΣ ΞΕΝΑΓΟΥΣ
Άρθρο 38
Βασικές υποχρεώσεις ξεναγών - 
Αντικατάσταση του άρθρου 4 του ν. 710/1977
Διοικητική εποπτεία ξεναγών - Επιβολή 
κυρώσεων - Τροποποίηση του άρθρου 12 
του ν. 710/1977
1. Το άρθρο 4 του ν. 710/1977 (Α’ 283), περί των βασικών υποχρεώσεων των ξεναγών, αντικαθίσταται ως εξής:
«Άρθρο 4
Βασικές υποχρεώσεις ξεναγών
Ο ξεναγός ασκεί τα καθήκοντά του με τρόπο που δεν εκφεύγει από το πλαίσιο της κοσμιότητας».
2. Στο άρθρο 12 του ν. 710/1977, περί άσκησης εποπτείας στο έργο των ξεναγών και περί επιβολής κυρώσεων, επέρχονται οι ακόλουθες τροποποιήσεις: α) στο πρώτο εδάφιο της παρ. 3 η φράση «Σε όποιον παρέχει τις υπηρεσίες του άρθρου 1 κατά παράβαση των άρθρων 2, 3 και 11,» αντικαθίσταται από τη φράση «Σε όποιον ασκεί το επάγγελμα του ξεναγού, χωρίς να πληρούνται οι νόμιμες προϋποθέσεις για την άσκησή του, όπως αυτές ορίζονται στο άρθρο 2,», β) στο πρώτο εδάφιο της παρ. 4, βα) η φράση «στο πλαίσιο άσκησης του έργου τους συνεργάζονται για την παροχή υπηρεσιών ξεναγού με πρόσωπο το οποίο δεν έχει τις νόμιμες προϋποθέσεις για την άσκηση του επαγγέλματος κατά παράβαση των άρθρων 2, 3 και 11,» αντικαθίσταται από τη φράση «στο πλαίσιο άσκησης των δραστηριοτήτων τους συνεργάζονται με πρόσωπο που παρέχει υπηρεσίες ξεναγού, χωρίς να πληρούνται οι νόμιμες προϋποθέσεις για την άσκηση του επαγγέλματος του ξεναγού,» ββ) διαγράφεται η λέξη «χρηματικό» πριν από τη λέξη «πρόστιμο», γ) στο δεύτερο εδάφιο της παρ. 4, η φράση «αφαιρείται το Ε.Σ.Λ. της τουριστικής επιχείρησης» αντικαθίσταται από τη φράση «ανακαλείται η Βεβαίωση Συνδρομής Νόμιμων Προϋποθέσεων (Β.Σ.Ν.Π.) λειτουργίας της τουριστικής επιχείρησης», δ) μετά από την παρ. 4 προστίθεται παρ. 4α, ε) στο πρώτο εδάφιο της παρ. 5, εα) μετά από τις λέξεις «Για παραβάσεις του άρθρου 4,» προστίθεται η φράση «που διαπιστώνονται από όργανα της Ελληνικής Αστυνομίας ή από εντεταλμένους υπαλλήλους - ελεγκτές των κατά τόπο αρμόδιων Περιφερειακών Υπηρεσιών Τουρισμού του Υπουργείου Τουρισμού,», εβ) διαγράφεται η λέξη «αρχικά» πριν από τις λέξεις «η ποινή της επίπληξης», στ) η παρ. 6 καταργείται, ζ) η παρ. 7 τροποποιείται ζα) με τη διαγραφή της λέξης «χρηματικά» πριν από τη λέξη «πρόστιμα», ζβ) ως προς το αρμόδιο όργανο επιβολής των προστίμων, ζγ) με τη διαγραφή της φράσης «βεβαιώνονται στην αρμόδια Δ.Ο.Υ. της κατοικίας ή της έδρας του υπόχρεου και εισπράττονται σύμφωνα με τις διατάξεις του Κώδικα περί Εισπράξεων Δημοσίων Εσόδων (Κ.Ε.Δ.Ε.)», η) το τρίτο εδάφιο της παρ. 8 διαγράφεται, θ) προστίθεται παρ. 9 περί της βεβαίωσης και της 
είσπραξης των προστίμων, και το άρθρο 12 διαμορφώνεται ως εξής:
«Άρθρο 12
Εποπτεία επί των ξεναγών - Κυρώσεις - 
Εξουσιοδοτική διάταξη
1. Στο έργο των ξεναγών εποπτεία ασκεί το Υπουργείο Τουρισμού. 
2. Η εποπτεία συνίσταται στη διενέργεια ελέγχων και την επιβολή κυρώσεων για τις περιπτώσεις παράβασης των διατάξεων του παρόντος νόμου.
3. Σε όποιον ασκεί το επάγγελμα του ξεναγού, χωρίς να πληρούνται οι νόμιμες προϋποθέσεις για την άσκησή του, όπως αυτές ορίζονται στο άρθρο 2, επιβάλλεται πρόστιμο χιλίων (1.000) ευρώ. Σε περίπτωση υποτροπής εντός έτους, επιβάλλεται διπλάσιο πρόστιμο, ήτοι δύο χιλιάδων (2.000) ευρώ, ενώ σε κάθε επόμενη υποτροπή επιβάλλεται πρόστιμο πέντε χιλιάδων (5.000) ευρώ.
4. Σε τουριστικές επιχειρήσεις, οι οποίες στο πλαίσιο άσκησης των δραστηριοτήτων τους συνεργάζονται με πρόσωπο που παρέχει υπηρεσίες ξεναγού, χωρίς να πληρούνται οι νόμιμες προϋποθέσεις για την άσκηση του επαγγέλματος του ξεναγού, επιβάλλεται πρόστιμο δύο χιλιάδων (2.000) ευρώ. Σε περίπτωση υποτροπής εντός του έτους, επιβάλλεται διπλάσιο πρόστιμο, ήτοι τεσσάρων χιλιάδων (4.000) ευρώ, ενώ σε κάθε επόμενη υποτροπή ανακαλείται η Βεβαίωση Συνδρομής Νόμιμων Προϋποθέσεων (Β.Σ.Ν.Π.) λειτουργίας της τουριστικής επιχείρησης για χρονικό διάστημα μέχρι έξι (6) μηνών. 
4α. Σε όποιον διαφημίζει σε ιστοσελίδες, μέσα κοινωνικής δικτύωσης και έντυπο υλικό, ή με οποιοδήποτε άλλο τρόπο την παροχή υπηρεσιών ξενάγησης του άρθρου 1, χωρίς να πληροί τις νόμιμες προϋποθέσεις για την άσκηση του επαγγέλματος του ξεναγού και χωρίς να αναγράφει τον αριθμό μητρώου του, επιβάλλεται πρόστιμο χιλίων (1.000) ευρώ. Σε περίπτωση υποτροπής εντός έτους, επιβάλλεται πρόστιμο δύο χιλιάδων (2.000) ευρώ, ενώ σε κάθε επόμενη υποτροπή επιβάλλεται πρόστιμο πέντε χιλιάδων (5.000) ευρώ. Οι τουριστικές επιχειρήσεις, οι οποίες στο πλαίσιο άσκησης του έργου τους, διαφημίζουν την παροχή υπηρεσιών ξενάγησης από πρόσωπο που δεν έχει τις νόμιμες προς τούτο προϋποθέσεις, υπόκεινται σε πρόστιμο δύο χιλιάδων (2.000) ευρώ. Σε περίπτωση υποτροπής εντός του έτους, επιβάλλεται πρόστιμο τεσσάρων χιλιάδων (4.000) ευρώ, ενώ σε κάθε επόμενη υποτροπή ανακαλείται η Β.Σ.Ν.Π. για χρονικό διάστημα μέχρι έξι (6) μηνών.
5. Για παραβάσεις του άρθρου 4, που διαπιστώνονται από όργανα της Ελληνικής Αστυνομίας ή από εντεταλμένους υπαλλήλους - ελεγκτές των κατά τόπον αρμόδιων Περιφερειακών Υπηρεσιών Τουρισμού του Υπουργείου Τουρισμού, επιβάλλεται η ποινή της επίπληξης και σε περίπτωση υποτροπής πρόστιμο πεντακοσίων (500) ευρώ. Σε περίπτωση νέας υποτροπής εντός έτους, επιβάλλεται διπλάσιο πρόστιμο, ήτοι χιλίων (1.000) ευρώ, ενώ για κάθε επόμενη υποτροπή εντός έτους αφαιρείται το δικαίωμα άσκησης του επαγγέλματος του ξεναγού για διάστημα έως τριών (3) μηνών.
6. Καταργείται.
7. Τα πρόστιμα των παρ. 2, 3, 4, 4α και 5 επιβάλλονται υπέρ του Ελληνικού Δημοσίου με απόφαση του Προϊσταμένου της κατά τόπον αρμόδιας Περιφερειακής Υπηρεσίας Τουρισμού. 
8. Κατά της απόφασης της παρ. 7 επιτρέπεται προσφυγή ενώπιον της αρμόδιας επιτροπής του στοιχείου δ’ της παρ. 6 του άρθρου 4 του ν. 3270/2004 (Α’ 187), όπως αυτό ισχύει. Η προσφυγή υποβάλλεται στο Υπουργείο Τουρισμού εντός προθεσμίας τριάντα (30) ημερών από την κοινοποίηση της σχετικής απόφασης στο ενδιαφερόμενο μέρος. Με την άσκηση της προσφυγής και για το διάστημα της προς άσκηση αυτής προθεσμίας αναστέλλεται η εκτέλεση της προσβαλλόμενης απόφασης.
9. Τα πρόστιμα βεβαιώνονται στην αρμόδια κατά την κείμενη νομοθεσία Δημόσια Οικονομική Υπηρεσία (Δ.Ο.Υ.) και εισπράττονται σύμφωνα με τις διατάξεις του Κώδικα Είσπραξης Δημοσίων Εσόδων (Κ.Ε.Δ.Ε., 
ν.δ. 356/1974, Α’ 90)».
Άρθρο 39
Συχνότητα πραγματοποίησης ταχύρρυθμων 
προγραμμάτων κατάρτισης για την άσκηση 
του επαγγέλματος του ξεναγού - Τροποποίηση 
της παρ. 3 του άρθρου 14 του ν. 710/1977
Στην παρ. 3 του άρθρου 14 του ν. 710/1977 (Α’ 283), περί των ταχύρρυθμων προγραμμάτων κατάρτισης για την άσκηση του επαγγέλματος του ξεναγού, τροποποιείται το πρώτο εδάφιο με την προσθήκη της φράσης «δύνανται να», β) με την πρόβλεψη ότι τα προγράμματα πραγματοποιούνται μέχρι, και όχι τουλάχιστον, τρεις (3) φορές το χρόνο, γ) με την πρόβλεψη ότι τα προγράμματα πραγματοποιούνται λαμβανομένων υπόψη των διαμορφούμενων ανά χρονική περίοδο αναγκών για ξεναγούς στην αγορά εργασίας και η παρ. 3 διαμορφώνεται
ως εξής:
«3. Τα προγράμματα της προηγούμενης παραγράφου δύνανται να πραγματοποιούνται μέχρι τρεις (3) φορές το χρόνο, λαμβανομένων υπόψη των διαμορφούμενων ανά χρονική περίοδο αναγκών για ξεναγούς στην αγορά εργασίας. Με απόφαση του Υπουργού Τουρισμού καθορίζεται κάθε φορά ο τόπος και ο χρόνος υλοποίησης των ταχύρρυθμων προγραμμάτων, η διαδικασία, τα κριτήρια εισαγωγής των υποψηφίων, ο αριθμός των καταρτιζομένων και η οικονομική επιβάρυνση για τη συμμετοχή στα ταχύρρυθμα προγράμματα. Η άριστη γνώση ξένης γλώσσας, που πιστοποιείται σύμφωνα με τη σχετική για την απόδειξη γλωσσομάθειας για τον διορισμό σε θέσεις του δημόσιου τομέα νομοθεσία, θεωρείται απαραίτητη προϋπόθεση για τη συμμετοχή στα προγράμματα αυτά».
ΚΕΦΑΛΑΙΟ ΣΤ’
ΡΥΘΜΙΣΕΙΣ ΓΙΑ ΘΕΜΑΤΑ ΤΟΥ ΠΡΟΣΩΠΙΚΟΥ
ΚΑΙ ΤΩΝ ΥΠΗΡΕΣΙΩΝ ΤΟΥ ΥΠΟΥΡΓΕΙΟΥ 
ΤΟΥΡΙΣΜΟΥ
Άρθρο 40
Πράξεις οργάνων των δικαιούχων χρηματοδότησης φορέων του Υπουργείου Τουρισμού
Οι ενέργειες στο πλαίσιο διαδικασιών ανάθεσης και η ανάληψη συμβατικών δεσμεύσεων από όργανα των ορισμένων ως δικαιούχων χρηματοδότησης από το συγχρηματοδοτούμενο ή το εθνικό σκέλος του Προγράμματος Δημοσίων Επενδύσεων του Υπουργείου Τουρισμού, ανεξαρτήτως του ορισμού τους ως αποφαινόμενων οργάνων, από 1.8.2019 και μέχρι τις 8.2.2021, καθίστανται κανονικές και νόμιμες, εφόσον οι προβλεπόμενες στην κείμενη νομοθεσία πράξεις και τα στοιχεία δημοσίων συμβάσεων έχουν καταχωρισθεί στο Κεντρικό Ηλεκτρονικό Μητρώο Δημοσίων Συμβάσεων και έχουν τηρηθεί οι διαγωνιστικές διαδικασίες του ν. 4412/2016 (Α’ 147).
Άρθρο 41 
Μεταθέσεις εκπαιδευτικού προσωπικού
Το άρθρο 67 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26), περί μεταθέσεων, εφαρμόζεται και στο εκπαιδευτικό προσωπικό των εκπαιδευτικών μονάδων του Υπουργείου Τουρισμού της υποπερ. β) της περ. 4 του άρθρου 2 του π.δ. 127/2017 (Α’ 157), κατά παρέκκλιση όσων ορίζονται στο άρθρο 11, περί της πλήρωσης των θέσεων εκπαιδευτικού προσωπικού στις Ανώτερες Σχολές Τουριστικής Εκπαίδευσης, και στο άρθρο 23, περί του εκπαιδευτικού προσωπικού της τουριστικής επαγγελματικής εκπαίδευσης, του ν. 3105/2003 (Α’ 29).
Άρθρο 42 
Μη μισθολογικές παροχές υπαλλήλων 
του Ελληνικού Οργανισμού Τουρισμού - 
Τροποποίηση του άρθρου 43 του ν. 4484/2017
Στην παρ. 5 του άρθρου 43 του ν. 4484/2017 (Α’ 110) προστίθεται τέταρτο, πέμπτο, έκτο και έβδομο εδάφιο και η παρ. 5 διαμορφώνεται ως εξής: 
«5. Παροχές από φορείς Γενικής Κυβέρνησης που αφορούν σε κάθε είδους Ασφαλιστήρια Συμβόλαια ή Προγράμματα Ιατροφαρμακευτικής Κάλυψης των εργαζομένων, καθώς και σε μειωμένα εισιτήρια, δωρεάν Κάρτες Διαδρομών καταργούνται. Από τη ρύθμιση αυτή εξαιρούνται οι παροχές που αφορούν την προβλεπόμενη από την παρ. 5 του άρθρου 5 του ν. 2194/1994 (Α’ 34) ασφάλιση του προσωπικού του ΕΚΑΒ και των Μονάδων Μεταμοσχεύσεων κατά την εκτέλεση διατεταγμένης υπηρεσίας με τα μέσα μεταφοράς (ελικόπτερα, αεροπλάνα, αεροσκάφη, ειδικές κινητές μονάδες, ασθενοφόρα, πλωτά μέσα) επειγόντων περιστατικών. Από τη ρύθμιση αυτήν εξαιρούνται επίσης οι παροχές που αφορούν στην ασφάλιση του προσωπικού της Ελληνικής Αεροπορικής Βιομηχανίας Α.Ε. (Ε.Α.Β. Α.Ε.) κατά την άσκηση ή εξ αφορμής της υπηρεσίας του. Κατ’ εξαίρεση, στους υπαλλήλους του Ελληνικού Οργανισμού Τουρισμού (Ε.Ο.Τ.) και του Υπουργείου Τουρισμού που μετατίθενται ή αποσπώνται σε Υπηρεσίες Εξωτερικού Ε.Ο.Τ. που εδρεύουν σε χώρες εκτός Ευρωπαϊκής Ένωσης (Ε.Ε.), στις οποίες δεν υφίσταται σύστημα δημόσιας υγείας και περίθαλψης, ή σε χώρες με τις οποίες δεν υφίστανται διμερείς διακρατικές συμφωνίες με την Ελλάδα που να ρυθμίζουν το ζήτημα της ιατροφαρμακευτικής κάλυψης, καθώς και στα μέλη της οικογενείας τους (σύζυγο, συμβιούντα υπό την έννοια του ν. 4356/2015 (Α’ 181) τέκνα) που συνοικούν μαζί τους στο εξωτερικό, παρέχεται, ως οικειοθελής μισθολογική παροχή, ιδιωτική ιατροφαρμακευτική και νοσοκομειακή ασφάλιση. Η δαπάνη για την παροχή των προγραμμάτων ιατροφαρμακευτικής και νοσοκομειακής ασφάλισης από ιδιωτική ασφαλιστική εταιρεία βαρύνει τον Προϋπολογισμό Διοίκησης και Λειτουργίας οικονομικού έτους, των Υπηρεσιών Εξωτερικού Ε.Ο.Τ. που εμπίπτουν στη ρύθμιση. Οιαδήποτε ιατροφαρμακευτική ή και νοσοκομειακή κάλυψη στις χώρες, όπου μετατίθενται ή αποσπώνται, για όλο το διάστημα της παραμονής τους, παρέχεται αποκλειστικά μέσω της ιδιωτικής ασφάλισης ως ανωτέρω. Κατά τα λοιπά, οι διατάξεις περί υποχρεωτικής ασφάλισης δημοσίων υπαλλήλων και λειτουργών και υπαλλήλων νομικών προσώπων δημοσίου δικαίου, στην Ελλάδα, εξακολουθούν να ισχύουν».
Άρθρο 43
Kάλυψη στεγαστικών αναγκών
του Υπουργείου Τουρισμού
1. Για την κάλυψη των αναγκών στέγασης των μονάδων της Κεντρικής Υπηρεσίας, το Υπουργείο Τουρισμού δύναται να προβεί έως την 31η.3.2022 σε σύναψη νέων συμβάσεων μίσθωσης ακινήτων κατά παρέκκλιση των κείμενων διατάξεων περί μίσθωσης ακινήτων για τη στέγαση δημοσίων υπηρεσιών.
2. Οι μισθώσεις της παρ. 1 συνάπτονται με απόφαση του αρμοδίου οργάνου του Υπουργείου Τουρισμού, που λαμβάνεται ύστερα από εισήγηση της αρμόδιας Διεύθυνσης του Υπουργείου Τουρισμού, αναφορικά με την άμεση και επιτακτική ανάγκη κάλυψης υφιστάμενων στεγαστικών αναγκών των εργαζομένων του Υπουργείου Τουρισμού.
3. Το ύψος του καταβλητέου μισθώματος στο πλαίσιο των νέων μισθώσεων δεν δύναται να υπερβαίνει την οριζόμενη ως εύλογη αξία μίσθωσης, που προκύπτει από αναλυτική έκθεση εκτιμητικής εταιρείας επί τη βάσει των υφιστάμενων μισθωτικών συνθηκών. 
4. Για τη σύναψη της μίσθωσης αποστέλλεται από την αρμόδια υπηρεσία του Υπουργείου Τουρισμού επιστολή εκδήλωσης ενδιαφέροντος στους έχοντες τη μισθωτική εκμετάλλευση, η οποία περιέχει όλους τους κρίσιμους όρους της μίσθωσης (διάρκεια, χρήση, πρόβλεψη αζήμιας λύσης και προτεινόμενο μίσθωμα). Αν οι προτεινόμενοι όροι γίνουν αποδεκτοί, συνάπτεται η σύμβαση μίσθωσης με έναρξη εντός μηνός από τη σύνταξη του μισθωτηρίου και σε κάθε περίπτωση όχι πέραν της 1ης.4.2022. 
ΚΕΦΑΛΑΙΟ Ζ’
ΡΥΘΜΙΣΕΙΣ ΓΙΑ ΘΕΜΑΤΑ ΑΡΜΟΔΙΟΤΗΤΩΝ
ΤΗΣ ΕΙΔΙΚΗΣ ΥΠΗΡΕΣΙΑΣ ΠΡΟΩΘΗΣΗΣ
ΚΑΙ ΑΔΕΙΟΔΟΤΗΣΗΣ ΤΟΥΡΙΣΤΙΚΩΝ ΕΠΕΝΔΥΣΕΩΝ ΤΟΥ ΥΠΟΥΡΓΕΙΟΥ ΤΟΥΡΙΣΜΟΥ
Άρθρο 44 
Αρμοδιότητες της Ειδικής Υπηρεσίας 
Προώθησης και Αδειοδότησης Τουριστικών Επενδύσεων - Τροποποίηση της περ. β’ 
της παρ. 2 του άρθρου 12 του ν. 4002/2011
Στην περ. β της παρ. 2 του άρθρου 12 του ν. 4002/2011 (Α’ 180), περί των αρμοδιοτήτων της Ειδικής Υπηρεσίας Προώθησης και Αδειοδότησης Τουριστικών Επενδύσεων στον Ελληνικό Οργανισμό Τουρισμού (Ε.Ο.Τ.), επέρχονται οι ακόλουθες τροποποιήσεις: α) στο πρώτο εδάφιο: 
αα) μετά τη λέξη «στάσεως» προστίθενται οι λέξεις «, με εξαίρεση τις διαδικασίες περιβαλλοντικής αδειοδότησης,», αβ) οι λέξεις «καθώς και για απαραίτητες εγκρίσεις και αναθεωρήσεις αδειών νέων ή/και υφιστάμενων» αντικαθίστανται από τις λέξεις «καθώς και για την έκδοση και την αναθεώρηση των απαραίτητων προεγκρίσεων οικοδομικών αδειών νέων ή υφιστάμενων», αγ) η φράση «σε τουριστικά καταλύματα» αντικαθίσταται από τη φράση «, που λειτουργούν αυτοτελώς ή εντός τουριστικών καταλυμάτων», αδ) μετά τις λέξεις «τουριστικό κατάλυμα» προστίθενται οι λέξεις «ή εντός Περιοχής Ολοκληρωμένης Τουριστικής Ανάπτυξης» και αε) στο τέλος του εδαφίου μετά τη λέξη «παρόντος» προστίθενται οι λέξεις «και των Περιοχών Ολοκληρωμένης Τουριστικής Ανάπτυξης (Π.Ο.Τ.Α.) που προβλέπονται στο άρθρο 29 του ν. 2545/1997 (Α’ 254)», β) το δεύτερο εδάφιο καταργείται, γ) στο πέμπτο εδάφιο προστίθεται η πρόβλεψη ότι πρέπει να τηρούνται και οι διατάξεις της νομοθεσίας περί αιγιαλού και παραλίας, καθώς και της αρχαιολογικής νομοθεσίας, και η περ. β’ διαμορφώνεται ως εξής:
«β. Λειτουργεί ως υπηρεσία μιας στάσεως, με εξαίρεση τις διαδικασίες περιβαλλοντικής αδειοδότησης, για την αδειοδότηση σε όλα τα στάδια της, καθώς και για την έκδοση και την αναθεώρηση των απαραίτητων προεγκρίσεων οικοδομικών αδειών νέων ή υφιστάμενων κύριων ξενοδοχειακών καταλυμάτων τεσσάρων (4) ή πέντε (5) αστέρων, δυναμικότητας άνω των εκατό (100) κλινών, εγκαταστάσεων ειδικής τουριστικής υποδομής, που λειτουργούν αυτοτελώς ή εντός τουριστικών καταλυμάτων των παραπάνω κατηγοριών ή σε σύνθετο τουριστικό κατάλυμα ή εντός Περιοχής Ολοκληρωμένης Τουριστικής Ανάπτυξης, καθώς και των σύνθετων τουριστικών καταλυμάτων που προβλέπονται στο άρθρο 8 του παρόντος και των Περιοχών Ολοκληρωμένης Τουριστικής Ανάπτυξης (Π.Ο.Τ.Α.) που προβλέπονται στο άρθρο 29 του ν. 2545/1997 (Α’ 254). Για το σκοπό αυτόν, παραλαμβάνει το φάκελο της κατά περίπτωση αιτούμενης αδειοδότησης, ελέγχει την πληρότητά του, φροντίζει για τη συμπλήρωση των αναγκαίων δικαιολογητικών από τον ενδιαφερόμενο και τον διαβιβάζει στους κατά περίπτωση αρμόδιους φορείς, οι οποίοι υποχρεούνται να προβαίνουν κατά προτεραιότητα στις επιβαλλόμενες για τον σκοπό αυτόν ενέργειες, σύμφωνα με τις οικείες αρμοδιότητές τους. Οι φορείς αυτοί υποχρεούνται να παρέχουν στην Ειδική Υπηρεσία κάθε αναγκαία ενημέρωση, έγγραφη ή και προφορική, για το στάδιο, στο οποίο βρίσκονται οι σχετικές διαδικασίες, τις τυχόν ελλείψεις του φακέλου και τον τρόπο συμπλήρωσής τους, καθώς και για τους λόγους της καθυστέρησης ή της αδυναμίας παροχής των αιτουμένων αδειών ή εγκρίσεων. Σε κάθε περίπτωση, πρέπει να τηρούνται όλες οι διατάξεις της κείμενης πολεοδομικής νομοθεσίας, της νομοθεσίας περί αιγιαλού και παραλίας και της αρχαιολογικής νομοθεσίας».
Άρθρο 45 
Προθεσμία προσκόμισης απόφασης έγκρισης
περιβαλλοντικών όρων χιονοδρομικών 
κέντρων
Η προθεσμία των δύο (2) ετών για την προσκόμιση απόφασης έγκρισης περιβαλλοντικών όρων χιονοδρομικών κέντρων, όπως τίθεται στην περ. β) της παρ. 2 του άρθρου 13 του ν. 4179/2013 (Α’ 175) παρατείνεται για ένα (1) έτος ακόμη από τη δημοσίευση του παρόντος.
Άρθρο 46 
Προδιαγραφές εγκαταστάσεων μονάδων 
ιαματικής θεραπείας και κέντρων ιαματικού τουρισμού - θερμαλισμού, θαλασσοθεραπείας και αναζωογόνησης - Τροποποίηση της παρ. 2 του άρθρου 16 του ν. 3498/2006
Στην παρ. 2 του άρθρου 16 του ν. 3498/2006 (Α’ 230), περί προδιαγραφών για την ανέγερση ή μετατροπή ή επέκταση των εγκαταστάσεων μονάδων ιαματικής θεραπείας και των κέντρων ιαματικού τουρισμού - θερμαλισμού, θαλασσοθεραπείας και αναζωογόνησης, επέρχονται οι ακόλουθες τροποποιήσεις: α) το πρώτο εδάφιο τροποποιείται, ώστε ο σχετικός φάκελος για την έκδοση άδειας δόμησης να υποβάλλεται εφεξής στο πολεοδομικό γραφείο της Ειδικής Υπηρεσίας Προώθησης και Αδειοδότησης Τουριστικών Επενδύσεων (Ε.Υ.Π.Α.Τ.Ε.), αντί της πολεοδομικής υπηρεσίας μετά από έγκριση του Ελληνικού Οργανισμού Τουρισμού (Ε.Ο.Τ.), β) το δεύτερο εδάφιο τροποποιείται με την προσθήκη της λέξης «μέχρι» πριν από τις λέξεις «εκατό (100) μέτρα» και οι λέξεις «με ποινή ακυρότητας της πράξης αυτής» αντικαθίστανται από τις λέξεις «με ποινή ακυρότητας της διοικητικής πράξης σε περίπτωση παράλειψης», γ) το τρίτο εδάφιο τροποποιείται ως προς το αρμόδιο όργανο καθορισμού της διαδικασίας ελέγχου, δικαιολογητικών και κάθε λεπτομέρειας για την εφαρμογή της παραγράφου και η παρ. 2 διαμορφώνεται ως εξής:
«2. Για την έκδοση άδειας δόμησης υποβάλλεται σχετικός φάκελος στο πολεοδομικό γραφείο της Ειδικής Υπηρεσίας Προώθησης και Αδειοδότησης Τουριστικών Επενδύσεων (Ε.Υ.Π.Α.Τ.Ε.). Στην περίπτωση που η έκδοση άδειας για οικοδομικές εργασίες αναφέρεται σε ακίνητο που απέχει μέχρι εκατό (100) μέτρα από την ακτογραμμή, απαιτείται να γίνει, με ποινή ακυρότητας της διοικητικής πράξης σε περίπτωση παράλειψης, ο καθορισμός του αιγιαλού και της παραλίας στην περιοχή αυτή σύμφωνα με τις διατάξεις του άρθρου 8 του ν. 2971/2001. Η διαδικασία ελέγχου, τα σχετικά δικαιολογητικά και κάθε αναγκαία λεπτομέρεια για την εφαρμογή της διάταξης της παρούσας παραγράφου καθορίζονται με απόφαση του Υπουργού Τουρισμού, που δημοσιεύεται στην Εφημερίδα της Κυβερνήσεως».
Άρθρο 47 
Ειδικό σήμα λειτουργίας μονάδων ιαματικής θεραπείας και κέντρων ιαματικού τουρισμού - θερμαλισμού, θαλασσοθεραπείας 
και αναζωογόνησης - Τροποποίηση 
του άρθρου 17 του ν. 3498/2006
1. Στην παρ. 1 του άρθρου 17 του ν. 3498/2006 (Α’ 230), περί του ειδικού σήματος λειτουργίας μονάδων ιαματικής θεραπείας, κέντρων ιαματικού τουρισμού - θερμαλισμού, κέντρων θαλασσοθεραπείας και κέντρων αναζωογόνησης επέρχονται οι ακόλουθες τροποποιήσεις: α) προστίθεται μετά τις λέξεις «Μονάδες ιαματικής θεραπείας, κέντρα ιαματικού τουρισμού - θερμαλισμού, κέντρα θαλασσοθεραπείας και κέντρα αναζωογόνησης» η φράση «, των οποίων η λειτουργία συνδυάζεται με κύρια τουριστικά καταλύματα ή με εγκαταστάσεις ιαματικού τουρισμού ή με σύνθετα τουριστικά καταλύματα ή με Περιοχές Ολοκληρωμένης Τουριστικής Ανάπτυξης,» και β) ορίζεται ως αρμόδιο όργανο για την έκδοση του ειδικού σήματος λειτουργίας, το Υπουργείο Τουρισμού αντί του Ελληνικού Οργανισμού Τουρισμού (Ε.Ο.Τ.), και η παρ. 1 διαμορφώνεται ως εξής:
«1. Μονάδες ιαματικής θεραπείας, κέντρα ιαματικού τουρισμού - θερμαλισμού, κέντρα θαλασσοθεραπείας και κέντρα αναζωογόνησης, των οποίων η λειτουργία συνδυάζεται με κύρια τουριστικά καταλύματα ή με εγκαταστάσεις ιαματικού τουρισμού ή με σύνθετα τουριστικά καταλύματα ή με Περιοχές Ολοκληρωμένης Τουριστικής Ανάπτυξης, λειτουργούν με ειδικό σήμα λειτουργίας, το οποίο χορηγείται από το αρμόδιο όργανο του Υπουργείου Τουρισμού και αναρτάται σε εμφανές κοινόχρηστο σημείο της επιχείρησης προσιτό στο κοινό, στον χώρο υποδοχής ή της κυρίας εισόδου».
2. Η παρ. 2 του άρθρου 17 του ν. 3498/2006 τροποποιείται ώστε να μην απαιτείται για την έκδοση της απόφασης του Υπουργού Τουρισμού για την απόκτηση του ειδικού σήματος λειτουργίας από τις επιχειρήσεις της παρ. 1 του άρθρου 17 του ν. 3498/2006 η προηγούμενη πρόταση του Ε.Ο.Τ. και στις προϋποθέσεις απόκτησης του ειδικού σήματος λειτουργίας να συμπεριλαμβάνεται η διασφάλιση της προσβασιμότητας σε άτομα με αναπηρία και μειωμένη κινητικότητα, και η παρ. 2 διαμορφώνεται ως εξής:
«2. Με απόφαση του Υπουργού Τουρισμού, η οποία δημοσιεύεται στην Εφημερίδα της Κυβερνήσεως, ορίζονται οι όροι, οι προϋποθέσεις, συμπεριλαμβανομένης της διασφάλισης προσβασιμότητας σε άτομα με αναπηρία και μειωμένη κινητικότητα, οι οικονομικές επιβαρύνσεις, η διαδικασία, τα απαραίτητα δικαιολογητικά και κάθε αναγκαία λεπτομέρεια για την απόκτηση του ειδικού σήματος λειτουργίας από τις επιχειρήσεις της προηγούμενης παραγράφου».
3. Η παρ. 3 του άρθρου 17 του ν. 3498/2006 τροποποιείται με τη διαγραφή της φράσης «υποχρεούνται, εντός ενός (1) έτους από τη δημοσίευση της απόφασης της παραγράφου 2, να υποβάλουν στον Ε.Ο.Τ. αίτηση με τα καθορισμένα δικαιολογητικά προκειμένου να τύχουν του ειδικού σήματος λειτουργίας», ώστε η αίτηση με τα καθορισμένα δικαιολογητικά, προκειμένου να εκδοθεί για αυτές το ειδικό σήμα λειτουργίας να υποβάλλεται στην Ειδική Υπηρεσία Προώθησης και Αδειοδότησης Τουριστικών Επενδύσεων (Ε.Υ.Π.Α.Τ.Ε.) του άρθρου 12 του ν. 4002/2011 (Α’ 180), και η παρ. 3 διαμορφώνεται ως εξής:
«3. Οι υφιστάμενες κατά την έναρξη ισχύος του παρόντος νόμου επιχειρήσεις της παραπάνω παρ. 1 υποχρεούνται να υποβάλουν στην Ειδική Υπηρεσία Προώθησης και Αδειοδότησης Τουριστικών Επενδύσεων (Ε.Υ.Π.Α.Τ.Ε.) του άρθρου 12 του ν. 4002/2011 (Α’ 180) αίτηση με τα καθορισμένα δικαιολογητικά, προκειμένου να εκδοθεί για αυτές το ειδικό σήμα λειτουργίας».
Άρθρο 48 
Υφιστάμενες εγκαταστάσεις ιαματικής 
θεραπείας - Τροποποίηση των παρ. 1 και 2 
του άρθρου 23 του ν. 3498/2006
1. Η παρ. 1 του άρθρου 23 του ν. 3498/2006 (Α’ 230), περί της προθεσμίας εντός της οποίας οι υφιστάμενες, κατά την έναρξη ισχύος του ν. 3498/2006, εγκαταστάσεις ιαματικής θεραπείας καθώς και οι πάσης φύσεως εγκαταστάσεις στις οποίες γίνεται χρήση ιαματικών φυσικών πόρων όφειλαν να προσαρμοστούν στις διατάξεις του ν. 3498/2006 τροποποιείται, ώστε να μην χορηγείται περαιτέρω παράταση της προθεσμίας προσαρμογής στον νόμο και στις κατ’ εξουσιοδότηση αυτού κανονιστικές πράξεις, και η παρ. 1 διαμορφώνεται ως εξής: 
«1. Τα πρόσωπα που διοικούν ή διαχειρίζονται ή έχουν αναλάβει τη λειτουργία εγκαταστάσεων ιαματικής θεραπείας, καθώς και πάσης φύσεως εγκαταστάσεων στις οποίες γίνεται χρήση ιαματικών φυσικών πόρων και οι οποίες υφίστανται κατά τη δημοσίευση του παρόντος νόμου, υποχρεούνται να προσαρμόζονται στις διατάξεις του νόμου αυτού και των κατ’ εξουσιοδότηση αυτού κανονιστικών πράξεων».
2. Στην παρ. 2 του άρθρου 23 του ν. 3498/2006, περί της άδειας λειτουργίας των εγκαταστάσεων ιαματικών θεραπειών, επέρχονται οι ακόλουθες τροποποιήσεις: 
α) στο πρώτο εδάφιο διαγράφονται οι λέξεις «εντός της προθεσμίας της προηγούμενης παραγράφου», β) στο δεύτερο εδάφιο, βα) φράση «αν διαπιστωθεί από τον Ε.Ο.Τ.» αντικαθίσταται από τη φράση «αν διαπιστωθεί από την αρμόδια υπηρεσία του Υπουργείου Τουρισμού», ββ) η φράση «χορηγηθεί το ειδικό σήμα λειτουργίας» αντικαθίσταται από τη φράση «εκδοθεί το ειδικό σήμα λειτουργίας, σύμφωνα με το άρθρο 17» και η παρ. 2 διαμορφώνεται ως εξής: 
«2. Εγκαταστάσεις για τις οποίες δεν έχει γίνει προσαρμογή στις διατάξεις του παρόντος νόμου θεωρείται ότι δεν έχουν άδεια λειτουργίας. Η λειτουργία τους επιτρέπεται μόνο αν διαπιστωθεί από την αρμόδια υπηρεσία του Υπουργείου Τουρισμού ότι τηρούνται οι ισχύουσες διατάξεις και εκδοθεί το ειδικό σήμα λειτουργίας, σύμφωνα με το άρθρο 17».
ΚΕΦΑΛΑΙΟ Η’
ΡΥΘΜΙΣΕΙΣ ΓΙΑ ΤΗΝ ΑΠΟΝΟΜΗ ΣΗΜΑΤΟΣ
ΕΠΙΣΚΕΨΙΜΗΣ ΕΓΚΑΤΑΣΤΑΣΗΣ 
ΚΑΙ ΤΟΥΡΙΣΤΙΚΩΝ ΠΡΟΟΡΙΣΜΩΝ
Άρθρο 49 
Σήμα Επισκέψιμου Ζυθοποιείου - 
Προσθήκη άρθρου 25Α στον ν. 4276/2014
Στον ν. 4276/2014 (Α’ 155) προστίθεται άρθρο 25Α ως εξής:
«Άρθρο 25Α
Σήμα Επισκέψιμου Ζυθοποιείου -
 Εξουσιοδοτική διάταξη
1. Θεσπίζεται «Σήμα Επισκέψιμου Ζυθοποιείου» με σκοπό την προαγωγή της παροχής υπηρεσιών υποδοχής, ξενάγησης, φιλοξενίας και εστίασης-γευσιγνωσίας σε χώρους όπου λειτουργούν ζυθοποιεία, τα οποία παράγουν ελληνική μπύρα υψηλής ποιότητας, διαθέτουν χώρους και εγκαταστάσεις ειδικών προδιαγραφών και διασφαλίζουν τη δυνατότητα πρόσβασης σε όλους, συμπεριλαμβανομένων των ατόμων με αναπηρία και μειωμένη κινητικότητα. 
2. Το Σήμα Επισκέψιμου Ζυθοποιείου είναι σήμα με ειδικό λογότυπο που χορηγείται από το Υπουργείο Τουρισμού, με το οποίο πιστοποιείται ότι ένα ζυθοποιείο πληροί τις προϋποθέσεις της παρ. 1. 
3. Με κοινή απόφαση των Υπουργών Τουρισμού, Οικονομικών και Ανάπτυξης και Επενδύσεων καθορίζονται οι προδιαγραφές για τις παρεχόμενες υπηρεσίες και οι τεχνικές και λειτουργικές προδιαγραφές των εγκαταστάσεων της παρ. 1, η μορφή και ο τύπος του Σήματος Επισκέψιμου Ζυθοποιείου, η διάρκεια ισχύος του, οι ειδικές προδιαγραφές προσβασιμότητας και κάθε άλλο ειδικότερο θέμα».
Άρθρο 50 
Σήμα Επισκέψιμου Ελαιοτριβείου - 
Προσθήκη 
άρθρου 25Β στον ν. 4276/2014
Στον ν. 4276/2014 (Α’ 155) προστίθεται άρθρο 25Β ως εξής:
«Άρθρο 25Β
Σήμα Επισκέψιμου Ελαιοτριβείου - 
Εξουσιοδοτική διάταξη
«1. Θεσπίζεται «Σήμα Επισκέψιμου Ελαιοτριβείου» με σκοπό την προαγωγή της παροχής υπηρεσιών υποδοχής, ξενάγησης, φιλοξενίας και εστίασης-γευσιγνωσίας σε χώρους όπου λειτουργούν ελαιοτριβεία, τα οποία παράγουν ελληνικό ελαιόλαδο εξαιρετικής ποιότητας, διαθέτουν χώρους και εγκαταστάσεις ειδικών προδιαγραφών και διασφαλίζουν τη δυνατότητα πρόσβασης σε όλους, συμπεριλαμβανομένων των ατόμων με αναπηρία και μειωμένη κινητικότητα. 
2. Το Σήμα Επισκέψιμου Ελαιοτριβείου είναι σήμα με ειδικό λογότυπο που χορηγείται από το Υπουργείο Τουρισμού, με το οποίο πιστοποιείται ότι ένα ελαιοτριβείο πληροί τις προϋποθέσεις της παρ. 1. 
3. Με κοινή απόφαση των Υπουργών Τουρισμού και Αγροτικής Ανάπτυξης και Τροφίμων καθορίζονται οι προδιαγραφές για τις παρεχόμενες υπηρεσίες και οι τεχνικές και λειτουργικές προδιαγραφές των εγκαταστάσεων της παρ. 1, η μορφή και ο τύπος του «Σήματος Επισκέψιμου Ελαιοτριβείου», η διάρκεια ισχύος του, οι ειδικές προδιαγραφές προσβασιμότητας και κάθε άλλο σχετικό θέμα».
Άρθρο 51 
Σήμα Επισκέψιμου Τυροκομείου - 
Προσθήκη άρθρου 25Γ στον ν. 4276/2014
Στον ν. 4276/2014 (Α’ 155) προστίθεται άρθρο 25Γ ως εξής:
«Άρθρο 25Γ
Σήμα Επισκέψιμου Τυροκομείου -
Εξουσιοδοτική διάταξη
«1. Θεσπίζεται «Σήμα Επισκέψιμου Τυροκομείου» με σκοπό την προαγωγή της παροχής υπηρεσιών υποδοχής, ξενάγησης, φιλοξενίας και εστίασης-γευσιγνωσίας σε χώρους όπου λειτουργούν τυροκομεία, τα οποία παράγουν τυροκομικά και γαλακτοκομικά προϊόντα, διαθέτουν χώρους και εγκαταστάσεις ειδικών προδιαγραφών και διασφαλίζουν τη δυνατότητα πρόσβασης σε όλους, συμπεριλαμβανομένων των ατόμων με αναπηρία και μειωμένη κινητικότητα. 
2. Το Σήμα Επισκέψιμου Τυροκομείου είναι σήμα με ειδικό λογότυπο που χορηγείται από το Υπουργείο Τουρισμού, με το οποίο πιστοποιείται ότι ένα τυροκομείο πληροί τις προϋποθέσεις της παρ. 1. 
3. Με κοινή απόφαση των Υπουργών Τουρισμού και Αγροτικής Ανάπτυξης και Τροφίμων καθορίζονται οι προδιαγραφές για τις παρεχόμενες υπηρεσίες και οι τεχνικές και λειτουργικές προδιαγραφές των εγκαταστάσεων της παρ. 1, η μορφή και ο τύπος του Σήματος Επισκέψιμου Τυροκομείου, η διάρκεια ισχύος του, οι ειδικές προδιαγραφές προσβασιμότητας και κάθε άλλο σχετικό θέμα».
Άρθρο 52 
Σήμα Προσβάσιμου Τουριστικού Προορισμού
Θεσπίζεται «Σήμα Προσβάσιμου Τουριστικού Προορισμού». Το σήμα του πρώτου εδαφίου είναι σήμα, με ειδικό λογότυπο, που απονέμεται από το Υπουργείο Τουρισμού, με το οποίο πιστοποιείται ότι ένας προορισμός πληροί τα κριτήρια και τις προϋποθέσεις που καθορίζονται στην εκδιδόμενη κατ’ εξουσιοδότηση της παρ. 1 του άρθρου 63 κοινή υπουργική απόφαση.
Άρθρο 53 
Σήμα Προσβάσιμης Τουριστικής Επιχείρησης
Θεσπίζεται «Σήμα Προσβάσιμης Τουριστικής Επιχείρησης». Το σήμα του πρώτου εδαφίου είναι σήμα, με ειδικό λογότυπο, που απονέμεται από το Υπουργείο Τουρισμού, με το οποίο πιστοποιείται ότι μία τουριστική επιχείρηση πληροί τα κριτήρια και τις προϋποθέσεις που καθορίζονται στην εκδιδόμενη κατ’ εξουσιοδότηση της παρ. 2 του άρθρου 63 κοινή υπουργική απόφαση.
Άρθρο 54 
Σήμα τουριστικού καταλύματος 
φιλικού προς ζώα συντροφιάς
1. Θεσπίζεται «Σήμα τουριστικού καταλύματος φιλικού προς ζώα συντροφιάς». Το σήμα του πρώτου εδαφίου είναι σήμα με ειδικό λογότυπο που απονέμεται από το Υπουργείο Τουρισμού, με το οποίο πιστοποιείται ότι ένα τουριστικό κατάλυμα πληροί τα κριτήρια και τις προϋποθέσεις που ορίζονται στην εκδιδόμενη κατ’ εξουσιοδότηση της παρ. 3 του άρθρου 63 κοινή υπουργική απόφαση.
2. Το τουριστικό κατάλυμα χαρακτηρίζεται ως φιλικό προς ζώα συντροφιάς και του απονέμεται το σήμα της παρ. 1, εφόσον διαθέτει παροχές και προσφέρει υπηρεσίες για την προσωρινή διαμονή ζώων συντροφιάς που διαμένουν στο τουριστικό κατάλυμα μαζί με τον ιδιοκτήτη τους.
Άρθρο 55 
Σύνθεση ειδικού συλλογικού γνωμοδοτικού οργάνου για τη χορήγηση Σήματος Glamping - Τροποποίηση της περ. β) της παρ. 2 
του άρθρου 37 του ν. 4688/2020
Στην περ. β) της παρ. 2 του άρθρου 37 του ν. 4688/2020 (Α’ 101), περί της σύνθεσης του ειδικού συλλογικού οργάνου που ελέγχει την αίτηση για τη διαπίστωση της πλήρωσης των ποιοτικών κριτηρίων και λειτουργικών προδιαγραφών glamping, η φράση «κλάδου ΠΕ Μηχανικών, ειδικότητας μηχανικού περιβάλλοντος» αντικαθίσταται από τη φράση «κλάδου ΠΕ Μηχανικών ή κλάδου ΠΕ Περιβαλλοντολόγων» και η παρ. 2 διαμορφώνεται ως εξής:
«2. Ειδικό συλλογικό όργανο που συγκροτείται με απόφαση του Υπουργού Τουρισμού, ελέγχει την αίτηση για τη διαπίστωση της πλήρωσης των ποιοτικών κριτηρίων και λειτουργικών προδιαγραφών glamping και γνωμοδοτεί για την έγκριση ή την απόρριψη της χορήγησης του Σήματος Glamping. Το όργανο του προηγούμενου εδαφίου αποτελείται από:
α) Έναν-μία (1) υπάλληλο του Υπουργείου Τουρισμού, κλάδου ΠΕ Διοικητικού-Οικονομικού, ως Πρόεδρο, 
β) έναν-μία (1) υπάλληλο του Υπουργείου Περιβάλλοντος και Ενέργειας, κλάδου ΠΕ Μηχανικών ή κλάδου ΠΕ Περιβαλλοντολόγων, 
γ) έναν-μία (1) αρχιτέκτονα μηχανικό, μέλος της Πανελλήνιας Ένωσης Αρχιτεκτόνων, 
δ) έναν-μία (1) εκπρόσωπο του Ξενοδοχειακού Επιμελητηρίου Ελλάδας».
ΚΕΦΑΛΑΙΟ Θ’
ΡΥΘΜΙΣΕΙΣ ΓΙΑ ΤΙΣ ΕΝΕΡΓΕΙΕΣ 
ΤΟΥΡΙΣΤΙΚΗΣ ΠΡΟΒΟΛΗΣ
Άρθρο 56 
Ρύθμιση θεμάτων τουριστικής προβολής 
της χώρας - Τροποποίηση της παρ. 1 
του άρθρου 4 του ν. 3270/2004
Στην παρ. 1 του άρθρου 4 του ν. 3270/2004 (Α’ 187), περί των αρμοδιοτήτων του Ελληνικού Οργανισμού Τουρισμού (Ε.Ο.Τ.) αναφορικά με την προώθηση της τουριστικής πολιτικής και την προβολή της Χώρας, επέρχονται οι ακόλουθες τροποποιήσεις: α) στην περ. α) προστίθεται η πρόβλεψη ότι ο Ε.Ο.Τ. ερευνά και τον διεθνή ανταγωνισμό, προκειμένου να υποβάλει τις σχετικές με τη χάραξη τουριστικής πολιτικής προτάσεις του προς το Υπουργείο Τουρισμού, β) στο πρώτο εδάφιο της περ. β) μετά τις λέξεις «ελληνικού τουριστικού προϊόντος και» προστίθενται οι λέξεις «την ενίσχυση της εικόνας» και στο τέλος του πρώτου εδαφίου προστίθεται η λέξη «Ειδικότερα:», γ) στην υποπερ. αα) της περ. β): γα) προστίθεται στις συμβάσεις μίσθωσης χώρου και χρόνου στα μέσα μαζικής επικοινωνίας και η κατηγορία των διαφημιστικών πλατφορμών προγραμματικού μάρκετινγκ, γβ) προστίθεται και η πρόβλεψη της δυνατότητας οι εν λόγω συμβάσεις να συνάπτονται και με εταιρίες αγοράς μέσων (media shops), γγ) οι λέξεις «του Διοικητικού Συμβουλίου του Οργανισμού» αντικαθίστανται από τις λέξεις «Διοικητικού Συμβουλίου του Ε.Ο.Τ.», δ) στο πρώτο εδάφιο της υποπερ. ββ) της περ. β): δα) μετά τις λέξεις «προβολή της Ελλάδας» προστίθενται εντός παρένθεσης οι λέξεις «(δράσεις προβολής, διαφήμισης, δημοσίων σχέσεων, εκθέσεις και πάσης φύσεως εκδηλώσεις)», 
δβ) οι λέξεις «κατ’ εφαρμογή της παρ. 3 του άρθρου 168 του ν. 3566/2007 (Α’ 117)» αντικαθίστανται από τις λέξεις 
«κατ’ εφαρμογή του άρθρου 443 του ν. 4781/2021 (Α’ 31)», δγ) στο δεύτερο εδάφιο της υποπερ. ββ) διαγράφονται οι λέξεις «αποκλειστικά και μόνο για την εκτέλεση προγραμμάτων προβολής, διαφήμισης, δημοσίων σχέσεων και πάσης φύσεως δράσεις προβολής και προώθησης (όπως ιδίως συμμετοχή σε εκθέσεις ή σε διάφορες εκδηλώσεις ή δράσεις δημοσίων σχέσεων)», ε) στο πρώτο εδάφιο της υποπερ. γγ) της περ. β), εα) διαγράφεται η φράση «για τα έτη 2020 και 2021», εβ) προστίθεται η φράση «και έως και την 31.12.2022,», στ) στο πρώτο εδάφιο της υποπερ. αα) της περ. γ), στα) μετά τις λέξεις «τουριστικών περιοχών» προστίθενται οι λέξεις «κλάδων τουριστικών επιχειρήσεων και», 
στβ) οι λέξεις «όπως: οικολογικός τουρισμός, πολιτιστικός τουρισμός, ιατρικός, αθλητικός τουρισμός και κλάδων τουριστικών επιχειρήσεων.» αντικαθίστανται από τις λέξεις «όπως οικολογικός, πολιτιστικός, ιατρικός, προσβάσιμος και αθλητικός τουρισμός, καθώς και κάθε άλλη ειδική μορφή τουρισμού πάντα σε συμμόρφωση με τους ισχύοντες κανόνες κρατικών ενισχύσεων.», στγ) το δεύτερο εδάφιο της υποπερ. αα) της περ. γ) διαγράφεται, ζ) στην υποπερ. γγ) της περ. γ) μετά τις λέξεις «τηλεοπτικών συνεργείων» το σημείο στίξης «,» διαγράφεται και τίθεται ο συμπλεκτικός σύνδεσμος «και», η) στην υποπερ. δδ) της περ. γ) εντός της παρένθεσης και μετά τη λέξη «workshops» προστίθενται οι λέξεις «, roadshows, webinars» και στο τέλος της υποπερ. δδ) μετά τις λέξεις «έναντι αντισταθμιστικών παροχών,» προστίθεται η προϋπόθεση «πάντα σε συμμόρφωση με τους ισχύοντες κανόνες των κρατικών ενισχύσεων.», θ) στην υποπερ. εε) της περ. γ) η λέξη «Οργανισμό» αντικαθίσταται από τη λέξη «Ε.Ο.Τ.» ι) η περ. δ) αντικαθίσταται, ια) προστίθεται περ. ε), και η παρ. 1 διαμορφώνεται ως εξής:
«1. Ο Ε.Ο.Τ. έχει ως αρμοδιότητα την προώθηση της τουριστικής πολιτικής της Κυβέρνησης και την προβολή της χώρας. Για το σκοπό αυτόν ο Ε.Ο.Τ., ιδίως:
α) Υποβάλλει προτάσεις στο Υπουργείο Τουρισμού για τη χάραξη τουριστικής πολιτικής στα θέματα αρμοδιότητάς του και την εφαρμόζει μέσα στο πλαίσιο των αρμοδιοτήτων του. Προς τούτο ο Ε.Ο.Τ. ερευνά την τουριστική αγορά και τον διεθνή ανταγωνισμό, μελετά την ανταγωνιστικότητα του τουρισμού, συντάσσει μελέτες για θέματα της αρμοδιότητάς του και καταρτίζει τα προγράμματα διαφήμισης, δημοσίων σχέσεων και τουριστικών εκδηλώσεων στην Ελλάδα και στο εξωτερικό.
β) Εκτελεί τα προγράμματα τουριστικής προβολής της χώρας στο εσωτερικό και το εξωτερικό και μεριμνά για την προώθηση του ελληνικού τουριστικού προϊόντος και την ενίσχυση της εικόνας της χώρας, μέσω συμμετοχής σε διεθνείς εκθέσεις, συνέδρια και λοιπές εκδηλώσεις, στην Ελλάδα και το εξωτερικό. Ειδικότερα:
αα) Συμβάσεις για μίσθωση χώρου και χρόνου σε πάσης φύσεως μέσα μαζικής επικοινωνίας, έντυπης, διαδικτυακής ή/και κάθε άλλης μορφής (όπως ιδίως έντυπα, τηλεόραση, ραδιόφωνο, διαδίκτυο, διαφήμιση σε ψηφιακά μέσα, διαφημιστικές πλατφόρμες προγραμματικού μάρκετινγκ, εξωτερική, σταθερή και κινητή διαφήμιση), για την εν γένει τουριστική προβολή της Ελλάδας στην ημεδαπή ή αλλοδαπή, με διαφημιστικό υλικό που παρέχει ο Ε.Ο.Τ., συνάπτονται απευθείας με το μέσο ή τον εκπρόσωπό του ή τον αντιπρόσωπό του ή με εταιρείες αγοράς μέσων (media shops) ανεξαρτήτως ποσού, με απόφαση του Διοικητικού Συμβουλίου του Ε.Ο.Τ. και με την επιφύλαξη της περ. β’ της παρ. 7. Με κοινή απόφαση των Υπουργών Οικονομικών και Τουρισμού καθορίζονται τα θέματα σχετικά με τη διαδικασία και τον καθορισμό των δικαιολογητικών πληρωμής των σχετικών δαπανών, καθώς και κάθε άλλη διαδικαστική λεπτομέρεια.
ββ) Σε τρίτες χώρες οι προμήθειες των ειδών, η ανάθεση των υπηρεσιών και της εκτέλεσης των εργασιών που απαιτούνται για την τουριστική προβολή της Ελλάδας (δράσεις προβολής, διαφήμισης, δημοσίων σχέσεων, εκθέσεις και πάσης φύσεως εκδηλώσεις) διενεργούνται απευθείας από τα Γραφεία Εξωτερικού του Ε.Ο.Τ., κατ’ εφαρμογή του άρθρου 443 του ν. 4781/2021 (Α’ 31), μετά από έγκριση του Διοικητικού Συμβουλίου του Ε.Ο.Τ.. Τα ανωτέρω ισχύουν και για τις χώρες στις οποίες δεν υπάρχουν Γραφεία του Ε.Ο.Τ., οπότε η ανάθεση γίνεται από την Κεντρική Υπηρεσία του Ε.Ο.Τ. και σε συνεργασία με τις κατά τόπους αρμόδιες ελληνικές διπλωματικές και προξενικές αρχές, όπου κριθεί ότι απαιτείται.
γγ) Οι πάσης φύσεως δράσεις προώθησης και προβολής της Χώρας και του ελληνικού τουρισμού που εντάσσονται σε προγράμματα επικοινωνίας στην Ελλάδα και το εξωτερικό και αφορούν σε πάσης φύσεως διοργανώσεις, συνέδρια, εκδηλώσεις, θεματικές παρουσιάσεις-εκπαιδευτικά σεμινάρια (workshops, roadshows, webinars), ταξίδια εξοικείωσης για τουριστικούς πράκτορες, δημοσιογράφους, bloggers, κινηματογραφικά και τηλεοπτικά συνεργεία, σημαντικές προσωπικότητες της διεθνούς αγοράς και εν γένει προσωπικότητες κύρους με επιρροή στην κοινή γνώμη, καθώς και σε κάθε άλλη δράση ή ενέργεια, προμήθεια ή υπηρεσία που αποβλέπει στην προώθηση του ελληνικού τουρισμού και την ενίσχυση της εικόνας της Χώρας, για συμβάσεις με εκτιμώμενη αξία κάτω των ορίων των περ. γ) και δ) του άρθρου 5 του ν. 4412/2016, ανατίθενται και εκτελούνται κατά παρέκκλιση των διατάξεων του ν. 4412/2016 και έως και την 31.12.2022, κατ’ αναλογική εφαρμογή των διατάξεων περί απευθείας ανάθεσης και των κατά περίπτωση αποφάσεων του Διοικητικού Συμβουλίου του E.O.T., τηρούμενων των διατάξεων περί δημοσίου λογιστικού και υπό την επιφύλαξη της καταχώρισης στο Κ.Η.Μ.ΔΗ.Σ. των τυχόν προκηρύξεων και διακηρύξεων, των αποφάσεων κατακύρωσης ή ανάθεσης, των συμφωνητικών και των εντολών πληρωμής. Σε κάθε περίπτωση κατά την ανάθεση των συμβάσεων πρέπει να τηρούνται οι αρχές της διαφάνειας, της αναλογικότητας και της ίσης μεταχείρισης των οικονομικών φορέων.
Ως «ταξίδι εξοικείωσης» ορίζεται το σύνολο των υπηρεσιών, σχετικών με την προμήθεια αεροπορικών και ακτοπλοϊκών εισιτηρίων, μεταφορών και μετακινήσεων εντός της Χώρας, διαμονής, γευμάτων, δείπνων και ξεναγήσεων του E.O.T. για την προβολή και προώθηση της Χώρας στο εξωτερικό.
γ) Αναλαμβάνει κάθε άλλη δραστηριότητα ή ενέργεια που αποβλέπει στην οργάνωση, ανάπτυξη και προώθηση του Τουρισμού και της εικόνας της χώρας και ιδίως:
αα) Συνεργάζεται με τις συλλογικές οργανώσεις των τουριστικών επιχειρήσεων, πανελλήνιας και τοπικής κλίμακας, τους φορείς που αυτοί συστήνουν, τους οργανισμούς τοπικής αυτοδιοίκησης και τους οργανισμούς του Δημοσίου, για την επεξεργασία, σχεδίαση και εφαρμογή κοινών και συγχρηματοδοτούμενων προγραμμάτων διαφημιστικής προβολής της χώρας, τουριστικών περιοχών, κλάδων τουριστικών επιχειρήσεων και σύγχρονων μορφών τουρισμού, όπως οικολογικός, πολιτιστικός, ιατρικός, προσβάσιμος και αθλητικός τουρισμός, καθώς και κάθε άλλη ειδική μορφή τουρισμού πάντα σε συμμόρφωση με τους ισχύοντες κανόνες κρατικών ενισχύσεων.
ββ) Επιχορηγεί εκδηλώσεις τρίτων φυσικών ή νομικών προσώπων στο εξωτερικό και στην Ελλάδα με κριτήριο την προβολή της Ελλάδας και την προώθηση του Ελληνικού Τουρισμού διεθνώς.
γγ) Διοργανώνει ταξίδια εξοικείωσης για δημοσιογράφους, τουριστικούς πράκτορες και προσωπικότητες κύρους. Δύναται να μισθώνει παντός είδους μεταφορικά με ή άνευ οδηγού μέσα, για τις ανάγκες φιλοξενίας προσκεκλημένων προσωπικοτήτων, δημοσιογράφων, κινηματογραφικών - τηλεοπτικών συνεργείων, ομάδων προσκεκλημένων που περιηγούνται τη χώρα σε ταξίδια εξοικείωσης ανεξαρτήτως ποσού τόσο στην Ελλάδα όσο και στο εξωτερικό.
δδ) Διοργανώνει ειδικές εκδηλώσεις, θεματικές παρουσιάσεις και εκπαιδευτικά σεμινάρια (workshops, roadshows, webinars) για την Ελλάδα και συμμετέχει σε συναφείς δράσεις και διοργανώσεις τρίτων φορέων, για την προβολή και προώθηση τουριστικών περιοχών, προϊόντων και υπηρεσιών, με παροχή αιγίδας, επιστολών υποστήριξης και ευαρέσκειας, πληροφοριακού και προωθητικού υλικού και διευκολύνσεων ή και ανάληψη μέρους του κόστους διοργάνωσης, έναντι αντισταθμιστικών παροχών, πάντα σε συμμόρφωση με τους ισχύοντες κανόνες κρατικών ενισχύσεων.
εε) Διοργανώνει διαδικτυακά σεμινάρια σε συνεργασία με τρίτους (ταξιδιωτικούς οργανισμούς - tour operators, εκδοτικά συγκροτήματα, κλαδικές εκδόσεις) και συνάπτει μνημόνια συνεργασίας με δημόσια και ιδιωτικά ανώτερα και ανώτατα εκπαιδευτικά ιδρύματα της Ελλάδας και του εξωτερικού, προκειμένου να απασχολούνται στον Ε.Ο.Τ. φοιτητές για πρακτική απασχόληση, μέχρι έξι (6) μήνες.
δ) Καταρτίζει και εκτελεί πάσης φύσεως προγράμματα προβολής και προώθησης, στην ημεδαπή και αλλοδαπή, είτε μόνος, είτε από κοινού με άλλα ημεδαπά ή αλλοδαπά νομικά ή φυσικά πρόσωπα που εξυπηρετούν τους σκοπούς του, πάντα σε συμμόρφωση με τους ισχύοντες κανόνες κρατικών ενισχύσεων. Η επιλογή των προσώπων αυτών γίνεται από τον Ε.Ο.Τ. είτε απευθείας είτε μετά από σχετική πρόσκληση εκδήλωσης ενδιαφέροντος δια του τύπου ή μέσω των ιστοσελίδων του. Με τις σχετικές συμβάσεις ορίζονται το αντικείμενο, οι προϋποθέσεις, καθώς και οι οικονομικοί και λοιποί όροι συνεργασίας του Ε.Ο.Τ. με τα ως άνω πρόσωπα και ο τρόπος πραγματοποίησής τους. Η συνεργασία αυτή μπορεί ενδεικτικά να περιλαμβάνει:
αα) Την οικονομική συμμετοχή των παραπάνω νομικών ή φυσικών προσώπων στο σύνολο ή και σε μέρος της σχετικής δαπάνης υλοποίησης των ενεργειών προβολής και προώθησης που υλοποιούνται από τις υπηρεσίες του Ε.Ο.Τ.. Τα πρόσωπα αυτά μπορούν να αναφέρονται ως χορηγοί από κοινού με τον Ε.Ο.Τ. ή ως αποκλειστικοί χορηγοί στον τομέα δραστηριότητάς τους, εφόσον καλύπτουν πλήρως το σύνολο της δαπάνης υλοποίησης της ενέργειας, χωρίς επιβάρυνση του Ε.Ο.Τ..
ββ) Την συγχρηματοδότηση ή/και την με κάθε τρόπο συμμετοχή του Ε.Ο.Τ. στην υλοποίηση και προβολή προγραμμάτων ή ενεργειών που εκτελούνται από τρίτα νομικά ή φυσικά πρόσωπα και συμβάλλουν στην εκπλήρωση της αποστολής και των σκοπών του Ε.Ο.Τ. και στην ενίσχυση της εικόνας της Χώρας διεθνώς. Τα προγράμματα ή οι ενέργειες μπορούν να περιλαμβάνουν πάσης φύσεως δράσεις προβολής και προώθησης, αγορά χορηγικών πακέτων σε πάσης φύσεως διοργανώσεις και παραγωγές, συνεργασίες με φορείς και ομάδες ειδικού ενδιαφέροντος και διεθνείς οργανισμούς και κάθε άλλη δράση που συμβάλλει στην προβολή της Χώρας και του ελληνικού τουρισμού, με αξιοποίηση, μεταξύ άλλων, καινοτόμων εργαλείων της σύγχρονης τεχνολογίας, καθώς και σε προγράμματα συμπαραγωγής και συνδιαφήμισης διεθνώς, είτε αναλαμβάνοντας στο ακέραιο την υλοποίηση των δράσεων, είτε σε συνεργασία με άλλα νομικά ή φυσικά πρόσωπα.
γγ) Την ανάπτυξη εργαλείων και εφαρμογών που είναι απαραίτητα για την υλοποίηση των δράσεων των υποπερ. αα) και ββ), την εκμίσθωση ή παραχώρηση, με ή χωρίς αντάλλαγμα, ψηφιακού χώρου στις διαδικτυακές πλατφόρμες του Ε.Ο.Τ., σε ημεδαπά ή αλλοδαπά νομικά ή φυσικά πρόσωπα ή οργανισμούς μη κερδοσκοπικού χαρακτήρα, με σκοπό την προώθηση και την προβολή του ελληνικού τουριστικού προϊόντος και της εικόνας της χώρας διεθνώς. Ο Ε.Ο.Τ, με απόφαση του Διοικητικού Συμβουλίου του, δύναται να συμβάλλεται με τα πρόσωπα αυτά είτε κατόπιν επιλογής τους, μετά από σχετική πρόσκληση για εκδήλωση ενδιαφέροντος, δια του τύπου ή των ιστοσελίδων του και με βάση τις πλέον συμφέρουσες προτάσεις που υποβάλλονται από τους ενδιαφερομένους, είτε και με απευθείας συμφωνίες, εφόσον καλύπτεται πλήρως η σχετική δαπάνη υλοποίησης της δράσης ή ανάπτυξης εργαλείων και εφαρμογών από τα τρίτα πρόσωπα και χορηγούνται τα δικαιώματα αποκλειστικής χρήσης αυτών στον Ε.Ο.Τ., χωρίς επιβάρυνσή του. Το αντισταθμιστικό όφελος για τα πρόσωπα αυτά, εφόσον το επιθυμούν, δύναται να είναι η άνευ ανταλλάγματος προβολή τους και τυχόν συνεργατών τους (προϊόντα ή/και φορείς) στη δράση που χρηματοδότησαν, ως οι αποκλειστικοί χορηγοί στον τομέα δραστηριοποίησής τους.
δδ) Η διαδικασία υλοποίησης των συμφωνιών για τα προγράμματα συμπαραγωγής και συνδιαφήμισης του E.O.T. άρχεται είτε με πρωτοβουλία και πρόσκληση του Ε.Ο.Τ., είτε με πρωτοβουλία και πρόσκληση του αντισυμβαλλομένου, φυσικού ή νομικού προσώπου, το οποίο υλοποιεί τη συγκεκριμένη ενέργεια προβολής και προώθησης του ελληνικού τουρισμού, για την υλοποίηση της οποίας ο Ε.Ο.Τ. συμπράττει καλύπτοντας μέρος του συνολικού κόστους μετά από την ολοκλήρωση των συμφωνηθέντων ενεργειών. Οι προϋποθέσεις και οι ειδικότεροι όροι υλοποίησης των προγραμμάτων των ως άνω συμφωνιών διαμορφώνονται από τους αντισυμβαλλόμενους σε συνεργασία με τον Ε.Ο.Τ.. Για τη σύναψη αυτών των συμφωνιών απαιτείται αιτιολογημένη απόφαση του Διοικητικού Συμβουλίου του Ε.Ο.Τ.. Με κοινή απόφαση των Υπουργών Οικονομικών και Τουρισμού καθορίζονται τα θέματα σχετικά με τη διαδικασία και τον καθορισμό των δικαιολογητικών πληρωμής των σχετικών δαπανών, καθώς και κάθε άλλη σχετική λεπτομέρεια.
ε) Κατά τη συμμετοχή του σε διεθνείς εκθέσεις τουρισμού, συνέδρια και λοιπές εκδηλώσεις δημοσιότητας στην ημεδαπή και στην αλλοδαπή μπορεί να εκμισθώνει ή να παραχωρεί μετά ή άνευ ανταλλάγματος ή στο πλαίσιο συμφωνίας εκατέρωθεν ανταλλαγής υπηρεσιών, εκθεσιακό χώρο ή χώρο προώθησης σε ημεδαπά ή αλλοδαπά νομικά ή φυσικά πρόσωπα, με σκοπό την προώθηση του ελληνικού τουρισμού και προβολή της Χώρας διεθνώς, ως εξής:
αα) Το ύψος του μισθώματος, το αντικείμενο ανταλλαγής υπηρεσιών και οι λοιπές λεπτομέρειες των χρηματοδοτήσεων, εκμισθώσεων ή παραχωρήσεων που αναφέρονται ανωτέρω ρυθμίζονται με αποφάσεις του Γενικού Γραμματέα του Ε.Ο.Τ. και βάσει σχετικών συμβάσεων μέσω των οποίων καθορίζονται οι όροι της συνεργασίας, τα εκατέρωθεν δικαιώματα και υποχρεώσεις, τα αντισταθμιστικά οφέλη κ.λπ. Αρμόδια υπηρεσία για την παρακολούθηση των συνεργασιών και την υλοποίηση των ως άνω δράσεων είναι η Διεύθυνση Δημοσίων Σχέσεων του Ε.Ο.Τ..
ββ) Για τη διοργάνωση της συμμετοχής του Ε.Ο.Τ. σε διεθνείς εκθέσεις τουρισμού και σε παρεμφερείς εκδηλώσεις (φυσικές, διαδικτυακές, υβριδικές), ο Ε.Ο.Τ. δύναται, όταν αυτό τίθεται ως προϋπόθεση από τους διοργανωτές, να προκαταβάλει το ενοίκιο των εκθεσιακών και άλλων χώρων, καθώς και το κόστος του τιμήματος της κατασκευής περιπτέρου και λοιπών λειτουργικών δαπανών και δαπανών προβολής, χωρίς την υποβολή από πλευράς του αναδόχου ισόποσης έντοκης εγγυητικής επιστολής, αλλά με την προσκόμιση προς τον Ε.Ο.Τ. προτιμολογίου (proforma invoice) ή τιμολογίου».
Άρθρο 57 
Προγράμματα τουριστικής προβολής 
και συνδιαφήμισης των Περιφερειών
με τον ιδιωτικό τομέα
1. Οι Οργανισμοί Τοπικής Αυτοδιοίκησης β’ βαθμού (Ο.Τ.Α.) καταρτίζουν και εκτελούν προγράμματα τουριστικής προβολής και προώθησης στην ημεδαπή και αλλοδαπή, μετά από προηγούμενη έγκριση του Διοικητικού Συμβουλίου του Ελληνικού Οργανισμού Τουρισμού (Ε.Ο.Τ.), στον οποίο κοινοποιούν το βασικό περιεχόμενο των εν λόγω προγραμμάτων προβολής και προώθησης. Οι Ο.Τ.Α. β’ βαθμού εκπονούν τα προγράμματα του πρώτου εδαφίου είτε μόνοι τους είτε από κοινού με άλλα ημεδαπά ή αλλοδαπά νομικά ή φυσικά πρόσωπα, πάντα σε συμμόρφωση με τους ισχύοντες κανόνες κρατικών ενισχύσεων. Η επιλογή των προσώπων του δεύτερου εδαφίου γίνεται από τους Ο.Τ.Α. β’ βαθμού, είτε απευθείας είτε κατόπιν επιλογής τους μετά από σχετική πρόσκληση εκδήλωσης ενδιαφέροντος δια του τύπου ή μέσω των ιστοσελίδων τους. Με τις σχετικές συμβάσεις ορίζονται το αντικείμενο, οι προϋποθέσεις, καθώς και οι οικονομικοί και λοιποί όροι συνεργασίας των Ο.Τ.Α. β’ βαθμού με τα ως άνω πρόσωπα και ο τρόπος πραγματοποίησής της. Η συνεργασία αυτή μπορεί να περιλαμβάνει:
α) Την οικονομική συμμετοχή των παραπάνω φορέων ή προσώπων στο σύνολο ή και σε μέρος της σχετικής δαπάνης υλοποίησης των ενεργειών προβολής και προώθησης που γίνονται από τις υπηρεσίες των Ο.Τ.Α. β’ βαθμού. Οι φορείς και τα πρόσωπα αυτά μπορούν να αναφέρονται ως χορηγοί από κοινού με τον εκάστοτε Ο.Τ.Α. β’ βαθμού ή ως αποκλειστικοί χορηγοί στον τομέα δραστηριότητάς τους, εφόσον καλύπτουν το σύνολο της δαπάνης υλοποίησης της ενέργειας, χωρίς επιβάρυνση του Ο.Τ.Α. β’ βαθμού. 
β) Τη συγχρηματοδότηση ή την με κάθε τρόπο συμμετοχή των Ο.Τ.Α. β’ βαθμού στην υλοποίηση και προβολή προγραμμάτων ή ενεργειών που εκτελούνται από τα συμβαλλόμενα με τους Ο.Τ.Α. β’ βαθμού πρόσωπα και συμβάλλουν στην εκπλήρωση των σκοπών των Ο.Τ.Α. β’ βαθμού και στην ενίσχυση της εικόνας της Χώρας διεθνώς. Τα προγράμματα αυτά ή οι ενέργειες μπορούν να περιλαμβάνουν πάσης φύσεως δράσεις προβολής και προώθησης, αγορά χορηγικών πακέτων σε πάσης φύσεως διοργανώσεις και παραγωγές, συνεργασίες με φορείς και ομάδες ειδικού ενδιαφέροντος και διεθνείς οργανισμούς και κάθε άλλη δράση που συμβάλλει στην προβολή των Ο.Τ.Α β’ βαθμού, της Χώρας και του ελληνικού τουρισμού, με αξιοποίηση, μεταξύ άλλων, καινοτόμων εργαλείων της σύγχρονης τεχνολογίας, προγράμματα συμπαραγωγής και συνδιαφήμισης διεθνώς, πάντα προς τον σκοπό της τουριστικής τους προβολής είτε αναλαμβάνοντας στο ακέραιο την υλοποίηση των δράσεων είτε από κοινού σε συνεργασία με άλλα νομικά ή φυσικά πρόσωπα.
2. Η διαδικασία υλοποίησης των συμφωνιών για τα προγράμματα συμπαραγωγής και συνδιαφήμισης των Ο.Τ.Α. β’ βαθμού άρχεται είτε με πρωτοβουλία των Ο.Τ.Α. β’ βαθμού είτε με πρωτοβουλία και πρόσκληση του αντισυμβαλλομένου των Ο.Τ.Α. β’ βαθμού, φυσικού ή νομικού προσώπου, το οποίο υλοποιεί τη συγκεκριμένη ενέργεια προβολής, για την υλοποίηση της οποίας ο Ο.Τ.Α. β’ βαθμού συμπράττει καλύπτοντας μέρος του συνολικού κόστους.
3. Οι προϋποθέσεις και οι ειδικότεροι όροι υλοποίησης του προγράμματος προωθητικών ενεργειών, όπως αυτοί διατυπώνονται στις σχετικές συμφωνίες, διαμορφώνονται από τον αντισυμβαλλόμενο σε συνεργασία με τον Ο.Τ.Α. β’ βαθμού.
4. Για τη συμμετοχή του Ο.Τ.Α. β’ βαθμού στις συμφωνίες αυτές απαιτείται αιτιολογημένη απόφαση του Περιφερειακού Συμβουλίου, η οποία εγκρίνεται με απόφαση του Γενικού Γραμματέα του Ε.Ο.Τ..
5. Με κοινή απόφαση των Υπουργών Τουρισμού, Οικονομικών και Εσωτερικών καθορίζονται λεπτομέρειες ως προς το περιεχόμενο και την υλοποίηση των συμφωνιών του παρόντος.
ΚΕΦΑΛΑΙΟ Ι’ 
ΡΥΘΜΙΣΕΙΣ ΓΙΑ ΤΟ ΠΡΟΓΡΑΜΜΑ
«ΤΟΥΡΙΣΜΟΣ ΓΙΑ ΟΛΟΥΣ»
Άρθρο 58 
Παράταση και αποπληρωμή των παρόχων
του προγράμματος «Τουρισμός για όλους» - 
Τροποποίηση της παρ. 2 του άρθρου 131 
του ν. 4764/2020
Στην παρ. 2 του άρθρου 131 του ν. 4764/2020 (Α’ 256), περί της αποπληρωμής των παρόχων που συμμετέχουν στο πρόγραμμα «Τουρισμός για όλους» για το έτος 2021, επέρχονται οι εξής τροποποιήσεις: α) το πρώτο εδάφιο τροποποιείται, ώστε η εφαρμογή της διάταξης να μην εξαρτάται από τις προϋποθέσεις των γενικών διατάξεων περί φορολογικής και ασφαλιστικής ενημερότητας, χωρίς τον όρο παρακράτησης, β) το δεύτερο, τρίτο και τέταρτο εδάφιο καταργούνται και η παρ. 2 διαμορφώνεται ως εξής:
«2. Τα χρηματικά ποσά που καταβάλλονται από το Υπουργείο Τουρισμού για την αποπληρωμή των παρόχων που συμμετέχουν στο πρόγραμμα του Υπουργείου Τουρισμού ”Τουρισμός για όλους” για το έτος 2021, όπως αυτοί ορίζονται με την κοινή απόφαση των Υπουργών Οικονομικών, Ανάπτυξης και Επενδύσεων και Τουρισμού του άρθρου 83 του ν. 4690/2020 (Α’ 104), είναι ανεκχώρητα και ακατάσχετα στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκεινται σε οποιαδήποτε κράτηση, τέλος ή εισφορά, συπεριλαμβανομένης και της ειδικής εισφοράς αλληλεγγύης του άρθρου 43Α του ν. 4172/2013 (Α’ 167), δεν δεσμεύονται και δεν συμψηφίζονται με βεβαιωμένα χρέη προς τη Φορολογική Διοίκηση και το Δημόσιο εν γένει, τους δήμους, τις περιφέρειες, καθώς και τα νομικά πρόσωπα των ως άνω φορέων, τα ασφαλιστικά ταμεία ή τα πιστωτικά ιδρύματα.».
Άρθρο 59 
Αιτήματα πληρωμής παρόχων 
του προγράμματος «Τουρισμός για όλους»
που εδρεύουν σε περιοχές που κηρύχθηκαν 
σε κατάσταση Έκτακτης Ανάγκης Πολιτικής Προστασίας - Τροποποίηση του άρθρου 83 
του ν. 4690/2020
Στο άρθρο 83 του ν. 4690/2020 (Α’ 104), περί του προγράμματος «Τουρισμός για όλους», προστίθεται τρίτο εδάφιο και το άρθρο διαμορφώνεται ως εξής:
«Άρθρο 83
Πρόγραμμα «Τουρισμός για όλους»
Το Υπουργείο Τουρισμού εκπονεί πρόγραμμα για την ενίσχυση της ζήτησης του εγχώριου τουρισμού, με τίτλο ”Τουρισμός για όλους” για το έτος 2020, το οποίο χρηματοδοτείται από το εθνικό ή το συγχρηματοδοτούμενο σκέλος του Προγράμματος Δημοσίων Επενδύσεων του Υπουργείου Τουρισμού. Με κοινή απόφαση των Υπουργών Οικονομικών, Ανάπτυξης και Επενδύσεων και Τουρισμού καθορίζονται οι προϋποθέσεις, η διαδικασία, οι όροι, ο ειδικότερος χρόνος υλοποίησης του προγράμματος, τα όργανα και κάθε άλλο ζήτημα σχετικό με τη διαχείριση, παρακολούθηση, χρηματοδότηση, υλοποίηση ή άλλη συναφή ενέργεια για τη λειτουργία και την εκτέλεση του προγράμματος. Πάροχοι του προγράμματος ”Τουρισμός για όλους” που εδρεύουν σε περιοχές που κηρύχθηκαν σε κατάσταση Έκτακτης Ανάγκης Πολιτικής Προστασίας με απόφαση του Γενικού Γραμματέα Πολιτικής Προστασίας για την αντιμετώπιση των εκτάκτων αναγκών και τη διαχείριση των συνεπειών που προέκυψαν από τις καταστροφικές δασικές πυρκαγιές που εκδηλώθηκαν στην περιοχή της έδρας τους, τη χρονική περίοδο Ιουλίου-Αυγούστου 2021, υποβάλλουν αιτήματα πληρωμής ανεξαρτήτως της περιόδου εξαργύρωσης της διατακτικής ταξιδίου (voucher) και τα αιτήματα αυτά ελέγχονται κατά προτεραιότητα».
ΚΕΦΑΛΑΙΟ ΙΑ’
ΑΛΛΕΣ ΡΥΘΜΙΣΕΙΣ ΓΙΑ ΤΗΝ ΕΝΙΣΧΥΣΗ 
ΤΗΣ ΤΟΥΡΙΣΤΙΚΗΣ ΑΝΑΠΤΥΞΗΣ
Άρθρο 60
Μίσθωση τουριστικών καταλυμάτων 
για την κάλυψη αναγκών δημόσιας υγείας - Τροποποίηση της παρ. 1 του άρθρου 121 
του ν. 4790/2021
Στην παρ. 1 του άρθρου 121 του ν. 4790/2021 (Α’ 48), περί της μίσθωσης τουριστικών καταλυμάτων για την κάλυψη έκτακτων αναγκών δημόσιας υγείας που συνδέονται με την αντιμετώπιση του κορωνοϊού COVID-19, επέρχονται οι εξής τροποποιήσεις: α) το δεύτερο εδάφιο τροποποιείται, ώστε καταληκτική ημερομηνία διάρκειας των μισθώσεων να είναι η 31η.3.2022, β) το τέταρτο εδάφιο τροποποιείται, αντίστοιχα, ως προς την ημερομηνία πέραν της οποίας καταβάλλεται από το Υπουργείο Τουρισμού πρόσθετη οικονομική αποζημίωση σε περίπτωση που συνεχίσουν να διαμένουν πρόσωπα στα ως άνω καταλύματα, μέχρι τη συμπλήρωση των αναγκαίων ημερών διαμονής που έχουν οριστεί για το καθένα εξ αυτών από τις αρμόδιες υγειονομικές αρχές, γ) το πέμπτο εδάφιο τροποποιείται, ώστε συμβάσεις οι οποίες έχουν συναφθεί, κατόπιν προσκλήσεων εκδήλωσης ενδιαφέροντος για προσφορά τουριστικών καταλυμάτων προς μίσθωση για την αντιμετώπιση ενδεχομένων κρουσμάτων COVID-19, και οι οποίες έχουν παραταθεί έως και την 31η.12.2021 να δύνανται να παραταθούν εκ νέου, από τη λήξη τους έως και την 31η.3.2022, και η παρ. 1 διαμορφώνεται ως εξής:
«1. Για την κάλυψη έκτακτων αναγκών δημόσιας υγείας, που συνδέονται με την αντιμετώπιση του κορωνοϊού COVID-19, είναι δυνατή, με απόφαση του Υπουργού Τουρισμού, κατόπιν δημοσίευσης πρόσκλησης εκδήλωσης ενδιαφέροντος και κατά παρέκκλιση κάθε εθνικής διάταξης περί δημοσίων συμβάσεων, η μίσθωση με απευθείας ανάθεση κύριων ή μη κύριων τουριστικών καταλυμάτων της παρ. 2 του άρθρου 1 του ν. 4276/2014 (Α’ 155), στο σύνολο της Ελληνικής Επικράτειας. Οι μισθώσεις της παρούσας δεν δύναται να έχουν διάρκεια πέραν της 31ης.3.2022. Οι δαπάνες των ανωτέρω μισθώσεων βαρύνουν τον τακτικό προϋπολογισμό του Υπουργείου Τουρισμού. Εφόσον συνεχίσουν να διαμένουν πρόσωπα στα ως άνω καταλύματα πέραν της 31ης.3.2022, μέχρι τη συμπλήρωση των αναγκαίων ημερών διαμονής που έχουν οριστεί για το καθένα εξ αυτών από τις αρμόδιες υγειονομικές αρχές για την πρόληψη και αντιμετώπιση του κορωνοϊού COVID-19, καταβάλλεται από το Υπουργείο Τουρισμού πρόσθετη οικονομική αποζημίωση. Συμβάσεις, οι οποίες έχουν συναφθεί δυνάμει των υπό στοιχεία 6382/13.4.2021 (ΑΔΑ: 9ΟΔΥ465ΧΘΟ-0ΑΥ), 7135/26.04.2021 (ΑΔΑ: 6ΒΨΑ465ΧΘΟ-
ΜΡΙ), 7869/12.05.2021 (ΑΔΑ: ΨΠ0Ξ465ΧΘΟ-Π6Υ), 11493/
29.06.2021 (ΑΔΑ: ΩΤΒ0465ΧΘΟ-4ΧΩ), 12294/09.07.2021 (ΑΔΑ: ΨΞΜΧ465ΧΘΟ-3ΥΥ),12348/12.07.2021 (ΑΔΑ: ΨΗΖ7465ΧΘΟ-ΒΦΨ), 12776/19.07.2021(ΑΔΑ: 9ΠΕ8465
ΧΘΟ-Υ8Π), 12981/21.07.2021 (ΑΔΑ: ΨΚΟ4465ΧΘΟ-ΚΔ7), 13361/27.07.2021 (ΑΔΑ: ΨΒ9Ε465ΧΘΟ-Ο64), 
13638/29.07.2021 (ΑΔΑ: ΩΣΠΓ465ΧΘΟ-ΑΩ2), 13706/
30.07.2021 (ΑΔΑ: 6ΛΣΕ465ΧΘΟ-Σ11), 16544/17.09.2021 (ΑΔΑ:9ΗΤ9465ΧΘΟ-Γ7Σ) προσκλήσεων εκδήλωσης ενδιαφέροντος για προσφορά τουριστικών καταλυμάτων (κύριων ή μη κύριων) προς μίσθωση για την αντιμετώπιση ενδεχομένων κρουσμάτων COVID-19 και των οποίων η ισχύς έληξε την 31η.10.2021 και παρατάθηκαν έως και την 31η.12.2021, δύνανται, με πράξη του αρμοδίου οργάνου, να παραταθούν εκ νέου από τη λήξη τους έως και την 31η.3.2022, επί τη βάσει της ζήτησης κλινών για τη διαμονή επιβεβαιωμένων κρουσμάτων κορωνοϊού COVID-19 και των στενών επαφών τους. Οι δαπάνες των μισθώσεων του προηγούμενου εδαφίου βαρύνουν τον τακτικό προϋπολογισμό του Υπουργείου Τουρισμού».
Άρθρο 61
Κατ’ εξαίρεση ρυθμίσεις περί καταγγελίας 
συμβάσεων μεταξύ τουριστικών επιχειρήσεων και των πελατών τους για την παροχή τουριστικών υπηρεσιών - Τροποποίηση της παρ. 3 
του άρθρου εβδομηκοστού της από 13.4.2020 Πράξης Νομοθετικού Περιεχομένου
Στην παρ. 3 του άρθρου εβδομηκοστού της από 13.4.2020 Πράξης Νομοθετικού Περιεχομένου (Α’ 84), η οποία κυρώθηκε με το άρθρο 1 του ν. 4690/2020 (Α’ 104), στην οποία περιέχονται κατ’ εξαίρεση ρυθμίσεις περί της καταγγελίας συμβάσεων μεταξύ τουριστικών επιχειρήσεων και των πελατών τους για την παροχή τουριστικών υπηρεσιών, προστίθεται δεύτερο εδάφιο και η παρ. 3 διαμορφώνεται ως εξής: 
«3. Εάν, κατόπιν της κατά την παρ. 1 καταγγελίας, η τουριστική επιχείρηση υποχρεούται να επιστρέψει στον πελάτη οποιοδήποτε ποσό που ο πελάτης έχει καταβάλει ως προκαταβολή, εγγύηση, αρραβώνα, μερική ή ολική εξόφληση ή με οποιαδήποτε άλλη μορφή για την εκτέλεση της σύμβασης, η τουριστική επιχείρηση δύναται, κατά παρέκκλιση των κατά περίπτωση εφαρμοστέων διατάξεων σύμβασης ή νόμου, να προσφέρει στον πελάτη αντί της επιστροφής χρημάτων ισόποσο πιστωτικό σημείωμα ισχύος δεκαοκτώ (18) μηνών από την ημερομηνία έκδοσής του. Τα ισόποσα πιστωτικά σημειώματα της παρ. 2, των οποίων η ισχύς έληξε ή λήγει έως και την 31η.12.2021, παρατείνονται από τη λήξη τους έως και την 31η.3.2022».
Άρθρο 62
Κατ’ εξαίρεση ρυθμίσεις περί καταγγελίας 
συμβάσεων μεταξύ τουριστικών επιχειρήσεων - Τροποποίηση της παρ. 2 του άρθρου 
εβδομηκοστού πρώτου της από 13.4.2020 
Πράξης Νομοθετικού Περιεχομένου
Στην παρ. 2 του άρθρου εβδομηκοστού πρώτου της από 13.4.2020 Πράξης Νομοθετικού Περιεχομένου (Α’ 84), η οποία κυρώθηκε με το άρθρο 1 του ν. 4690/2020 (Α’ 104), στην οποία περιέχονται κατ’ εξαίρεση ρυθμίσεις περί της καταγγελίας συμβάσεων μεταξύ τουριστικών επιχειρήσεων, προστίθεται δεύτερο εδάφιο και η παρ. 2 διαμορφώνεται ως εξής:
«2. Εάν, κατόπιν της κατά την παρ. 1 καταγγελίας, η μία εκ των συμβαλλομένων τουριστική επιχείρηση υποχρεούται να επιστρέψει στην αντισυμβαλλόμενη τουριστική επιχείρηση οποιοδήποτε ποσό που η τελευταία κατέβαλε ως προκαταβολή, εγγύηση, αρραβώνα, μερική ή ολική εξόφληση ή με οποιαδήποτε άλλη μορφή, η οφειλέτρια τουριστική επιχείρηση δύναται, κατά παρέκκλιση των κατά περίπτωση εφαρμοστέων διατάξεων σύμβασης ή νόμου, να προσφέρει στην αντισυμβαλλόμενη τουριστική επιχείρηση αντί της επιστροφής χρημάτων ισόποσο πιστωτικό σημείωμα ισχύος δεκαοκτώ (18) μηνών από την έκδοσή του. Τα ισόποσα πιστωτικά σημειώματα της παρ. 1 των οποίων η ισχύς έληξε ή λήγει έως και την 31η.12.2021, παρατείνονται από τη λήξη τους έως και την 31η.3.2022».
Άρθρο 63
Σύνθετα τουριστικά καταλύματα - 
Τροποποίηση παρ. 6 του άρθρου 8 
του ν. 4002/2011
Στην παρ. 6 του άρθρου 8 του ν. 4002/2011 (Α’ 180), περί των προϋποθέσεων δημιουργίας σύνθετων τουριστικών καταλυμάτων, προστίθεται περ. η’ ως εξής:
«η. Το ποσοστό των δυνάμενων να πωληθούν ή εκμισθωθούν μακροχρονίως τουριστικών επιπλωμένων κατοικιών, κατά την έννοια της παρ. 2α, μπορεί να προσαυξάνεται σε ποσοστό πενήντα τοις εκατό (50%), υπό τις ακόλουθες προϋποθέσεις, οι οποίες πρέπει να συντρέχουν σωρευτικά:
αα. Κατεδαφίζονται τμήματα ή αποσύρονται κτίρια του υφιστάμενου τουριστικού καταλύματος, που αντιστοιχούν τουλάχιστον στο ενενήντα τοις εκατό (90%) της υλοποιημένης δόμησης και δεν ικανοποιούν τους ισχύοντες όρους και περιορισμούς δόμησης. 
ββ. Οι πάσης φύσεως εντός του γηπέδου κατασκευές, υφιστάμενες και νέες, πληρούν τους ισχύοντες κατά τον χρόνο κατασκευής τους όρους και περιορισμούς δόμησης, εντάσσονται, τουλάχιστον, στην κατηγορία Α’ του Κανονισμού Ενεργειακής Απόδοσης Κτιρίων (Κ.ΕΝ.Α.Κ.), και καλύπτουν τις απαιτήσεις του Αναθεωρημένου Κανονισμού Επεμβάσεων (ΚΑΝ.ΕΠΕ.).
γγ. Δεν έχει ληφθεί οποιαδήποτε κρατική ενίσχυση για χρονική περίοδο μεγαλύτερη των δέκα (10) ετών. Σε αντίθετη περίπτωση, το ποσό της ενίσχυσης που έχει χορηγηθεί επιστρέφεται, σύμφωνα με τις ισχύουσες διατάξεις. 
δδ. Η αξιοποίηση συνδυάζεται με τη γενικότερη ανάπλαση των κτισμάτων και τη συνολική αναβάθμιση των κοινοχρήστων χώρων, καθώς και του περιβάλλοντος χώρου των κτιρίων. 
Εφόσον συντρέχουν οι ως άνω προϋποθέσεις, το ποσοστό των δυνάμενων να πωληθούν ή εκμισθωθούν μακροχρονίως τουριστικών επιπλωμένων κατοικιών υπολογίζεται επί της συνολικώς δομούμενης επιφάνειας των υφιστάμενων και νέων τουριστικών εγκαταστάσεων. Αν ο υλοποιούμενος συντελεστής δόμησης είναι μεγαλύτερος του 0,15, η υπαγωγή στην περίπτωση αυτή επιτρέπεται υπό τον όρο της καταβολής της ειδικής εισφοράς της υποπερ. αα’ της περ. β’.
Η συνδρομή των ως άνω προϋποθέσεων διαπιστώνεται με πράξη της Ειδικής Υπηρεσίας Προώθησης και Αδειοδότησης Τουριστικών Επενδύσεων του Υπουργείου Τουρισμού, ύστερα από αίτηση του κυρίου του ακινήτου. Η μεταβίβαση κατά κυριότητα ή η μακροχρόνια εκμίσθωση τουριστικών επιπλωμένων κατοικιών επιτρέπεται σύμφωνα με την παρ. 5 και υπό την προϋπόθεση ότι έχει εκδοθεί η ως άνω διαπιστωτική πράξη. Η περίπτωση αυτή δεν εφαρμόζεται σωρευτικά με το άρθρο 10, περί απόσυρσης παλαιών τουριστικών καταλυμάτων».
Άρθρο 64
Διάνοιξη οδών και συνοδά έργα 
προς εξυπηρέτηση σύνθετων τουριστικών 
καταλυμάτων και οργανωμένων υποδοχέων τουριστικών δραστηριοτήτων -  Τροποποίηση της παρ. 8 του άρθρου 5 του ν. 4179/2013
Στην παρ. 8 του άρθρου 5 του ν. 4179/2013 (Α’ 175), περί της διάνοιξης οδών και περί λοιπών συνοδών έργων σε ιδιωτικά δάση και δασικές εκτάσεις, για την εξυπηρέτηση σύνθετων τουριστικών καταλυμάτων και οργανωμένων υποδοχέων τουριστικών δραστηριοτήτων, επέρχονται οι εξής τροποποιήσεις: α) τροποποιείται το δεύτερο εδάφιο, ως προς την παραπεμπόμενη διάταξη, β) προστίθενται τρίτο και τέταρτο εδάφιο, και η παρ. 8 του άρθρου 5 διαμορφώνεται ως εξής: 
«8. Επιτρέπεται σε ιδιωτικά δάση και δασικές εκτάσεις η διάνοιξη οδών και λοιπών συνοδών έργων για την εξυπηρέτηση σύνθετων τουριστικών καταλυμάτων και οργανωμένων υποδοχέων τουριστικών δραστηριοτήτων. Στην περίπτωση αυτή το συνολικό εμβαδόν των διανυσσομένων οδών δεν προσμετράται στο ανώτατο επιτρεπόμενο ποσοστό είκοσι τοις εκατό (20%) του δάσους ή της δασικής έκτασης των προς διάθεση για τουριστικές και αθλητικές εγκαταστάσεις χώρων της περ. δ’ της παρ. 4 του άρθρου 49 του ν. 998/1979. Για την εξυπηρέτηση των ως άνω εγκαταστάσεων, επιτρέπεται η διάνοιξη οδών και σε δημόσια δάση και δασικές εκτάσεις, καθώς και σε δημόσιες εκτάσεις των περ. α’ και β’ της παρ. 5 του άρθρου 3 του ν. 998/1979, υπό τις ανωτέρω προϋποθέσεις. Ειδικότερα, για την περίπτωση της εξυπηρέτησης σύνθετων τουριστικών καταλυμάτων, η διάνοιξη οδών στις εκτάσεις του προηγούμενου εδαφίου επιτρέπεται, κατόπιν σχετικής τεκμηρίωσης της αναγκαιότητας αυτής στην οικεία τεχνική και περιβαλλοντική μελέτη για την ανεπάρκεια της διαθέσιμης προς αξιοποίηση ιδιωτικής δασικού χαρακτήρα έκτασης για τον σκοπό αυτό».
Άρθρο 65
Χώροι βοηθητικής χρήσης και λοιπές
συνοδές χρήσεις για την εξυπηρέτηση 
τουριστικών εγκαταστάσεων
1. Για την εξυπηρέτηση τουριστικών καταλυμάτων όλων των κατηγοριών της παρ. 2 του άρθρου 1 του 
ν. 4276/2014 (Α’ 155), για τα οποία έχει ήδη εκδοθεί διαπιστωτική πράξη του Ελληνικού Οργανισμού Τουρισμού (Ε.Ο.Τ.), σύμφωνα με το δεύτερο εδάφιο της περ. α) της παρ. 1 του άρθρου 6 του ν. 2160/1993 (Α’ 118), επιτρέπεται, κατά παρέκκλιση κάθε άλλης, γενικής ή ειδικής, διάταξης, η δημιουργία πρόσθετων χώρων βοηθητικής χρήσης με μέγιστη επιφάνεια μέχρι το επτά τοις εκατό (7%) της συνολικής υφιστάμενης δόμησης του καταλύματος, υπό τις ακόλουθες προϋποθέσεις: 
α) Οι πρόσθετοι χώροι βοηθητικής χρήσης είναι αναγκαίοι με τα σημερινά δεδομένα, για την εξυπηρέτηση του τουριστικού καταλύματος και τη λειτουργία του με βάση τα σύγχρονα πρότυπα και τις τεχνικές και λειτουργικές προδιαγραφές της συγκεκριμένης κατηγορίας καταλύματος.
β) Οι πρόσθετοι χώροι βοηθητικής χρήσης αποσκοπούν στην εξυπηρέτηση, ιδίως, ειδικών τουριστικών υποδομών, ή στην περιβαλλοντική ή ενεργειακή αναβάθμιση του τουριστικού καταλύματος, ιδίως, στο πλαίσιο εγκατάστασης σύγχρονου εξοπλισμού ενεργειακής εξοικονόμησης και συστημάτων εξοικονόμησης φυσικών πόρων.
γ) Η αίτηση για τη χορήγηση της σχετικής άδειας συνοδεύεται από ειδική τεχνική τεκμηρίωση της αναγκαιότητας και αποστολής των πρόσθετων χώρων βοηθητικής χρήσης, σύμφωνα με τις προϋποθέσεις της παρούσας.
2. Στα τουριστικά καταλύματα της παρ. 1, επιτρέπεται, επιπλέον, κατά παρέκκλιση κάθε άλλης, γενικής ή ειδικής, διάταξης, η χωροθέτηση βοηθητικών ή συνοδών χρήσεων στο ακίνητο στο οποίο τα καταλύματα αυτά βρίσκονται εγκατεστημένα, για την εγκατάσταση των αναγκαίων ηλεκτρομηχανολογικών εγκαταστάσεων και δικτύων, όπως υποσταθμοί, αντλιοστάσια, συστήματα και εγκαταστάσεις πυρόσβεσης, υποδομές συγκέντρωσης απορριμμάτων, ή την εγκατάσταση ανοικτών αθλητικών χώρων αποκλειστικά για την εξυπηρέτηση του καταλύματος. 
Άρθρο 66
Θέση στάθμευσης μπροστά ή πλησίον 
των ξενοδοχείων - Τροποποίηση της παρ. 6 
και προσθήκη παρ. 10 στο άρθρο 68 
του ν. 4582/2018
1. Η παρ. 6 του άρθρου 68 του ν. 4582/2018 (Α’ 208), περί του ελάχιστου μήκους της εσοχής που δημιουργείται στο πεζοδρόμιο για τη στάση ειδικών τουριστικών λεωφορείων δημόσιας χρήσης, ταξί και επιβατηγών ιδιωτικής χρήσης αυτοκινήτων των πελατών ξενοδοχειακού καταλύματος και μόνο για την επιβίβαση και την αποβίβασή τους, καθώς και για τη φόρτωση και την εκφόρτωση των αποσκευών τους, τροποποιείται ώστε ειδικά για την εσοχή που δημιουργείται επί τμήματος πεζόδρομου ή πλατείας το ελάχιστο μήκος να ορίζεται στα δέκα (10) μέτρα, και διαμορφώνεται ως εξής:
«6. Η εσοχή που δημιουργείται σύμφωνα με την παράγραφο 1 ή παραχωρείται σύμφωνα με την παράγραφο 3, σε κάθε περίπτωση, δεν μπορεί να είναι μικρότερη των είκοσι (20) μέτρων, εκτός από τις περιπτώσεις που αυτή δημιουργείται επί τμήματος πεζόδρομου ή πλατείας, οπότε δεν μπορεί να είναι μικρότερη των δέκα (10) μέτρων».
2. Στο άρθρο 68 του ν. 4582/2018 προστίθεται παρ. 10 ως εξής:
«10. Η εσοχή της παρ. 1 επιτρέπεται να δημιουργηθεί και σε τμήμα πεζόδρομου ή πλατείας, στις περιπτώσεις κατά τις οποίες η είσοδος του ξενοδοχειακού καταλύματος βρίσκεται έμπροσθεν αυτών. H εσοχή της παρούσας επιτρέπεται να δημιουργηθεί μόνο σε περιπτώσεις πεζόδρομων ή πλατειών, όπου, σύμφωνα με την οικεία νομοθεσία, επιτρέπεται η διέλευση, στάση ή στάθμευση οχημάτων. Στις περιπτώσεις αυτές, επιτρέπεται η διέλευση, στάση ή στάθμευση τουριστικών λεωφορείων δημόσιας χρήσης, ταξί και επιβατηγών ιδιωτικής χρήσης αυτοκίνητων, τα οποία εξυπηρετούν τους πελάτες του ξενοδοχειακού καταλύματος και μόνο για την επιβίβαση και την αποβίβασή τους, καθώς και τη φόρτωση και την εκφόρτωση των αποσκευών τους».
Άρθρο 67
Παραχώρηση απλής χρήσης αιγιαλού 
και παραλίας και καταβολή αποζημίωσης 
από ιδιώτη για προκείμενη συντέλεση 
απαλλοτρίωσης - Τροποποίηση της παρ. 3
του άρθρου 7 του ν. 2971/2001
Στην παρ. 3 του άρθρου 7 του ν. 2971/2001 (Α’ 285), περί της εφαρμογής των διατάξεων περί απαλλοτριώσεων λόγω ρυμοτομίας για τη δημιουργία παραλίας, επέρχονται οι εξής τροποποιήσεις: α) τροποποιείται το δεύτερο εδάφιο, ως προς την αναφορά στην Υπηρεσία Δόμησης του οικείου Δήμου, β) τροποποιείται το τρίτο εδάφιο, ως προς την απάλειψη της αναφοράς σε κοινότητες, γ) προστίθενται τέταρτο, πέμπτο, έκτο και έβδομο εδάφιο, και η παρ. 3 διαμορφώνεται ως εξής: 
«3. Για την παραλία εφαρμόζονται οι διατάξεις περί απαλλοτριώσεων λόγω ρυμοτομίας. Αρμόδια υπηρεσία για την περαιτέρω διαδικασία είναι η Υπηρεσία Δόμησης του οικείου Δήμου. Δήμοι, που ωφελούνται από τη δημιουργία της παραλίας, δύνανται να συνεισφέρουν στην αποζημίωση για την αναγκαστική απαλλοτρίωση των ακινήτων, που καταλαμβάνει η παραλία, κατά τα οριζόμενα με προεδρικά διατάγματα, που εκδίδονται κατόπιν πρότασης του Υπουργείου Περιβάλλοντος και Ενέργειας ειδικά για κάθε περίπτωση.
Κατά παρέκκλιση των προηγούμενων εδαφίων, ξενοδοχεία, οργανωμένες τουριστικές κατασκηνώσεις (camping) και σύνθετα τουριστικά καταλύματα των υποπερ. αα’, ββ’ και δδ’ της περ. α’ της παρ. 2 του άρθρου 1 του ν. 4276/2014 (Α’ 155), δύνανται να υποβάλλουν αίτηση, προς την Υπηρεσία Δόμησης του οικείου Δήμου, για την επίσπευση της συντέλεσης της απαλλοτρίωσης του τμήματος της ζώνης παραλίας, που βρίσκεται έμπροσθεν και κατά μήκος της ιδιοκτησίας του ξενοδοχειακού καταλύματος, με καταβολή του συνόλου της προβλεπόμενης αποζημίωσης από αυτά, χωρίς να προκαλείται εκ του γεγονότος αυτού καμία οικονομική ή άλλη υποχρέωση του οικείου Δήμου ή του Δημοσίου. Η Υπηρεσία Δόμησης του οικείου Δήμου υποχρεούται να ολοκληρώσει την ως άνω διαδικασία άμεσα και κατά προτεραιότητα και το αργότερο εντός τεσσάρων (4) μηνών από την παραλαβή της σχετικής αίτησης, χωρίς να απαιτούνται επιπλέον γνωμοδοτήσεις φορέων ή άλλων υπηρεσιών.
Μετά από την ολοκλήρωση της συντέλεσης της απαλλοτρίωσης, το τμήμα της ζώνης παραλίας περιέρχεται στην κοινή χρήση και η Υπηρεσία Δόμησης του οικείου Δήμου ενημερώνει την οικεία Κτηματική Υπηρεσία αποστέλλοντάς της τα σχετικά έγγραφα. Για την παραχώρηση της χρήσης του τμήματος της παραλίας που περιέρχεται στην κοινή χρήση, απαιτείται η τήρηση των προϋποθέσεων παραχώρησης χρήσης των άρθρων 13 έως και 16Α του ν. 2971/2001 (Α’ 285)».
Άρθρο 68
Μέτρα προστασίας Ναυαγίου Ζακύνθου
1. Η οριοθετημένη ζώνη αιγιαλού και παραλίας, όπως προσδιορίζεται στην υπ’ αρ. 146652/13.8.2018 απόφαση του Συντονιστή Αποκεντρωμένης Διοίκησης Πελοποννήσου, Δυτικής Ελλάδας και Ιονίου «Οριστικοποίηση προκαταρκτικής γραμμής αιγιαλού (Π.Ο.Α.) στην Περιφερειακή Ενότητα Ζακύνθου» (Δ’ 298), και ειδικότερα από το σημείο Α (με συντεταγμένες Χ=202945,5 Υ=4194509,5) μέχρι το σημείο Β (με συντεταγμένες Χ=203412,0 Υ=4196503) μετά των εντός αυτής επικείμενων κινητών πραγμάτων (ναυάγιο), ακινήτων, κατασκευών και εγκαταστάσεων, με τα παραρτήματα και τα συστατικά τους, αποτελεί, ενόψει της εξέχουσας τουριστικής σημασίας της για τη Χώρα, Πρότυπη Τουριστική Περιοχή Αξιοποίησης και Προστασίας.
2. Η διενέργεια πάσης φύσεως πράξεων διοίκησης και διαχείρισης της ως άνω οριοθετημένης ζώνης, ανάθεσης σύνταξης μελετών και έργων και υποβολής κάθε αναγκαίας αίτησης για την έκδοση των αδειών διενέργειάς τους, με σκοπό την προστασία του περιβάλλοντος, την αποφυγή του κινδύνου κατάρρευσης του ναυαγίου, τη συντήρησή του, την ασφαλή διαμόρφωση των διόδων πρόσβασης σε αυτό και την προστασία των επισκεπτών, ανατίθεται σε Επιτροπή Πρότυπης Τουριστικής Αξιοποίησης και Προστασίας του Ναυαγίου Ζακύνθου, η οποία συστήνεται στο Υπουργείο Τουρισμού.
3. Η Επιτροπή Πρότυπης Τουριστικής Αξιοποίησης και Προστασίας του Ναυαγίου Ζακύνθου συγκροτείται με κοινή απόφαση των Υπουργών Τουρισμού, Οικονομικών και Εσωτερικών, που δημοσιεύεται στην Εφημερίδα της Κυβερνήσεως, και αποτελείται από πέντε (5) μέλη, με τριετή θητεία, ως εξής: 
α) Ένα (1) μέλος, και το αναπληρωματικό του, ορίζεται από τον Υπουργό Τουρισμού και έχει την ιδιότητα του Προϊσταμένου της Γενικής Διεύθυνσης Τουριστικής Πολιτικής ή της Διεύθυνσης Στρατηγικού Σχεδιασμού, 
β) ένα (1) μέλος, και το αναπληρωματικό του, υποδεικνύεται από την Περιφέρεια Ιονίων Νήσων, 
γ) ένα (1) μέλος, και το αναπληρωματικό του, υποδεικνύεται από τον Δήμο Ζακύνθου, 
δ) ένα (1) μέλος, και το αναπληρωματικό του, υποδεικνύεται από τους υφιστάμενους τοπικούς συλλόγους ξενοδόχων και
ε) ένα (1) μέλος, και το αναπληρωματικό του, υποδεικνύεται από το Επαγγελματικό Επιμελητήριο Ζακύνθου. 
Ειδικά, για τη λήψη αποφάσεων σε θέματα διαχείρισης και διοίκησης της οριοθετημένης ζώνης της παρ. 1, που αφορούν στη διαμόρφωση, συντήρηση ή χρήση αιγιαλού ή παραλίας, συμμετέχει, με δικαίωμα ψήφου, στις συνεδριάσεις της Επιτροπής και ένας (1) εκπρόσωπος της Κτηματικής Υπηρεσίας, ο οποίος υποδεικνύεται από τον Υπουργό Οικονομικών.
4. Στο σύνολο των ακινήτων, εγκαταστάσεων και κινητών πραγμάτων που εντοπίζονται στην Πρότυπη Τουριστική Περιοχή Αξιοποίησης και Προστασίας διενεργούνται νομίμως πράξεις διοίκησης, διαχείρισης, συντήρησης και κατάλληλης διαμόρφωσης σύμφωνα με την παρ. 2, προς τον σκοπό της ασφάλειας των επισκεπτών, της προσβασιμότητας της περιοχής και της βιωσιμότητας και προστασίας του τουριστικού εκθέματος εντός αυτής, με τήρηση όλων των ισχυόντων περιβαλλοντικών όρων και πολεοδομικών κανόνων. 
5. Για τη διενέργεια όλων των έργων διοίκησης και διαχείρισης της Πρότυπης Τουριστικής Περιοχής Αξιοποίησης και Προστασίας που αφορούν ενδεδειγμένες ενέργειες προστασίας του περιβάλλοντος, αποφυγής κινδύνου κατάρρευσης του ναυαγίου, συντήρησης, προστασίας και ασφαλούς διαμόρφωσης των διόδων πρόσβασης σε αυτό, η Επιτροπή Πρότυπης Τουριστικής Αξιοποίησης και Προστασίας του Ναυαγίου Ζακύνθου δύναται, κατά παρέκκλιση κάθε αντίθετης διάταξης της εθνικής νομοθεσίας, να λειτουργεί ως αναθέτουσα αρχή για κάθε έργο ανάθεσης μελετών ή εργασιών για τη συντήρηση και αποφυγή του κινδύνου κατάρρευσης του ναυαγίου, για τη διάνοιξη οδών, την κατάλληλη αντιστήριξη και την ασφαλή διαμόρφωση των διόδων πρόσβασης σε αυτό. Η χρηματοδότηση των μελετών και των έργων αυτών καλύπτεται από τον προϋπολογισμό του Υπουργείου Τουρισμού με ειδική χρηματοδότηση που του χορηγείται για τον σκοπό αυτό από τον κρατικό προϋπολογισμό. Οι συμβάσεις ανάθεσης μελετών και έργων για τους σκοπούς του παρόντος υπογράφονται από τον Υπουργό Τουρισμού. 
6. Ως κατεπείγουσα ανάγκη που πληροί τους όρους εφαρμογής της περ. γ’ της παρ. 2 του άρθρου 32 του 
ν. 4412/2016 (Α’ 147) για την ανάθεση έργων και μελετών συντήρησης της παρ. 5 νοείται η διακινδύνευση της ασφάλειας και της υγείας των επισκεπτών του ναυαγίου, η απειλή ουσιώδους καταστροφής ή υποβάθμισης του γεωμορφολογικού περιβάλλοντος με αποτέλεσμα την απώλεια βασικών χαρακτηριστικών του συγκεκριμένου τουριστικού προορισμού και ο άμεσος κίνδυνος διάλυσης ή σημαντικής καταστροφής των σωζώμενων κινητών πραγμάτων σε αυτό. 
7. Κάθε αναγκαία άδεια για τη διενέργεια των ενδεδειγμένων επεμβάσεων συντήρησης, αντιστήριξης, διάνοιξης οδών και διαμόρφωσης ασφαλούς πρόσβασης στην περιοχή χορηγείται, κατά παρέκκλιση κάθε αντίθετης διάταξης, με κοινή απόφαση των αρμοδίων οργάνων των Υπουργείων Τουρισμού, Περιβάλλοντος και Ενέργειας και του κατά περίπτωση συναρμόδιου Υπουργείου, εντός αποκλειστικής προθεσμίας εξήντα (60) ημερών από την υποβολή σε αυτά των αναγκαίων δικαιολογητικών, άλλως με κοινή απόφαση των συναρμοδίων κατά τα ανωτέρω Υπουργών, κατόπιν εισήγησης των αρμοδίων υπηρεσιών, με πρόβλεψη όλων των αναγκαίων περιβαλλοντικών και λοιπών όρων για την ορθή και ασφαλή διενέργεια των εργασιών και επεμβάσεων. Για την έκδοση της κοινής απόφασης του πρώτου εδαφίου απαιτείται υποβολή σχετικής μελέτης στην κατά περίπτωση αρμόδια Κτηματική Υπηρεσία και κάθε συναρμόδιο φορέα και διατύπωση γνώμης ως προς τους αναγκαίους όρους. Η γνώμη παρέχεται εντός αποκλειστικής προθεσμίας είκοσι (20) ημερών, άλλως, σε περίπτωση άπρακτης παρέλευσης της ως άνω προθεσμίας, τεκμαίρεται ως θετική για την έκδοση της κοινής απόφασης του πρώτου εδαφίου. 
Άρθρο 69
Αποζημίωση λουτροθεραπειών 
που διενεργούνται στην Λουτροπηγή Αιδηψού
1. Προς τον σκοπό της ενίσχυσης της τουριστικής ανάπτυξης της Ιατρικής Πηγής (Λουτροπηγής) Αιδηψού Ευβοίας, η χρονική διάρκεια της λουτρικής περιόδου 2021 παρατείνεται μέχρι την 30ή.6.2022. 
2. Για το χρονικό διάστημα από την έναρξη ισχύος του παρόντος έως τις 30.6.2022:
α) Κατά παρέκκλιση όσων ορίζονται στον Ενιαίο Κανονισμό Παροχής Υπηρεσιών (Ε.Κ.Π.Υ.) του Εθνικού Οργανισμού Παροχών Υπηρεσιών Υγείας (Ε.Ο.Π.Υ.Υ.) και των εκδοθεισών αποφάσεων του Διοικητικού Συμβουλίου του Ε.Ο.Π.Υ.Υ., ορίζεται με κοινή απόφαση των Υπουργών Υγείας, Οικονομικών και Τουρισμού το ανώτατο όριο των λούσεων και το ποσό αποζημίωσης που αντιστοιχεί σε κάθε λουτροθεραπεία που διενεργείται στην Ιατρική Πηγή (Λουτροπηγή) Αιδηψού Ευβοίας. 
β) Η αποζημίωση καταβάλλεται από τον Ε.Ο.Π.Υ.Υ. και καλύπτεται από έκτακτη οικονομική επιχορήγηση από τον κρατικό προϋπολογισμό. 
γ) Ειδικότερα ζητήματα που αφορούν στο είδος των παθήσεων, στον τρόπο και στη διαδικασία χορήγησης της ως άνω αποζημίωσης ορίζονται με απόφαση του Δ.Σ. του Ε.Ο.Π.Υ.Υ., κατόπιν εισήγησης της αρμόδιας οργανικής μονάδας του Ε.Ο.Π.Υ.Υ.. 
δ) Για πρόσωπα με τετραπληγία ή παραπληγία δύναται να αποζημιώνεται και ο συνοδός για το κόστος μετακίνησής του, σύμφωνα με το άρθρο 56 του Ε.Κ.Π.Υ. του Ε.Ο.Π.Υ.Υ., για τις αποζημιώσεις μετακίνησης ασθενών».
Άρθρο 70
Προγράμματα επιμόρφωσης και κατάρτισης
του Υπουργείου Τουρισμού
1. Το Υπουργείο Τουρισμού δύναται να σχεδιάζει και να διοργανώνει προγράμματα επαγγελματικής επιμόρφωσης ή κατάρτισης ή άτυπης μάθησης, σε θέματα του τουριστικού τομέα, και των ειδικών μορφών τουρισμού, καθώς και της ένταξης της διάστασης της αναπηρίας και της προσβασιμότητας στον τουρισμό.
2. Με κοινή απόφαση των Υπουργών Τουρισμού, Ανάπτυξης και Επενδύσεων και Παιδείας και Θρησκευμάτων, κατόπιν γνωμοδότησης του Κεντρικού Συμβούλιου Επαγγελματικής Εκπαίδευσης και Κατάρτισης, καθορίζονται οι ειδικότητες, οι θεματικές και η τοπική εμβέλεια των προγραμμάτων επιμόρφωσης ή κατάρτισης, το περιεχόμενο, ο τρόπος υλοποίησης και διδασκαλίας, η διάρκεια σε ώρες, οι όροι παρακολούθησης, αξιολόγησης και επιτυχούς ολοκλήρωσης των προγραμμάτων σπουδών, ο αριθμός, η διαδικασία και τα κριτήρια επιλογής των επιμορφούμενων ή καταρτιζόμενων, καθώς και οι οικονομικές ενισχύσεις προς αυτούς, σύμφωνα με τη νομοθεσία περί κρατικών ενισχύσεων, οι συνεργαζόμενοι φορείς και οι δομές υλοποίησης, οι όροι και η διαδικασία επιλογής αυτών, τα θέματα διδασκόντων, καθώς και κάθε άλλη αναγκαία λεπτομέρεια, για την εφαρμογή του παρόντος. Η ως άνω απόφαση εκδίδεται σύμφωνα με τη νομοθεσία που διέπει το Εθνικό Σύστημα Επαγγελματικής Εκπαίδευσης, Κατάρτισης και Διά Βίου Μάθησης του ν. 4763/2020 (Α’ 254).
3. Η ολοκλήρωση των προγραμμάτων της παρ. 1 οδηγεί στη χορήγηση βεβαίωσης συμμετοχής. Όταν τα προγράμματα αυτά παρέχονται από Κέντρα Δια Βίου Μάθησης (Κ.Δ.Β.Μ.), χορηγείται βεβαίωση παρακολούθησης και πιστοποίησης, σύμφωνα με το άρθρο 58 του ν. 4763/2020.
4. Τα προγράμματα της παρ. 1 υλοποιούνται από εκπαιδευτικές μονάδες ή εκπαιδευτικές δομές του Υπουργείου Τουρισμού ή και από άλλες δομές, δημόσιες ή ιδιωτικές, με τις οποίες συνάπτονται σχετικές συμβάσεις, σύμφωνα με τον ν. 4412/2016 (Α’ 147) ή μνημόνια συνεργασίας, που ρυθμίζουν τους όρους αυτής. Όταν τα προγράμματα αυτά παρέχονται από Κ.Δ.Β.Μ., δύναται να πιστοποιούνται από τον Εθνικό Οργανισμό Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) κατ’ εφαρμογή της διαδικασίας του άρθρου 57 του ν. 4763/2020, περί των πιστοποιημένων προγραμμάτων των Κ.Δ.Β.Μ.. 
5. Το Υπουργείο Τουρισμού δύναται να προβαίνει σε προγραμματισμένες ή έκτακτες επιθεωρήσεις των όρων και της ποιότητας της παρεχόμενης επιμόρφωσης ή κατάρτισης στις δομές υλοποίησης των προγραμμάτων της παρ. 1.
6. Τα προγράμματα της παρ. 1 χρηματοδοτούνται από ευρωπαϊκούς ή διεθνείς πόρους ή προγράμματα, καθώς και από το Συγχρηματοδοτούμενο Σκέλος του Προγράμματος Δημοσίων Επενδύσεων του Υπουργείου Τουρισμού.
7. Με απόφαση του αρμόδιου οργάνου του Υπουργείου Τουρισμού δύναται να προσλαμβάνεται για κάθε πρόγραμμα επιμόρφωσης και κατάρτισης ωρομίσθιο εκπαιδευτικό προσωπικό για τη διδασκαλία των προβλεπόμενων μαθημάτων. Η πρόσληψη του προσωπικού αυτού γίνεται με σύμβαση εργασίας Ιδιωτικού Δικαίου Ορισμένου Χρόνου, σύμφωνα με την παρ. 7 του άρθρου 23 του ν. 3105/2003 (Α’ 29), περί της πρόσληψης αναπληρωτών εκπαιδευτικών και ωρομίσθιων εκπαιδευτικών για τις ανάγκες της τουριστικής επαγγελματικής εκπαίδευσης, και τη διαδικασία του άρθρου 25 του 
ν. 4829/2021 (Α’ 166). Με όμοια απόφαση, και σε κάθε περίπτωση σύμφωνα με τη διαδικασία του άρθρου 25 του ν. 4829/2021, δύνανται να προσλαμβάνονται αναπληρωτές εκπαιδευτικοί και ωρομίσθιοι εκπαιδευτικοί με σύμβαση εργασίας ιδιωτικού δικαίου διάρκειας ενός (1) έτους, σύμφωνα με την παρ. 7 του άρθρου 23 του 
ν. 3105/2003, καθώς και το αναγκαίο διοικητικό προσωπικό, μερικής ή πλήρους απασχόλησης, με σύμβαση εργασίας Ιδιωτικού Δικαίου Ορισμένου Χρόνου διάρκειας έως οκτώ (8) μηνών, σύμφωνα με τον ν. 4765/2021 (Α’ 6).
8. Κάθε έτος το Τμήμα Σχεδιασμού Τουριστικής Εκπαίδευσης του Υπουργείου Τουρισμού διαμορφώνει την ετήσια στρατηγική προγραμματισμού των προγραμμάτων αυτών.
9. Με κοινή απόφαση των Υπουργών Τουρισμού, Ανάπτυξης και Επενδύσεων και Παιδείας και Θρησκευμάτων και Εργασίας και Κοινωνικών Υποθέσεων, κατόπιν γνωμοδότησης του Κεντρικού Συμβουλίου Επαγγελματικής Εκπαίδευσης και Κατάρτισης (Κ.Σ.Ε.Ε.Κ.), δύνανται να σχεδιάζονται και διοργανώνονται, από κοινού, προγράμματα της παρ. 1 και να ρυθμίζονται τα ειδικότερα θέματα που είναι αναγκαία για την εφαρμογή του παρόντος άρθρου, συμπεριλαμβανομένων και των ειδικότερων ζητημάτων καταβολής τυχόν οικονομικών ενισχύσεων προς επιμορφούμενους ή καταρτιζόμενους, σύμφωνα με τη νομοθεσία περί κρατικών ενισχύσεων.
ΚΕΦΑΛΑΙΟ ΙΒ’ 
ΡΥΘΜΙΣΕΙΣ ΛΟΓΩ ΤΗΣ ΠΑΝΔΗΜΙΑΣ 
ΤΟΥ ΚΟΡΩΝΟΪΟΥ COVID-19
Άρθρο 71
Παράταση συμβάσεων παραχώρησης χρήσης
και συμβάσεων μίσθωσης τουριστικών λιμένων
1. Η διάρκεια των συμβάσεων παραχώρησης χρήσης ή των συμβάσεων μίσθωσης τουριστικών λιμένων της περ. γγ’ της παρ. 3 του άρθρου 1 του ν. 4276/2014 (Α’ 155), περί των εγκαταστάσεων ειδικής τουριστικής υποδομής, οι οποίες βρίσκονται σε ισχύ κατά την ημερομηνία δημοσίευσης του παρόντος, παρατείνεται για δύο (2) έτη από την ημερομηνία της καθ’ οιονδήποτε τρόπο λήξης τους, κατόπιν μονομερούς δήλωσης του παραχωρησιούχου ή του μισθωτή, η οποία δεσμεύει τον παραχωρούντα ή τον εκμισθωτή, εφόσον συντρέχουν σωρευτικά οι ακόλουθες δύο (2) προϋποθέσεις: α) υπεύθυνη δήλωση του παραχωρησιούχου ή του μισθωτή του τουριστικού λιμένα, με την οποία δηλώνεται ότι ο τουριστικός λιμένας ήταν σε λειτουργία την 31η.3.2020, και β) μη ύπαρξη ληξιπρόθεσμων οφειλών από το συμβατικά συμφωνημένο αντάλλαγμα ή μίσθωμα, κατά την ημερομηνία υποβολής της ως άνω δήλωσης. Η μονομερής δήλωση του παραχωρησιούχου ή του μισθωτή υποβάλλεται προς την αρμόδια υπηρεσία του Υπουργείου Τουρισμού, στις περιπτώσεις παραχώρησης της χρήσης/εκμετάλλευσης τουριστικού λιμένα, ή προς την Εταιρεία Ακινήτων Δημοσίου Α.Ε., στις περιπτώσεις εκμίσθωσης τουριστικού λιμένα, ή προς τη διοίκηση του παραχωρούντος/εκμισθούντος φορέα, σε οποιαδήποτε άλλη περίπτωση, εντός αποκλειστικής προθεσμίας έξι (6) μηνών από τη δημοσίευση του παρόντος.
2. Στις περιπτώσεις της παρ. 1, η αναπροσαρμογή του ανταλλάγματος ή του μισθώματος για κάθε έτος παράτασης και μέχρι τη λήξη αυτής ισούται με το εβδομήντα πέντε τοις εκατό (75%) του Δείκτη Τιμών Καταναλωτή. Η αναπροσαρμογή δεν δύναται να ξεπεράσει το τέσσερα τοις εκατό (4%). Σε περίπτωση αρνητικού πληθωρισμού, η ελάχιστη αναπροσαρμογή ανέρχεται σε ένα τοις εκατό (1%). Τα ανωτέρω ισχύουν, εφόσον στη σύμβαση παραχώρησης ή μίσθωσης δεν υπάρχει πρόβλεψη για τον τρόπο διαμόρφωσης του ανταλλάγματος ή του μισθώματος σε περίπτωση παράτασης της συμβατικής διάρκειάς της για οποιονδήποτε λόγο. Η αναπροσαρμογή των μισθωμάτων των προηγούμενων εδαφίων τελεί υπό την επιφύλαξη των κανόνων κρατικών ενισχύσεων.
3. Οι ρυθμίσεις του παρόντος, λαμβανομένης υπόψη της παρ. 1 του άρθρου 51 του ν. 4413/2016 (Α’ 148), περί της τροποποίησης των συμβάσεων παραχώρησης κατά τη διάρκειά τους, εφαρμόζονται σε όλες τις συμβάσεις παραχώρησης της χρήσης/εκμετάλλευσης ή τις συμβάσεις μίσθωσης της παρ. 1, στις οποίες παραχωρών ή εκμισθωτής είναι το Δημόσιο ή νομικό πρόσωπο δημοσίου δικαίου ή οργανισμοί τοπικής αυτοδιοίκησης ή φορείς του ευρύτερου δημόσιου τομέα ή οποιοδήποτε νομικό πρόσωπο ιδιωτικού δικαίου.
Άρθρο 72
Οικονομική αποζημίωση ξενοδοχείων 
μισθωμένων για περιπτώσεις κορωνοϊού COVID-19
Τα τουριστικά καταλύματα των οποίων οι μισθώσεις παρατάθηκαν για την κάλυψη έκτακτων αναγκών δημόσιας υγείας που συνδέονται με την αντιμετώπιση του κορωνοϊού COVID-19 για τον μήνα Νοέμβριο 2020, δυνάμει των άρθρων 135 του ν. 4692/2020 (Α’ 111) και 286 του ν. 4738/2020 (Α’ 207), και στα οποία διέμεναν φυσικά πρόσωπα με ημερομηνία άφιξης έως και την 
30ή Νοεμβρίου 2020 και μέχρι τη συμπλήρωση των αναγκαίων ημερών διαμονής που είχαν οριστεί για το καθένα εξ αυτών από τις αρμόδιες υγειονομικές αρχές για την πρόληψη και αντιμετώπιση του COVID-19, λαμβάνουν επιπλέον οικονομική αποζημίωση για τον μήνα Δεκέμβριο 2020. Η οικονομική αποζημίωση του πρώτου εδαφίου αφορά αποκλειστικά και μόνο στις συγκεκριμένες επιπρόσθετες ημέρες διαμονής των ανωτέρω φυσικών προσώπων κατά τον μήνα Δεκέμβριο 2020. Οι δαπάνες των μισθώσεων βαρύνουν τον τακτικό προϋπολογισμό του Υπουργείου Τουρισμού και καταβάλλονται με τους όρους και τις προϋποθέσεις της υπ’ αρ. 8825/12.6.2020 κοινής απόφασης των Υπουργών Οικονομικών και Τουρισμού (Β’ 2270), όπως έχει τροποποιηθεί και ισχύει.
Άρθρο 73
Μετακινήσεις υπαλλήλων των Περιφερειακών
Υπηρεσιών Τουρισμού του Υπουργείου 
Τουρισμού εκτός έδρας για διενέργεια 
ελέγχων - Τροποποίηση του άρθρου 10 
της υποπαρ. Δ9 της παρ. Δ του άρθρου 2 
του ν. 4336/2015
Στο άρθρο 10 της υποπαρ. Δ9 της παρ. Δ του άρθρου 2 του ν. 4336/2015 (Α’ 94), περί των εξόδων διανυκτέρευσης, προστίθεται παρ. 1α ως εξής:
«1α. Για το χρονικό διάστημα έως και την 31η Μαρτίου 2022 τα χιλιομετρικά όρια για την αναγνώριση εξόδων διανυκτέρευσης της παρ. 1 δεν εφαρμόζονται για τις μετακινήσεις των υπαλλήλων των Περιφερειακών Υπηρεσιών Τουρισμού του Υπουργείου Τουρισμού που διενεργούν ή συμμετέχουν σε ελέγχους στις τουριστικές επιχειρήσεις του άρθρου 1 του ν. 4276/2014 (Α’ 155), με σκοπό τη διαπίστωση τήρησης της υπ’ αρ. 16632/16.4.2021 κοινής απόφασης των Υπουργών Οικονομικών, Υγείας και Τουρισμού (Β’ 1632), περί των ειδικών πρωτοκόλλων υγειονομικού περιεχομένου βάσει των οποίων λειτουργούν οι τουριστικές επιχειρήσεις στο πλαίσιο της λήψης μέτρων έναντι του κορωνοϊού COVID-19, και καθ’ όλη τη διάρκεια υποχρέωσης εφαρμογής της από τις τουριστικές επιχειρήσεις. 
Για τους ως άνω μετακινουμένους, η διανυκτέρευση εκτός έδρας επιτρέπεται όταν η απόσταση από την έδρα τους είναι μεγαλύτερη: 
α) Από εκατόν είκοσι (120) χιλιόμετρα, εφόσον κινούνται με ιδιωτικής χρήσης ή υπηρεσιακό όχημα, συμπεριλαμβανομένης και της περίπτωσης κατά την οποία η μετακίνηση περιλαμβάνει ενδιάμεσους διαδοχικούς προορισμούς για εκτέλεση υπηρεσιακού έργου, οπότε η εν λόγω απόσταση υπολογίζεται αθροιστικά, ως σύνολο των επιμέρους αποστάσεων των ενδιάμεσων διαδοχικών προορισμών,
β) από ογδόντα (80) χιλιόμετρα, εφόσον κινούνται με συγκοινωνιακό μέσο και
γ) από είκοσι (20) ναυτικά μίλια για μετακινήσεις στη νησιωτική Ελλάδα».
ΚΕΦΑΛΑΙΟ ΙΓ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
Άρθρο 74
Εξουσιοδοτικές διατάξεις
1. Με κοινή απόφαση των Υπουργών Τουρισμού, Περιβάλλοντος και Ενέργειας και Υποδομών και Μεταφορών, καθορίζονται τα κριτήρια και οι προϋποθέσεις απονομής του «Σήματος Προσβάσιμου Τουριστικού Προορισμού» του άρθρου 52, η μορφή και ο τύπος του, η διάρκεια ισχύος του, και κάθε άλλο σχετικό θέμα.
2. Με κοινή απόφαση των Υπουργών Τουρισμού, Περιβάλλοντος και Ενέργειας και Ανάπτυξης και Επενδύσεων, καθορίζονται τα κριτήρια και οι προϋποθέσεις απονομής του «Σήματος Προσβάσιμης Τουριστικής Επιχείρησης» της παρ. 1 του άρθρου 53, η μορφή και ο τύπος του, η διάρκεια ισχύος του, και κάθε άλλο σχετικό θέμα.
3. Με κοινή απόφαση των Υπουργών Τουρισμού, Εσωτερικών και Αγροτικής Ανάπτυξης και Τροφίμων, καθορίζονται τα κριτήρια και οι προϋποθέσεις απονομής του «Σήματος Τουριστικού Καταλύματος φιλικού προς ζώα συντροφιάς» της παρ. 1 του άρθρου 54, η μορφή και ο τύπος του, η διάρκεια ισχύος του, και κάθε άλλο σχετικό θέμα.
4. Με απόφαση του Υπουργού Τουρισμού καθορίζεται πρότυπο σύμβασης, η οποία συνάπτεται μεταξύ του παρόχου του τουριστικού καταλύματος στο οποίο έχει απονεμηθεί το «Σήμα τουριστικού καταλύματος φιλικού προς ζώα συντροφιάς» του άρθρου 54 και του πελάτη και ορίζει τα δικαιώματα και τις υποχρεώσεις των μερών σχετικά με τη διαμονή του ζώου συντροφιάς στο τουριστικό κατάλυμα, καθώς και κάθε άλλο σχετικό με το πρότυπο σύμβασης θέμα.
ΜΕΡΟΣ Δ’ 
ΤΕΛΙΚΕΣ ΔΙΑΤΑΞΕΙΣ
Άρθρο 75
Καταργούμενες διατάξεις
1. Το άρθρο 39 του ν. 3734/2009 (Α’ 8), περί της λειτουργικής ενοποίησης όμορων κύριων ξενοδοχειακών συγκροτημάτων, καταργείται. 
2. Η παρ. 3 του άρθρου 16 του ν. 3498/2006 (Α’ 230), περί της διενέργειας αυτοψίας από τον Ελληνικό Οργανισμό Τουρισμού πριν από τη χορήγηση του ειδικού σήματος λειτουργίας των μονάδων ιαματικής θεραπείας, κέντρων ιαματικού τουρισμού - θερμαλισμού, κέντρων θαλασσοθεραπείας και κέντρων αναζωογόνησης, καταργείται.
3. Η παρ. 4 του άρθρου 23 του ν. 3498/2006 (Α’ 230), περί της ισχύος των αδειών λειτουργίας που έχουν χορηγηθεί σε υφιστάμενες κατά τον χρόνο δημοσίευσης του νόμου αυτού εγκαταστάσεις ιαματικής θεραπείας, καθώς και σε πάσης φύσεως εγκαταστάσεις στις οποίες γίνεται χρήση ιαματικών φυσικών πόρων, καταργείται. 
ΜΕΡΟΣ Ε’
ΕΝΑΡΞΗ ΙΣΧΥΟΣ
Άρθρο 76
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός αν άλλως ορίζεται σε επιμέρους διατάξεις. 
ΠΑΡΑΡΤΗΜΑ
ΚΑΤΑΣΤΑΤΙΚΟ ΤΗΣ ΑΝΩΝΥΜΗΣ ΕΤΑΙΡΕΙΑΣ
ΜΕ ΤΗΝ ΕΠΩΝΥΜΙΑ«ΙΑΜΑΤΙΚΕΣ ΠΗΓΕΣ 
ΕΛΛΑΔΑΣ ΑΝΩΝΥΜΗ ΕΤΑΙΡΕΙΑ»
Άρθρο 1. Επωνυμία 
Η εταιρεία φέρει την επωνυμία «Ιαματικές Πηγές Ελλάδας Aνώνυμη Eταιρεία» (Ι.Π.Ε. A.E.) και διακριτικό τίτλο «Ιαματικές Πηγές Ελλάδας Aνώνυμη Eταιρεία» (Ι.Π.Ε. Α.Ε.). 
Άρθρο 2. Έδρα 
Έδρα της Ι.Π.Ε. Α.Ε. ορίζεται ο Δήμος Αθηναίων. Με απόφαση της Γενικής Συνέλευσης των μετόχων της εταιρείας η έδρα μπορεί να μεταφέρεται. 
Άρθρο 3. Σκοπός
1. Σκοπός της Ι.Π.Ε Α.Ε. είναι η διοίκηση, διαχείριση, εκμετάλλευση, και αξιοποίηση των φυσικών ιαματικών πόρων και πηγών, καθώς και των εγκαταστάσεών τους και του περιβάλλοντος των ιαματικών πηγών χώρου σε ακτίνα πεντακοσίων (500) μέτρων, η οποία ανήκει στη διαχείριση του Ελληνικού Οργανισμού Τουρισμού (Ε.Ο.Τ.) και περιλαμβάνεται στην προστατευτική περιοχή γύρω από την πηγή, όπως αυτή ορίζεται στο άρθρο 1 του ν. 4844/1930 (Α’ 268), και τα οποία αποτελούν περιουσία του Δημοσίου ή Οργανισμών Τοπικής Αυτοδιοίκησης (Ο.Τ.Α.). H περιοχή του προηγούμενου εδαφίου λειτουργεί και ως ζώνη προστασίας του φυσικού πόρου.
2. Η Ι.Π.Ε. Α.Ε. για την εκπλήρωση του σκοπού δύναται: 
α) να απογράφει, να προβαίνει σε χαρτογράφηση και να συγκεντρώνει τους τίτλους ιδιοκτησίας των ως άνω φυσικών ιαματικών πόρων και πηγών, ακινήτων και εγκαταστάσεων εντός αυτών ή εντός του περιβάλλοντος χώρου αυτών σε ακτίνα πεντακοσίων (500) μέτρων, με σκοπό τη δημιουργία ενημερωμένου αρχείου, λαμβάνοντας υπόψη και συναφή στοιχεία του Συνδέσμου Δήμων Ιαματικών Πηγών Ελλάδας,
β) να προβαίνει στην αξιοποίηση των περιουσιακών στοιχείων και των επιχειρηματικών μονάδων με την άσκηση της επιχειρηματικής δραστηριότητας από την ίδια, όπως και στην εκμίσθωσή τους, καθώς και σε κάθε αναγκαία διαχειριστική ενέργεια και πράξη αξιοποίησης κατά τα προβλεπόμενα στον ν. 4413/2016 (Α’ 148),
γ) να αποδέχεται ή να αποποιείται δωρεές, κληρονομιές, κληροδοσίες, χορηγίες και άλλες χαριστικές παροχές από οποιαδήποτε πηγή, στο όνομά της,
δ) να εκπονεί μελέτες για την ανοικοδόμηση, επισκευή, βελτίωση της προσβασιμότητας, συντήρηση ή ανακαίνιση των ως άνω περιουσιακών στοιχείων, καθώς και να ανοικοδομεί, επισκευάζει και ανακαινίζει αυτά ή να αναθέτει τις παραπάνω εργασίες σε τρίτους, 
ε) να προβαίνει σε όλες τις αναγκαίες ενέργειες για την πολεοδομική τακτοποίηση αυθαιρέτων κατασκευών ή εγκαταστάσεων, όπως να αιτείται την υπαγωγή τους στη νομοθεσία περί διατήρησης, ενεργώντας προς τούτο κάθε αναγκαία πράξη, συμπεριλαμβανομένης και της χορήγησης εντολής και εξουσιοδότησης σε μηχανικό, 
στ) να προβαίνει σε κάθε πράξη εκπροσώπησης, υποβολής αιτήσεων για την αρτιότερη επιχειρηματική εκμετάλλευση των ως άνω περιουσιακών στοιχείων, καθώς και στην προμήθεια και εγκατάσταση του κάθε φύσης εξοπλισμού που είναι απαραίτητες για την αξιοποίηση και την εκμετάλλευση των περιουσιακών στοιχείων,
ζ) να ενάγει και να ενάγεται και γενικά να διεξάγει στο όνομά της κάθε δίκη και να επιχειρεί κάθε μέτρο εκτέλεσης που αφορά στα περιουσιακά στοιχεία των οποίων της έχουν ανατεθεί η διοίκηση και η διαχείριση, με σκοπό την επιδίωξη της ικανοποίησης κάθε αξίωσης ή απαίτησης που απορρέει από τη φύση των δικαιωμάτων που της παραχωρούνται με το παρόν,
η) να διενεργεί διαδικασίες ανάθεσης και εκτέλεσης δημόσιων συμβάσεων έργων, μελετών, προμηθειών, υπηρεσιών και έργων τεχνικής βοήθειας προγραμμάτων του Ε.Σ.Π.Α., του Ευρωπαϊκού Οικονομικού Χώρου (Ε.Ο.Χ.) ή άλλων ενωσιακών ή διεθνών προγραμμάτων ή ταμείων και προγραμμάτων και έργων που χρηματοδοτούνται από το εθνικό σκέλος του Προγράμματος Δημοσίων Επενδύσεων (Π.Δ.Ε.),
θ) να εγκρίνει τις οικονομοτεχνικές μελέτες επενδυτικού σχεδίου του ιαματικού φυσικού πόρου, που αξιοποιούνται από Ο.Τ.Α..
Άρθρο 4. Διάρκεια 
Η διάρκεια της εταιρείας ορίζεται σε πενήντα (50) έτη από την έναρξη ισχύος του παρόντος. Η διάρκειά της δύναται να παραταθεί με απόφαση της Γενικής Συνέλευσης των μετόχων. 
Άρθρο 5. Μετοχικό Κεφάλαιο - Μετοχές 
1. Το αρχικό μετοχικό κεφάλαιο της Ι.Π.Ε. Α.Ε. ανέρχεται σε πέντε εκατομμύρια (5.000.000) ευρώ και διαιρείται σε πενήντα χιλιάδες (50.000) ονομαστικές μετοχές, ονομαστικής αξίας εκατό (100) ευρώ η κάθε μία. Το αρχικό μετοχικό κεφάλαιο της εταιρείας καλύπτεται κατά 100% από το ελληνικό Δημόσιο. Το μετοχικό κεφάλαιο καταβάλλεται σε τρεις (3) δόσεις από το Ελληνικό Δημόσιο σε λογαριασμό που τηρείται στην Τράπεζα της Ελλάδος στο όνομα της εταιρείας. Η πρώτη δόση, ποσού ενός εκατομμυρίου πεντακοσίων χιλιάδων (1.500.000,00) ευρώ καταβάλλεται εντός ενός (1) μηνός από την έναρξη ισχύος του παρόντος.
2. Οι μετοχές της Ι.Π.Ε. είναι μη μεταβιβάσιμες, με την εξαίρεση του ποσοστού είκοσι τοις εκατό (20%) που μεταβιβάζονται αποκλειστικά και μόνο στην Κεντρική Ένωση Δήμων Ελλάδος κατά την οριζόμενη στον νόμο διαδικασία με καταβολή του αντιτίμου της ονομαστικής τους αξίας. 
3. Το ελληνικό Δημόσιο εκπροσωπείται στη Γενική Συνέλευση των μετόχων της Ι.Π.Ε. Α.Ε. από τον Υπουργό Τουρισμού και τον Υπουργό Οικονομικών ή από πρόσωπα εξουσιοδοτημένα από αυτούς. 
Άρθρο 6. Αρμοδιότητες Γενικής Συνέλευσης 
1. Η Γενική Συνέλευση των μετόχων είναι το ανώτατο όργανο της εταιρείας και δικαιούται να αποφασίζει για κάθε υπόθεση που αφορά στην εταιρεία, εκτός αν αυτή εμπίπτει στην αρμοδιότητα άλλων οργάνων, σύμφωνα με τις διατάξεις του παρόντος καταστατικού. 
2. Η Γενική Συνέλευση είναι αρμόδια να αποφασίζει, σύμφωνα με τους ν. 3429/2005 (Α’ 314) και 4548/2018 (Α’ 104), για τα ακόλουθα: α) Την τροποποίηση του καταστατικού, με εξαίρεση τη μεταβολή του σκοπού, τη μεταφορά της έδρας της εταιρείας, τη λύση της εταιρείας και τη σύντμηση της διάρκειας της εταιρείας, για τα οποία απαιτείται νομοθετική ρύθμιση, β) την αύξηση ή τη μείωση του μετοχικού κεφαλαίου, γ) την εκλογή των ελεγκτών και των αναπληρωτών τους, δ) την έγκριση της συνολικής διαχείρισης και την απαλλαγή των ελεγκτών, ε) την έγκριση των ετήσιων χρηματοοικονομικών καταστάσεων της εταιρείας, στ) τη συγχώνευση της εταιρείας, την παράταση της διάρκειάς της, τη διάσπαση, τη μετατροπή ή την αναβίωσή της πριν από τη λήξη της διάρκειάς της, ζ) τον διορισμό εκκαθαριστών, η) τον ορισμό των μελών της επιτροπής ελέγχου, σύμφωνα με την παρ. 5 του άρθρου 4 του ν. 3429/2005, θ) την έγερση αγωγών κατά των μελών του Δ.Σ. και των ελεγκτών σε περίπτωση παραβάσεως των καθηκόντων τους, και ι) κάθε άλλο ζήτημα που φέρεται στη Γενική Συνέλευση από το Διοικητικό Συμβούλιο ή από τους μετόχους. 
Άρθρο 7. Σύνθεση και θητεία Διοικητικού Συμβουλίου 
1.Το Διοικητικό Συμβούλιο της Ι.Π.Ε. Α.Ε. είναι επταμελές και ορίζεται με κοινή απόφαση των Υπουργών Τουρισμού και Οικονομικών για θητεία τριών (3) ετών, που δύναται να ανανεώνεται για ίσο χρονικό διάστημα.
2. Το Διοικητικό Συμβούλιο είναι υπεύθυνο για τη διοίκηση της εταιρείας και την επίτευξη των καταστατικών της σκοπών. Το Διοικητικό Συμβούλιο αποφασίζει για τα θέματα που σχετίζονται με τη διαχείριση της εταιρείας, εκτός από τα θέματα εκείνα που, σύμφωνα με τις διατάξεις του παρόντος και του ν. 4548/2018 (Α’ 104), ανήκουν στην αρμοδιότητα της Γενικής Συνέλευσης. Το Διοικητικό Συμβούλιο μπορεί, με απόφασή του, να αναθέτει τον χειρισμό ιδιαίτερων ζητημάτων σε εξειδικευμένους επιστήμονες στον τομέα του ιαματικού τουρισμού και των ιαματικών πόρων, οι οποίοι δεν ανήκουν στο τακτικό προσωπικό της εταιρείας και οι οποίοι διαθέτουν ειδικές γνώσεις και πείρα στις υποθέσεις που τους ανατίθενται, η δε αμοιβή αυτών προσδιορίζεται με την ανωτέρω απόφαση.
3. Στο Διοικητικό Συμβούλιο ορίζονται πρόσωπα εγνωσμένου κύρους, επιστημονικής κατάρτισης και επαγγελματικής επάρκειας και αξιοπιστίας, με υψηλό επίπεδο τεχνογνωσίας ή μεγάλη εμπειρία στη διαχείριση, αναδιοργάνωση και αναδιάρθρωση επιχειρήσεων, ή σε δραστηριότητες του χρηματοπιστωτικού τομέα, ή σε δραστηριότητες του τουριστικού τομέα ή στην ανάπτυξη και διαχείριση ακίνητης περιουσίας. Στο Διοικητικό Συμβούλιο συμμετέχουν υποχρεωτικά ως μέλη ο Πρόεδρος του Διοικητικού Συμβουλίου της Κεντρικής Ένωσης Δήμων Ελλάδος και ο Πρόεδρος του Διοικητικού Συμβουλίου του Συνδέσμου Δήμων Ιαματικών Πηγών Ελλάδας.
4. Η θητεία των μελών είναι τριετής και δύναται να παραταθεί μέχρι την επόμενη από τη λήξη της θητείας τακτική γενική συνέλευση. Τα μέλη του Διοικητικού Συμβουλίου παύονται αζημίως για το Ελληνικό Δημόσιο και την εταιρεία με κοινή απόφαση των Υπουργών Οικονομικών και Τουρισμού. 
5. Εντός εννέα (9) μηνών από την πρώτη του συνεδρίαση, το Διοικητικό Συμβούλιο καταρτίζει τον Εσωτερικό Κανονισμό Λειτουργίας του, σύμφωνα με το άρθρο 3 του ν. 3429/2005 (Α’ 314).
6. Προς υποβοήθηση του Δ.Σ., συνιστάται στην Ι.Π.Ε. Α.Ε. Συμβούλιο Εμπειρογνωμόνων που αποτελείται από πέντε (5) μέλη. Τα μέλη του Συμβουλίου Εμπειρογνωμόνων ορίζονται με απόφαση του Διοικητικού Συμβουλίου της εταιρείας, για θητεία τριών (3) ετών, που μπορεί να ανανεώνεται για ίσο χρονικό διάστημα, και είναι πρόσωπα εγνωσμένου διεθνούς κύρους που διακρίνονται για την επιστημονική τους κατάρτιση και την επαγγελματική τους εμπειρία στον τεχνικό, οικονομικό ή νομικό τομέα. Το Συμβούλιο Εμπειρογνωμόνων έχει συμβουλευτικό ρόλο και υποβοηθά το έργο του Διοικητικού 
Συμβουλίου.
Άρθρο 8. Ευθύνη και υποχρεώσεις των μελών του Διοικητικού Συμβουλίου 
Τα μέλη του Διοικητικού Συμβουλίου ευθύνονται έναντι της εταιρείας σύμφωνα με τους ν. 4548/2018 (Α’ 104) και 3429/2005 (Α’ 314). 
Άρθρο 9. Αρμοδιότητες Διοικητικού Συμβουλίου 
Το Διοικητικό Συμβούλιο της Ι.Π.Ε Α.Ε. έχει τις κάτωθι αρμοδιότητες: α) Λαμβάνει όλες τις αποφάσεις για τη διοίκηση και την εκπροσώπηση της εταιρείας ενώπιον παντός τρίτου. β) Σχεδιάζει και εφαρμόζει τη στρατηγική και την πολιτική ανάπτυξης της εταιρείας. γ) Εισηγείται προς τον Υπουργό Τουρισμού, τα αναγκαία νομοθετικά μέτρα για την επίτευξη των σκοπών της Ι.Π.Ε. Α.Ε. και για τη βελτίωση της οργάνωσης και λειτουργίας του. δ) Εγκρίνει, σύμφωνα με το άρθρο 63 του ν. 4270/2014 (Α’ 143), τον προϋπολογισμό της κάθε οικονομικού έτους, καθώς και τις απαιτούμενες κατά την εκτέλεσή του τροποποιήσεις του. ε) Εποπτεύει, ελέγχει και διαχειρίζεται την περιουσία της Ι.Π.Ε. Α.Ε., στ) Αποφασίζει την αναγκαιότητα για την ανάθεση προμηθειών, παροχή υπηρεσιών, εκπόνηση μελετών και την εκτέλεση έργων της Ι.Π.Ε Α.Ε.. ζ) Καταρτίζει τον Εσωτερικό Κανονισμό Λειτουργίας της εταιρείας, σύμφωνα με το άρθρο 4 του ν. 3429/2005 (Α’ 314). η) Καταρτίζει και εγκρίνει τον Κανονισμό Λειτουργίας του Διοικητικού Συμβουλίου σύμφωνα με το άρθρο 3 του ν. 3429/2005. 
Άρθρο 10. Εκπροσώπηση της εταιρείας 
1. Η εταιρεία εκπροσωπείται από το Διοικητικό Συμβούλιο. 
2. Η εταιρεία εκπροσωπείται ενώπιον των δικαστηρίων από τον Διευθύνοντα Σύμβουλο ή από μέλος του Διοικητικού Συμβουλίου στο οποίο έχει ανατεθεί η σχετική αρμοδιότητα με απόφαση του Διοικητικού Συμβουλίου. 
Άρθρο 11. Λήψη αποφάσεων Διοικητικού Συμβουλίου 
1. Το Διοικητικό Συμβούλιο βρίσκεται σε απαρτία και συνεδριάζει έγκυρα, εφόσον προεδρεύει σε αυτό ο Πρόεδρος ή ο αναπληρωτής του και είναι παρόντα σε αυτό τα μισά συν ένα (1) μέλη του. Η συνεδρίαση του Διοικητικού Συμβουλίου μπορεί να διεξαχθεί με τηλεδιάσκεψη ως προς ορισμένα ή και ως προς όλα τα μέλη του Διοικητικού Συμβουλίου. 
2. Το Διοικητικό Συμβούλιο αποφασίζει κατά πλειοψηφία των παρόντων μελών. Σε περίπτωση ισοψηφίας υπερισχύει η ψήφος του Προέδρου. Σε περίπτωση ζητημάτων που αφορούν σε πρόσωπα, το Διοικητικό Συμβούλιο αποφασίζει με μυστική ψηφοφορία. 
Άρθρο 12. Συνεδριάσεις του Διοικητικού Συμβουλίου 
1.Το Διοικητικό Συμβούλιο συνέρχεται και συνεδριάζει στην έδρα της εταιρείας. Συγκαλείται από τον Πρόεδρο σε ημέρα και ώρα που ορίζονται από αυτόν, τακτικά μία φορά κάθε μήνα και έκτακτα όταν ο Πρόεδρος κρίνει αυτό σκόπιμο. 
2.’Υστερα από αίτηση δύο (2) μελών του Διοικητικού Συμβουλίου ο Πρόεδρος υποχρεούται να: α) συγκαλέσει το Διοικητικό Συμβούλιο, ορίζοντας ημέρα και ώρα συνεδρίασης, εντός δέκα (10) ημερών από την υποβολή της σχετικής αίτησης, β) θέτει κάθε θέμα που προτείνεται από τα αιτούντα μέλη στην ημερήσια διάταξη της συνεδρίασης. Αν ο Πρόεδρος αρνηθεί να συγκαλέσει το Διοικητικό Συμβούλιο μέσα στην παραπάνω προθεσμία ή το συγκαλέσει εκπρόθεσμα, επιτρέπεται στα μέλη που ζήτησαν τη σύγκληση να συγκαλέσουν αυτά το Διοικητικό Συμβούλιο μέσα σε προθεσμία πέντε (5) ημερών από τη λήξη της προθεσμίας της περ. α), γνωστοποιώντας τη σχετική πρόσκληση στα λοιπά μέλη του Διοικητικού Συμβουλίου.
Άρθρο 13. Λήψη αποφάσεων Διοικητικού Συμβουλίου 
1. Το Διοικητικό Συμβούλιο βρίσκεται σε απαρτία και συνεδριάζει έγκυρα, εφόσον προεδρεύει σε αυτό ο Πρόεδρος ή ο αναπληρωτής του και είναι παρόντα σε αυτό τα μισά συν ένα μέλη του. Η συνεδρίαση του Διοικητικού Συμβουλίου μπορεί να διεξαχθεί με τηλεδιάσκεψη ως προς ορισμένα ή και ως προς όλα τα μέλη του Διοικητικού Συμβουλίου. 
2. Το Διοικητικό Συμβούλιο αποφασίζει κατά πλειοψηφία των παρόντων μελών. Σε περίπτωση ισοψηφίας υπερισχύει η ψήφος του Προέδρου. Σε περίπτωση ζητημάτων που αφορούν σε πρόσωπα, το Διοικητικό Συμβούλιο αποφασίζει με μυστική ψηφοφορία. 
Άρθρο 14. Αρμοδιότητες του Προέδρου του Διοικητικού Συμβουλίου 
1. Ο Πρόεδρος του Διοικητικού Συμβουλίου της Ι.Π.Ε Α.Ε. έχει τις εξής αρμοδιότητες: α) Προεδρεύει των συνεδριάσεων του Διοικητικού Συμβουλίου της Ι.Π.Ε Α.Ε. και φέρει την ευθύνη για την επίτευξη των σκοπών του και την εύρυθμη λειτουργία του. β) Καταρτίζει την ημερήσια διάταξη των συνεδριάσεών του και μεριμνά για την πρόσκληση των μελών στις συνεδριάσεις. γ) Εισηγείται προς το Διοικητικό Συμβούλιο τα ζητήματα που απαιτούν νομοθετική ή κανονιστική ρύθμιση για τη βελτίωση της οργάνωσης και λειτουργίας της Ι.Π.Ε. Α.Ε., καθώς και την τροποποίηση διατάξεων που αφορούν 
σε αυτόν. 
2. Το Διοικητικό Συμβούλιο κατά την πρώτη συνεδρίασή του ορίζει ως αναπληρωτή του Προέδρου, όταν αυτός απουσιάζει ή κωλύεται, ένα μέλος του Διοικητικού Συμβουλίου. 
3. Κάθε μέλος του Διοικητικού Συμβουλίου δικαιούται να πληροφορείται από τον Πρόεδρο και τον Διευθύνοντα Σύμβουλο για τη διαχείριση της εταιρείας και την εξέλιξη των εταιρικών υποθέσεων γενικά. 
Άρθρο 15. Αρμοδιότητες του Διευθύνοντος Συμβούλου 
Ο Διευθύνων Σύμβουλος: α) Μεριμνά για την εκτέλεση του αντικειμένου των εργασιών της εταιρείας και των πάσης φύσεως έργων και ενεργειών, για την υλοποίηση των σκοπών της εταιρείας. β) Αποφασίζει για την εσωτερική οργάνωση της εταιρείας στο πλαίσιο του εγκεκριμένου εσωτερικού κανονισμού λειτουργίας της και σχεδιάζει τη δράση της εταιρείας για την εκτέλεση των προγραμμάτων και των στόχων της. γ) Καταρτίζει το ετήσιο επιχειρησιακό σχέδιο της εταιρείας. δ) Αποφασίζει για τα θέματα του προσωπικού της εταιρείας, σύμφωνα με τις ρυθμίσεις του κανονισμού εσωτερικής οργάνωσης και λειτουργίας, και των συμβατικών υποχρεώσεων της εταιρείας. ε) Λαμβάνει όλα τα απαραίτητα μέτρα για την αναβάθμιση και αξιοποίηση του προσωπικού, φέροντας προς έγκριση στο Διοικητικό Συμβούλιο κατά την κρίση του, τον κανονισμό προσωπικού, τον οργανισμό, τα ενδεδειγμένα προγράμματα εκπαίδευσης και επιμόρφωσης. στ) Εισάγει και εισηγείται προς το Διοικητικό Συμβούλιο κάθε είδους σχέδιο δράσης προς έγκριση. ζ) Εισάγει και εισηγείται προς το Διοικητικό Συμβούλιο για όλα τα θέματα της αρμοδιότητας του Διοικητικού Συμβουλίου, καθώς και για κάθε άλλο, κατά την κρίση του, ζήτημα, ακόμη και αν δεν υπάγεται στη δική του αρμοδιότητα, μεριμνά για την εκτέλεση των αποφάσεων του Διοικητικού Συμβουλίου και το ενημερώνει σχετικά. η) Αποφασίζει για το άνοιγμα, το κλείσιμο και την κίνηση τραπεζικών λογαριασμών σε οποιοδήποτε πιστωτικό ίδρυμα, εγκρίνει και ενεργεί καταθέσεις, αναλήψεις, πληρωμές, μεταφορές χρημάτων και εμβάσματα, υπογράφει τα εντάλματα πληρωμής των δαπανών και προβαίνει σε κάθε σχετική ενέργεια για την περαίωση οποιωνδήποτε διαδικασιών κατάθεσης, ανάληψης ή πληρωμής, δίνει την ειδική εντολή και πληρεξουσιότητα και σε υπαλλήλους της εταιρείας για την ενέργεια αναλήψεων ή πληρωμών και κάθε άλλης συναφούς πράξης, ορίζοντας και τα σχετικά όρια των εξουσιοδοτήσεων αυτών. ι) Εγκρίνει τη σύσταση επιτροπών και ομάδων εργασίας από υπαλλήλους του Δημόσιου και των φορέων της Γενικής Κυβέρνησης, που προβλέπονται στην παρ. 1 του άρθρου 14 του ν. 4270/2014 (Α’ 143), ύστερα από συναίνεση του φορέα προέλευσής τους, ή ιδιώτες για τη μελέτη και επεξεργασία θεμάτων της Ι.Π.Ε. Α.Ε..
Άρθρο 16. Εταιρική χρήση 
1. Η εταιρική χρήση έχει διάρκεια δώδεκα (12) μηνών, αρχίζει την 1η Ιανουαρίου και λήγει την 31η Δεκεμβρίου κάθε έτους. 
2. Κατ’ εξαίρεση, η πρώτη εταιρική χρήση αρχίζει από τη σύσταση της εταιρείας και λήγει την 31 Δεκεμβρίου 2022. Η πρώτη τακτική Γενική Συνέλευση θα συνέλθει το αργότερο έως τη δέκατη (10η) ημερολογιακή ημέρα του ενάτου μήνα από τη λήξη της πρώτης εταιρικής χρήσης. 
Άρθρο 17. Ελεγκτές 
1. Ο οικονομικός και ο διαχειριστικός έλεγχος της εταιρείας γίνονται από δύο (2) ορκωτούς ελεγκτές-λογιστές που ορίζονται, όπως και οι αναπληρωτές τους και η αμοιβή τους, από τη Γενική Συνέλευση των μετόχων της εταιρείας. Ο τακτικός έλεγχος της οικονομικής διαχείρισης της εταιρείας γίνεται κάθε έτος και οι δαπάνες του βαρύνουν την εταιρεία. 
2. Οι ορκωτοί ελεγκτές-λογιστές, εκτός από τις υποχρεώσεις που ορίζονται στους ν. 4548/2018 (Α’ 104), 4449/2017 (Α’ 7) και 4336/2015 (Α’ 94), οφείλουν να επαληθεύουν και τη συμφωνία του περιεχομένου της έκθεσης του Διοικητικού Συμβουλίου με τις σχετικές ετήσιες οικονομικές καταστάσεις. 
3. Ο Υπουργός Τουρισμού μπορεί να ζητήσει οποτεδήποτε έκτακτο έλεγχο της οικονομικής διαχείρισης της εταιρείας. 
Άρθρο 18. Λύση της εταιρείας 
1. Η εταιρεία λύεται μετά από την πάροδο του χρόνου της διάρκειάς της, όπως ορίζεται στο άρθρο 4, εκτός αν προηγουμένως αποφασιστεί η νόμιμη παράταση της διάρκειάς της με απόφαση της Γενικής Συνέλευσης. 
2. Η λύση της εταιρείας υποβάλλεται σε δημοσιότητα σύμφωνα με το άρθρο 12 του ν. 4548/2018 (Α’ 104). 
Άρθρο 19. Εκκαθάριση 
Με εξαίρεση την περίπτωση της πτώχευσης, τη λύση της εταιρείας ακολουθεί η εκκαθάρισή της. Για τη διαδικασία εκκαθάρισης ισχύει το άρθρο 166 του ν. 4548/
2018 (Α’ 104).
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 23 Δεκεμβρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																							


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 23 Δεκεμβρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

