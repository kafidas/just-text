NOMOΣ ΥΠ’ ΑΡΙΘΜ. 4787	
Κύρωση Σύμβασης Διανομής Ακινήτου - Σύστασης Δικαιώματος Επιφανείας Ακινήτου Μητροπολιτικού Πόλου Ελληνικού - Αγίου Κοσμά, ρύθμιση συναφών θεμάτων και άλλες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α΄
ΚΥΡΩΣΗ ΣΥΜΒΑΣΗΣ ΔΙΑΝΟΜΗΣ ΑΚΙΝΗΤΟΥ - ΣΥΣΤΑΣΗΣ ΔΙΚΑΙΩΜΑΤΟΣ ΕΠΙΦΑΝΕΙΑΣ ΑΚΙΝΗΤΟΥ ΜΗΤΡΟΠΟΛΙΤΙΚΟΥ ΠΟΛΟΥ ΕΛΛΗΝΙΚΟΥ - ΑΓΙΟΥ ΚΟΣΜΑ
Άρθρο πρώτο	
Κύρωση Σύμβασης Διανομής - Σύστασης Δικαιώματος Επιφανείας Ακινήτου Μητροπολιτικού πόλου Ελληνικού - Αγίου Κοσμά
ΠΑΡΑΡΤΗΜΑΤΑ
ΕΙΔΙΚΟ ΔΙΑΓΡΑΜΜΑ ΔΙΑΝΟΜΗΣ
ΤΕΥΧΟΣ ΟΝΟΜΑΣΙΑΣ ΚΟΡΥΦΩΝ, ΣΥΝΤΕΤΑΓΜΕΝΩΝ ΚΟΡΥΦΩΝ ΚΑΙ ΔΙΑΣΤΑΣΕΩΝ ΠΛΕΥΡΩΝ ΚΑΙ ΕΜΒΑΔΩΝ
ΜΕΡΟΣ Β΄
ΛΟΙΠΕΣ ΔΙΑΤΑΞΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΟΙΚΟΝΟΜΙΚΩΝ ΓΙΑ ΤΟΝ ΜΗΤΡΟΠΟΛΙΤΙΚΟ ΠΟΛΟ ΕΛΛΗΝΙΚΟΥ - ΑΓΙΟΥ ΚΟΣΜΑ
Άρθρο δεύτερο 
Ρυθμίσεις διαφόρων θεμάτων της κυρούμενης με το άρθρο πρώτο Σύμβασης Διανομής - Σύστασης Δικαιώματος Επιφανείας
Άρθρο τρίτο 
Ρύθμιση διαδικασίας και λοιπών θεμάτων εισφοράς εμπραγμάτων δικαιωμάτων επιφανείας και πλήρους κυριότητας των ακινήτων του Μητροπολιτικού Πόλου Ελληνικού - Αγίου Κοσμά  από  το  «Ταμείο Αξιοποίησης Ιδιωτικής Περιουσίας του Δημοσίου Α.Ε.» προς κάλυψη της αύξησης μετοχικού κεφαλαίου της εταιρείας «ΕΛΛΗΝΙΚΟ - ΕΤΑΙΡΕΙΑ ΔΙΑΧΕΙΡΙΣΗΣ ΚΑΙ ΑΞΙΟΠΟΙΗΣΗΣ ΑΚΙΝΗΤΩΝ ΕΛΛΗΝΙΚΟΥ ΑΕΡΟΔΡΟΜΙΟΥ ΑΝΩΝΥΜΗ ΕΤΑΙΡΕΙΑ»
Άρθρο τέταρτο 
Ειδικές ρυθμίσεις για το Ελληνικό
ΜΕΡΟΣ Γ΄ 
ΔΙΑΤΑΞΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΠΕΡΙΒΑΛΛΟΝΤΟΣ ΚΑΙ ΕΝΕΡΓΕΙΑΣ ΓΙΑ ΤΟΝ ΜΗΤΡΟΠΟΛΙΤΙΚΟ ΠΟΛΟ ΕΛΛΗΝΙΚΟΥ - ΑΓΙΟΥ ΚΟΣΜΑ
Άρθρο πέμπτο 	
Διατάξεις αναφορικά με τον Μητροπολιτικό Πόλο Ελληνικού - Αγίου Κοσμά - Τροποποίηση του ν. 4062/2012 και του ν. 4663/2020
ΜΕΡΟΣ Δ΄
ΑΛΛΕΣ ΔΙΑΤΑΞΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΟΙΚΟΝΟΜΙΚΩΝ
Άρθρο έκτο
Ρύθμιση αποζημιώσεων πρώην εργαζομένων Ελληνικής Βιομηχανίας Οχημάτων Α.Ε.
Άρθρο έβδομο	
Ερμηνευτική διάταξη για τη διαδικασία ειδικής διαχείρισης του άρθρου 77 του ν. 4307/2014 - Τροποποίηση του άρθρου 40 του ν. 4772/2021
Άρθρο όγδοο 
Αφορολόγητο, ανεκχώρητο και ακατάσχετο της ενίσχυσης που καταβάλλεται στο πλαίσιο της χρηματοδοτούμενης από το Πρόγραμμα Δημοσίων Επενδύσεων δράσης «Ενίσχυση επιχειρήσεων που παρέμειναν κατ’ εξαίρεση σε αναστολή λειτουργίας κατά την περίοδο των Χριστουγέννων 2020 λόγω τοπικής ισχύος μέτρων για τον περιορισμό της διασποράς του κορωνοϊού COVID-19»
Άρθρο ένατο
Άδεια παραγωγής αντισηπτικών για την αντιμετώπιση του κορωνοϊού COVID-19 - Παράταση ισχύος των παρ. 1 και 3 του άρθρου 5 του ν. 4681/2020
Άρθρο δέκατο	
Παράταση ισχύος υπερμειωμένων συντελεστών Φ.Π.Α. για μέσα ατομικής προστασίας και υγιεινής
Άρθρο ενδέκατο
Παράταση ισχύος μειωμένων και υπερμειωμένων συντελεστών Φ.Π.Α. για συγκεκριμένα αγαθά και υπηρεσίες
Άρθρο δωδέκατο 
Αγορά ασθενοφόρων από το Υπουργείο Οικονομικών για την εξυπηρέτηση των αναγκών του ΕΚΑΒ
Άρθρο δέκατο τρίτο
Έκτακτες ρυθμίσεις για την παραχώρηση απλής χρήσης αιγιαλού και παραλίας αποκλειστικά για το έτος 2021, λόγω πανδημίας
Άρθρο δέκατο τέταρτο	
Παραχώρηση απλής χρήσης - Τροποποίηση της παρ. 5.α) του άρθρου 13 του ν. 2971/2001
Άρθρο δέκατο πέμπτο
Παράταση της προθεσμίας υποβολής αίτησης για αδειοδότηση παραχώρησης χρήσης υφισταμένων άνευ αδείας ή καθ’ υπέρβαση αυτής κατασκευών - Τροποποίηση της παρ. 1α του άρθρου 14Α του ν. 2971/2001
Άρθρο δέκατο έκτο
Ορισμός του όρου «δελτίο» και ακατάσχετο ποσοστού των εσόδων από τον φόρο που επιβάλλεται επί των τυχερών παιγνίων - Τροποποίηση της παρ. 2 του άρθρου 60 του ν. 2961/2001 
ΜΕΡΟΣ Ε΄
ΛΟΙΠΕΣ ΔΙΑΤΑΞΕΙΣ
Άρθρο δέκατο έβδομο
Ηλεκτρονική Ταυτότητα Κτιρίου και Ηλεκτρονική Ταυτότητα Αυτοτελούς Διηρημένης Ιδιοκτησίας
Άρθρο δέκατο όγδοο
Παρατάσεις προθεσμιών πολεοδομικών ρυθμίσεων και προθεσμίας εκπόνησης Σχεδίου Φόρτισης Ηλεκτρικών Οχημάτων - Σημειακές τροποποιήσεις πολεοδομικών σχεδίων
Άρθρο δέκατο ένατο
Προγράμματα Πολεοδομικού Σχεδιασμού - Εξουσιοδοτικές διατάξεις
Άρθρο εικοστό
Μεταβατικές διατάξεις
Άρθρο εικοστό πρώτο
Επέκταση χιονοδρομικών κέντρων
Άρθρο εικοστό δεύτερο
Ρυθμίσεις θεμάτων Οργανισμών Εγγείων Βελτιώσεων στο πλαίσιο των μέτρων για τον περιορισμό της πανδημίας του κορωνοϊού COVID-19 - Παράταση θητείας Δ.Σ. ΟΕΒ 
Άρθρο εικοστό τρίτο
Ειδική Επιτροπή Επικινδύνως Ετοιμόρροπων («Ε.ΕΠ.ΕΤ.»). Αρμοδιότητες-Σύνθεση
Άρθρο εικοστό τέταρτο	
Διενέργεια αυτοψίας
Άρθρο εικοστό πέμπτο
Απόφαση κατεδάφισης
Άρθρο εικοστό έκτο
Έκθεση προσωρινών μέτρων
Άρθρο εικοστό έβδομο	
Εξουσιοδοτική διάταξη
Άρθρο εικοστό όγδοο
Σύνθεση της τριμελούς επιτροπής της παρ. 2 του άρθρου 7 π.δ. της 13.4.1929 - Διορισμός μελών
Άρθρο εικοστό ένατο
Διάγραμμα Ελευσίνας
ΠΑΡΑΡΤΗΜΑ
Άρθρο τριακοστό 
Κωλύματα αθλητικού νόμου και καταστατικές διατάξεις
ΜΕΡΟΣ ΣΤ΄
ΙΣΧΥΣ
Άρθρο τριακοστό πρώτο
Ισχύς
ΜΕΡΟΣ Α΄
ΚΥΡΩΣΗ ΣΥΜΒΑΣΗΣ ΔΙΑΝΟΜΗΣ ΑΚΙΝΗΤΟΥ - 
ΣΥΣΤΑΣΗΣ ΔΙΚΑΙΩΜΑΤΟΣ ΕΠΙΦΑΝΕΙΑΣ 
ΑΚΙΝΗΤΟΥ ΜΗΤΡΟΠΟΛΙΤΙΚΟΥ ΠΟΛΟΥ
ΕΛΛΗΝΙΚΟΥ - ΑΓΙΟΥ ΚΟΣΜΑ 
Άρθρο πρώτο
Κύρωση Σύμβασης Διανομής - Σύστασης
Δικαιώματος Επιφανείας Ακινήτου
Μητροπολιτικού πόλου Ελληνικού -
Αγίου Κοσμά
Κυρώνεται και αποκτά ισχύ νόμου η «Σύμβαση Διανομής - Σύστασης Δικαιώματος Επιφανείας Ακινήτου Μητροπολιτικού Πόλου Ελληνικού - Αγίου Κοσμά», μαζί με το προσαρτώμενο σε αυτήν Ειδικό Διάγραμμα Διανομής, που υπογράφηκε στην Αθήνα στις 9.3.2021, μεταξύ αφενός του Ελληνικού Δημοσίου και αφετέρου του Ταμείου Αξιοποίησης Ιδιωτικής Περιουσίας του Δημοσίου Α.Ε., το κείμενο της οποίας ακολουθεί, μαζί με το προσαρτώμενο σε αυτήν Ειδικό Διάγραμμα Διανομής:
ΜΕΡΟΣ Β΄
ΛΟΙΠΕΣ ΔΙΑΤΑΞΕΙΣ ΑΡΜΟΔΙΟΤΗΤΑΣ
ΥΠΟΥΡΓΕΙΟΥ ΟΙΚΟΝΟΜΙΚΩΝ ΓΙΑ ΤΟΝ
ΜΗΤΡΟΠΟΛΙΤΙΚΟ ΠΟΛΟ
ΕΛΛΗΝΙΚΟΥ - ΑΓΙΟΥ ΚΟΣΜΑ
Άρθρο δεύτερο
Ρυθμίσεις διαφόρων θεμάτων της κυρούμενης με το άρθρο πρώτο Σύμβασης Διανομής -
Σύστασης Δικαιώματος Επιφανείας
1.α. Οι όροι της κυρούμενης με το άρθρο πρώτο Σύμβασης Διανομής - Σύστασης Δικαιώματος Επιφανείας μπορούν να τροποποιηθούν μόνο με έγγραφη συμφωνία που θα περιβληθεί τον τύπο του ιδιωτικού εγγράφου μεταξύ του Ελληνικού Δημοσίου και του Ταμείου Αξιοποίησης Ιδιωτικής Περιουσίας του Δημοσίου Α.Ε. ή μεταξύ των εκάστοτε ειδικών ή/και καθολικών διαδόχων τους. Η εν λόγω τροποποίηση κυρώνεται με νόμο και το σχετικό Φύλλο Εφημερίδας της Κυβερνήσεως στο οποίο δημοσιεύεται ο εν λόγω νόμος μεταγράφεται, άλλως καταχωρίζεται, στα βιβλία μεταγραφών του αρμόδιου Υποθηκοφυλακείου ή στα κτηματολογικά βιβλία του αρμόδιου Κτηματολογικού Γραφείου, κατά περίπτωση και κατά παρέκκλιση από κάθε άλλη διάταξη.
1.β. Πρόδηλες παραδρομές της κυρούμενης με το άρθρο πρώτο Σύμβασης Διανομής - Σύστασης Δικαιώματος Επιφανείας, ή και των τυχόν κυρούμενων τροποποιήσεων αυτής, με βάση την ως άνω παρ. 1.α., οι οποίες προκύπτουν κατά τρόπον αναμφισβήτητο από τα σχετικά έγγραφα που ελήφθησαν υπόψη κατά τη σύνταξη αυτής ή και αυτών, μπορούν να διορθωθούν με συμβολαιογραφική πράξη διόρθωσης μεταξύ των μερών, δίχως να απαιτείται κύρωση με νόμο. Τέτοιες πρόδηλες παραδρομές θεωρούνται ενδεικτικά εσφαλμένες σημειακές αναφορές, σφάλματα αριθμών ή/και περιμετρικών και λοιπών περιγραφικών στοιχείων. Το Ελληνικό Δημόσιο και το Ταμείο Αξιοποίησης Ιδιωτικής Περιουσίας του Δημοσίου Α.Ε. ή οι εκάστοτε ειδικοί ή/και καθολικοί διάδοχοί τους, ενημερώνουν εγγράφως το άλλο μέρος επιδίδοντας σχετικά έγγραφα για την αναγκαιότητα μίας τέτοιας διόρθωσης, παραθέτοντας το ακριβές περιεχόμενο των πρόδηλων παραδρομών. Εντός δεκαπέντε (15) ημερών από τη λήψη της ενημέρωσης, το ενημερούμενο μέρος αποφαίνεται εγγράφως και αιτιολογημένα, για τη συμφωνία ή τη διαφωνία του. Σε περίπτωση συμφωνίας των μερών και μέσα σε δεκαπέντε (15) ημέρες από την επίτευξη αυτής, υπογράφεται η σχετική συμβολαιογραφική πράξη διόρθωσης μεταξύ των μερών. Αρμόδιο όργανο για όλες τις ενέργειες του Ελληνικού Δημοσίου, οι οποίες αναφέρονται στην παρούσα παράγραφο, ορίζεται το Γραφείο Ελληνικού που προβλέπεται στο άρθρο 6 του ν. 4062/2012 (Α’ 70). H εν λόγω συμβολαιογραφική πράξη η οποία διορθώνει αντίστοιχα την κυρούμενη με το άρθρο πρώτο Σύμβαση Διανομής - Σύστασης Δικαιώματος Επιφανείας ή και τις τυχόν κυρούμενες τροποποιήσεις αυτής με βάση την ως άνω παρ. 1.α., πρέπει να συνοδεύεται μόνον από τα σχετικά έγγραφα εκ των οποίων προκύπτουν τα διορθούμενα πρόδηλα σφάλματα, και στην πράξη αυτή, κατά παρέκκλιση από κάθε άλλη γενική ή ειδική διάταξη, ουδέν άλλο έγγραφο, πιστοποιητικό ή βεβαίωση, όπως ενδεικτικά αποσπάσματα κτηματογραφικών διαγραμμάτων ή διαγράμματα, πιστοποιητικά φορολογικής διοίκησης, βεβαιώσεις Ο.Τ.Α., βεβαιώσεις ή δηλώσεις τρίτων προβλεπόμενες σε οποιαδήποτε διάταξη νόμου, προσαρτάται. Η εν λόγω συμβολαιογραφική πράξη μεταγράφεται, άλλως καταχωρίζεται, στα βιβλία μεταγραφών του αρμόδιου Υποθηκοφυλακείου ή στα κτηματολογικά βιβλία του αρμόδιου Κτηματολογικού Γραφείου, κατά περίπτωση και κατά παρέκκλιση από κάθε άλλη διάταξη, η δε ισχύς της άρχεται από το χρονικό σημείο της εν λόγω μεταγραφής ή καταχώρισης αντίστοιχα.
2. Η Σύμβαση Διανομής - Σύστασης Δικαιώματος Επιφανείας, που κυρώνεται με το άρθρο πρώτο και τυχόν τροποποιήσεις αυτής με βάση τις παρ. 1.α. και 1.β., αφορούν σε ιδιωτικής φύσεως (ιδιοκτησιακά) δικαιώματα επί της εδαφικής εκτάσεως και των κτισμάτων του ακινήτου του Μητροπολιτικού Πόλου Ελληνικού - Αγίου Κοσμά και με όλα τα βάρη και τους περιορισμούς που συνεπάγονται οι διατάξεις του Συντάγματος και της κοινής νομοθεσίας για την ιδιοκτησία των ακινήτων, τα δε εμπράγματα δικαιώματα που μεταβιβάζονται ή συστήνονται δυνάμει της Σύμβασης αυτής δεν αφορούν σε πράγματα που δεν μπορούν να αποτελέσουν αντικείμενο διανομής ή σύστασης επιφάνειας.
3. Η κυρούμενη Σύμβαση Διανομής - Σύστασης Δικαιώματος Επιφανείας συνετάγη κατά παρέκκλιση του προβλεπόμενου συμβολαιογραφικού τύπου, και κατά παρέκκλιση κάθε άλλης γενικής και ειδικής διάταξης, σύμφωνα με την παρ. 1 του άρθρου 83 του ν. 4706/2020 (Α’ 136). Το Φύλλο Εφημερίδας της Κυβερνήσεως, στο οποίο δημοσιεύεται ο παρών νόμος, μεταγράφεται, άλλως καταχωρίζεται στα βιβλία μεταγραφών του αρμόδιου Υποθηκοφυλακείου ή στα κτηματολογικά βιβλία του αρμόδιου Κτηματολογικού Γραφείου, κατά παρέκκλιση από κάθε άλλη διάταξη, οπότε επέρχονται τα έννομα αποτελέσματα της κυρούμενης Σύμβασης Διανομής - Σύστασης Δικαιώματος Επιφανείας. Ειδικότερα, από τη μεταγραφή, άλλως καταχώριση στα βιβλία μεταγραφών του αρμόδιου Υποθηκοφυλακείου ή στα κτηματολογικά βιβλία του αρμόδιου Κτηματολογικού Γραφείου, κατά περίπτωση, του φύλλου της Εφημερίδας της Κυβερνήσεως στο οποίο δημοσιεύεται ο παρών νόμος, μεταβιβάζονται στο Ελληνικό Δημόσιο και στο ΤΑΙΠΕΔ αντίστοιχα δικαιώματα πλήρους κυριότητας και συνιστάται δικαίωμα επιφανείας επί ακινήτων του Μητροπολιτικού Πόλου Αγίου Κοσμά - Ελληνικού. Μέχρι τη μεταγραφή ή την καταχώριση του Φύλλου της Εφημερίδας της Κυβερνήσεως στο οποίο δημοσιεύεται ο παρών νόμος, επιτρέπεται και θεωρείται έγκυρη, κατά παρέκκλιση από κάθε άλλη διάταξη, κάθε μεταγραφή στα βιβλία μεταγραφών του αρμόδιου Υποθηκοφυλακείου ή καταχώριση στα κτηματολογικά βιβλία του αρμόδιου Κτηματολογικού Γραφείου που διενεργείται ή έχει διενεργηθεί για κάθε προγενέστερη μεταγραπτέα ή καταχωριστέα πράξη, που αφορά σε εμπράγματα ή εγγραπτέα δικαιώματα επί της έκτασης του Μητροπολιτικού Πόλου Ελληνικού - Αγίου Κοσμά, όπως αυτός ορίζεται στην παρ. 1 του άρθρου 2 του ν. 4062/2012. Το επιδιωκόμενο με τη μεταγραφή, άλλως εγγραφή, έννομο αποτέλεσμα κάθε μεταγραφείσας ή καταχωρισθείσας, ή προοριζόμενης να μεταγραφεί ή καταχωριστεί πράξης, σύμφωνα με το προηγούμενο εδάφιο, επέρχεται αναδρομικά από τον χρόνο έκδοσης ή κατάρτισής της, δηλαδή ήδη πριν από τον χρόνο υπογραφής της παρούσας Σύμβασης Διανομής - Σύστασης Δικαιώματος Επιφανείας που κυρώνεται με τον παρόντα νόμο. Τυχόν άρνηση μεταγραφής - καταχώρισης, τόσο κάθε τέτοιας προγενέστερης μεταγραπτέας ή καταχωριστέας πράξης, όσο και της Σύμβασης Διανομής - Σύστασης Δικαιώματος Επιφανείας από υποθηκοφύλακες ή προϊσταμένους Κτηματολογικών Γραφείων, εκτός των πειθαρχικών κυρώσεων, συνιστά παράβαση καθήκοντος, κατ’ άρθρο 259 του Ποινικού Κώδικα. Το εν λόγω αδίκημα τελείται με την άρνηση της μεταγραφής ή καταχώρισης και διαρκεί έως την οριστική μεταγραφή ή καταχώριση από τον αρμόδιο υποθηκοφύλακα ή προϊστάμενο του Κτηματολογικού Γραφείου.
4. Από τη δημοσίευση του παρόντος στην Εφημερίδα της Κυβερνήσεως, οι ιδιοκτησίες που περιέρχονται με την κυρούμενη Σύμβαση κατά πλήρη κυριότητα, νομή και κατοχή στο Ταμείο Αξιοποίησης Ιδιωτικής Περιουσίας του Δημοσίου Α.Ε., αυτοδίκαια παύουν να αποτελούν δημόσια κτήματα και διαγράφονται οίκοθεν από το Κτηματολόγιο Δημοσίων Κτημάτων, κατά παρέκκλιση των οριζομένων στο άρθρο 98 του π.δ. 284/1988 (Α’ 128). 
5. Ως προς τους πολεοδομικούς όρους των οικοπέδων και γηπέδων στα οποία αφορά η κυρούμενη με το άρθρο πρώτο του παρόντος Σύμβαση Διανομής - Σύστασης Δικαιώματος Επιφανείας εφαρμόζονται τα οριζόμενα στις αντίστοιχες κοινές υπουργικές αποφάσεις εφαρμογής του Σχεδίου Ολοκληρωμένης Ανάπτυξης, όπως αυτές ισχύουν κάθε φορά κατά το κρίσιμο χρονικό σημείο εφαρμογής των εκάστοτε πολεοδομικών όρων. 
Άρθρο τρίτο
Ρύθμιση διαδικασίας και λοιπών θεμάτων
εισφοράς εμπραγμάτων δικαιωμάτων
επιφανείας και πλήρους κυριότητας των
ακινήτων του Μητροπολιτικού Πόλου
Ελληνικού - Αγίου Κοσμά από το «Ταμείο
Αξιοποίησης Ιδιωτικής Περιουσίας του
Δημοσίου Α.Ε.» προς κάλυψη της αύξησης
μετοχικού κεφαλαίου της εταιρείας
«ΕΛΛΗΝΙΚΟ - ΕΤΑΙΡΕΙΑ ΔΙΑΧΕΙΡΙΣΗΣ ΚΑΙ
ΑΞΙΟΠΟΙΗΣΗΣ ΑΚΙΝΗΤΩΝ ΕΛΛΗΝΙΚΟΥ
ΑΕΡΟΔΡΟΜΙΟΥ ΑΝΩΝΥΜΗ ΕΤΑΙΡΕΙΑ»
1. Από τη μεταγραφή, άλλως καταχώριση στα βιβλία μεταγραφών του αρμόδιου Υποθηκοφυλακείου ή στα κτηματολογικά βιβλία του αρμόδιου Κτηματολογικού Γραφείου, κατά περίπτωση, του φύλλου της Εφημερίδας της Κυβερνήσεως στο οποίο δημοσιεύεται ο παρών νόμος, σε συνδυασμό με την παρ. 1 της υπ’ αρ. 225/7.1.2013 απόφασης της Διυπουργικής Επιτροπής Αναδιαρθρώσεων και Αποκρατικοποιήσεων (Β’ 15), όπως αυτή αντικαταστάθηκε με την παρ. 39 της υπ’ αρ. 234/24.4.2013 απόφασης της ίδιας Επιτροπής (Β’ 1020) και οι οποίες έχουν περαιτέρω τροποποιηθεί με την παρ. 5 του άρθρου 83 του ν. 4706/2020 (Α’ 136), μεταβιβάζονται στο ΤΑΙΠΕΔ δικαιώματα πλήρους κυριότητας και συνιστάται δικαίωμα επιφανείας επί ακινήτων του Μητροπολιτικού Πόλου Αγίου Κοσμά - Ελληνικού. 
2. Ακολούθως, το ΤΑΙΠΕΔ προβαίνει σε μεταβίβαση των εν λόγω εμπραγμάτων δικαιωμάτων επιφανείας και πλήρους κυριότητας, νομής και κατοχής στην ΕΛΛΗΝΙΚΟ Α.Ε. προς ολοσχερή καταβολή του ποσού της αύξησης του μετοχικού κεφαλαίου της ΕΛΛΗΝΙΚΟ Α.Ε. διά εισφοράς σε είδος, σύμφωνα με τη διαδικασία των ακόλουθων παραγράφων. Η αξία των μεταβιβαζόμενων εμπραγμάτων δικαιωμάτων καθορίζεται στο ποσό των εννιακοσίων έντεκα εκατομμυρίων διακοσίων χιλιάδων (911.200.000) ευρώ και συνδιαμορφώνει το συνολικό τίμημα της μεταβίβασης των μετοχών της ΕΛΛΗΝΙΚΟ Α.Ε., ως αυτό προέκυψε μετά από τη σχετική διεθνή διαγωνιστική διαδικασία για την αξιοποίηση της έκτασης του Πρώην Αεροδρομίου Ελληνικού και του Παράκτιου Μετώπου Αγίου Κοσμά για την πώληση του συνόλου των μετοχών της εταιρείας ΕΛΛΗΝΙΚΟ Α.Ε. από το ΤΑΙΠΕΔ στον ανάδοχο επενδυτή, σύμφωνα με τους όρους και τις συμφωνίες της από 14.11.2014 Σύμβασης Αγοραπωλησίας Μετοχών και της από 19.7.2016 Τροποποιητικής Σύμβασης, όπως έχουν κυρωθεί με τον ν. 4422/2016 (Α’ 181). Η μεταβίβαση των ανωτέρω εμπραγμάτων δικαιωμάτων από το ΤΑΙΠΕΔ προς την ΕΛΛΗΝΙΚΟ Α.Ε. συντελείται στο πλαίσιο της παρ. 2.9. (β) του όρου 2, καθώς και των λοιπών δηλώσεων και εγγυήσεων του ΤΑΙΠΕΔ, ως έχουν συμφωνηθεί στην ως άνω Σύμβαση Αγοραπωλησίας Μετοχών.
3. Το ΤΑΙΠΕΔ, υπό την ιδιότητα του μοναδικού μετόχου της ΕΛΛΗΝΙΚΟ Α.Ε., εγκρίνει, σε Έκτακτη Αυτόκλητη Γενική Συνέλευση αυτής, την αύξηση του μετοχικού κεφαλαίου της ΕΛΛΗΝΙΚΟ Α.Ε., καλυπτόμενη με εισφορά σε είδος κατά το ποσό των εννιακοσίων έντεκα εκατομμυρίων διακοσίων χιλιάδων (911.200.000) ευρώ και την έκδοση εννέα εκατομμυρίων εκατόν δώδεκα χιλιάδων (9.112.000) ευρώ νέων ονομαστικών μετοχών, κατά παρέκκλιση των παρ. 2 έως 9 του άρθρου 17 του ν. 4548/2018 (Α’ 104) και κάθε άλλης αντίθετης διάταξης. Κατά τα λοιπά ισχύουν οι λοιπές διατάξεις του ν. 4548/2018. Κατόπιν ολοκλήρωσης της αύξησης, το μετοχικό κεφάλαιο της ΕΛΛΗΝΙΚΟ Α.Ε. διαμορφώνεται στο ποσό των εννιακοσίων δέκα πέντε εκατομμυρίων (915.000.000) ευρώ, διαιρούμενο σε εννέα εκατομμύρια εκατόν πενήντα χιλιάδες (9.150.000) ευρώ ονομαστικές μετοχές, ονομαστικής αξίας της καθεμιάς εκατό (100) ευρώ. Το σύνολο των ανωτέρω μετοχών, με την ολοκλήρωση της αύξησης κεφαλαίου, θα μεταβιβασθεί έναντι του συμφωνημένου τιμήματος για την απόκτηση του συνόλου των μετοχών του μετοχικού κεφαλαίου της ΕΛΛΗΝΙΚΟ Α.Ε., όπως αυτό προέκυψε από τη διαγωνιστική διαδικασία, και ορίζεται στο άρθρο 3.1. (α) της από 14.11.2014 Σύμβασης Αγοραπωλησίας Μετοχών για την απόκτηση της ΕΛΛΗΝΙΚΟ Α.Ε. και της από 19.7.2016 Τροποποιητικής Σύμβασης, που κυρώθηκαν με τον ν. 4422/2016.
4. Ακολούθως, η σύμβαση μεταβίβασης λόγω εισφοράς σε είδος των εμπραγμάτων δικαιωμάτων επιφανείας και πλήρους κυριότητας επί των περιγραφόμενων 
ακινήτων στην παρ. 1, μεταξύ του ΤΑΙΠΕΔ και της ΕΛΛΗΝΙΚΟ Α.Ε., καταρτίζεται κατά παρέκκλιση από κάθε άλλη ειδική και γενική διάταξη και υπόκειται στον τύπο του ιδιωτικού εγγράφου, και μαζί με το προσαρτώμενο σε αυτήν ειδικό διάγραμμα, κυρώνεται με νόμο και με επιμέλεια της ΕΛΛΗΝΙΚΟ Α.Ε. μεταγράφεται, άλλως καταχωρίζεται, στα βιβλία μεταγραφών του αρμόδιου Υποθηκοφυλακείου ή στα κτηματολογικά βιβλία του αρμόδιου Κτηματολογικού Γραφείου, κατά περίπτωση, κατά παρέκκλιση από κάθε άλλη ειδική και γενική διάταξη. 
5. Κατ’ εφαρμογή της παρ. 1 του άρθρου 2 της από 9 Μαρτίου 2021 «Σύμβασης Διανομής και σύστασης δικαιώματος επιφανείας επί των ακινήτων του Μητροπολιτικού Πόλου Ελληνικού - Αγίου Κοσμά μεταξύ του Ελληνικού Δημοσίου και του ΤΑΙΠΕΔ», ως αυτή κυρώνεται με το άρθρο πρώτο του παρόντος σε συνδυασμό με την παρ. 2 του άρθρου 83 του ν. 4706/2020 (Α’ 136), η διάρκεια του δικαιώματος επιφανείας που μεταβιβάζει το ΤΑΙΠΕΔ στην ΕΛΛΗΝΙΚΟ Α.Ε., κατά τα ειδικότερα διαλαμβανόμενα στο παρόν άρθρο, και οι εν γένει έννομες συνέπειες αυτού, έχουν ως αφετηρία την ημερομηνία μεταγραφής, άλλως καταχώρισης, του φύλλου της Εφημερίδας της Κυβερνήσεως, στο οποίο θα δημοσιευθεί ο νόμος που κυρώνει τη σύμβαση μεταβίβασης (εισφοράς), στα βιβλία μεταγραφών του αρμόδιου Υποθηκοφυλακείου ή στα κτηματολογικά βιβλία του αρμόδιου Κτηματολογικού Γραφείου, κατά περίπτωση, σύμφωνα με τα ειδικότερα διαλαμβανόμενα στην παρ. 4. 
6. Η κατά τα ανωτέρω εισφορά των εμπραγμάτων δικαιωμάτων από το ΤΑΙΠΕΔ προς την ΕΛΛΗΝΙΚΟ Α.Ε. απαλλάσσεται από κάθε φόρο, τέλος, εισφορά, αμοιβή ή δικαίωμα υπέρ του Δημοσίου, Ν.Π.Δ.Δ., ασφαλιστικών οργανισμών ή οποιουδήποτε τρίτου, περιλαμβανομένου ιδίως του φόρου συγκέντρωσης κεφαλαίου, που προβλέπεται στο άρθρο 17 του ν. 1676/1986 (Α’ 204), του φόρου μεταβίβασης ακινήτων, του τέλους υπέρ της Επιτροπής Ανταγωνισμού της παρ. 1 του άρθρου 17 του ν. 3959/2011 (Α’ 93), του φόρου έναρξης δραστηριότητας, τέλους, εισφοράς ή δικαιώματος υπέρ του Δημοσίου ή οποιουδήποτε Ν.Π.Δ.Δ., ασφαλιστικών οργανισμών ή τρίτων, δικαιωμάτων συμβολαιογράφων, δικηγόρων, δικαστικών επιμελητών και πάσης φύσης ανταποδοτικών τελών, ή δικαιωμάτων. 
7. Για τη μεταγραφή της σύμβασης μεταβίβασης (εισφοράς) στα βιβλία μεταγραφών του αρμόδιου Υποθηκοφυλακείου, καταβάλλονται στους μεν έμμισθους υποθηκοφύλακες μόνο πάγια δικαιώματα εκατό (100) ευρώ, στους δε άμισθους υποθηκοφύλακες τα δικαιώματα αυτά περιορίζονται στο 1/20 των επιβαλλομένων από τις κείμενες διατάξεις, χωρίς να δύνανται να υπερβούν το ποσό των πεντακοσίων (500) ευρώ, εφόσον υπολογίζονται αναλογικά ή το ποσό των διακοσίων (200) ευρώ σε κάθε άλλη περίπτωση, αποκλειομένης οποιασδήποτε άλλης επιβάρυνσης ή τέλους υπέρ Δημοσίου ή τρίτων. Το ίδιο ισχύει και για την καταχώριση της ως άνω σύμβασης στα κτηματολογικά βιβλία του αρμόδιου Κτηματολογικού Γραφείου. Μη συμμόρφωση με την παρούσα από υποθηκοφύλακες ή προϊσταμένους Κτηματολογικών Γραφείων, εκτός των πειθαρχικών κυρώσεων, τιμωρείται με τις ποινές του άρθρου 259 του Ποινικού Κώδικα. Το εν λόγω αδίκημα τελείται με την άρνηση της μεταγραφής ή καταχώρισης και διαρκεί έως την οριστική μεταγραφή ή καταχώριση από τον αρμόδιο υποθηκοφύλακα ή προϊστάμενο του Κτηματολογικού Γραφείου. Για τη μεταγραφή και την καταχώριση των πράξεων του παρόντος στο αρμόδιο Υποθηκοφυλακείο και στο αρμόδιο Κτηματολογικό Γραφείο, κατά περίπτωση, εφαρμόζεται η περ. δ’ της παρ. 2 του άρθρου 4, καθώς και το τελευταίο εδάφιο της παρ. 2 του άρθρου 22 του ν. 2664/1998 (Α’ 275). Εάν πρόκειται για Υποκατάστημα και Κτηματολογικό Γραφείο του Φορέα «Ελληνικό Κτηματολόγιο», εφαρμόζεται η παρ. 1 του άρθρου 10 του ν. 4512/2018 (Α’ 5). 
8. Από την ημερομηνία μεταγραφής, άλλως καταχώρισης, του φύλλου της Εφημερίδας της Κυβερνήσεως στα βιβλία μεταγραφών του αρμόδιου Υποθηκοφυλακείου ή στα κτηματολογικά βιβλία του αρμόδιου Κτηματολογικού Γραφείου κατά περίπτωση, του νόμου που κυρώνει τη σύμβαση εισφοράς σύμφωνα με τα ειδικότερα διαλαμβανόμενα στην παρ. 3, παύει να ισχύει, για τα ακίνητα που περιέρχονται κατά πλήρη κυριότητα στην ΕΛΛΗΝΙΚΟ Α.Ε., το δικαίωμα χρήσης, διοίκησης, διαχείρισης και εκμετάλλευσης των άρθρων 42 του ν. 3943/2011 (Α’ 66) και 7 του ν. 4062/2012 (Α’ 70).
9. Από τη δημοσίευση του παρόντος καταργείται η παρ. 6 του άρθρου 42 του ν. 3943/2011. 
Άρθρο τέταρτο
Ειδικές ρυθμίσεις για το Ελληνικό
1. Πριν από τη μεταβίβαση των μετοχών που προβλέπεται στο άρθρο 2 της από 14.11.2014 Σύμβασης Αγοραπωλησίας Μετοχών (ΣΑΜ) για την απόκτηση του 100% του μετοχικού κεφαλαίου της εταιρείας ΕΛΛΗΝΙΚΟ Α.Ε., όπως αυτή τροποποιήθηκε με την από 19.7.2016 Τροποποιητική Σύμβαση και κυρώθηκε με τον ν. 4422/2016 (Α’ 181), ο Αγοραστής ή ο Εγγυητής του δύναται να ξεκινήσει, εντός του Μητροπολιτικού Πόλου Ελληνικού - Αγίου Κοσμά (ΜΠΕΑ), σύμφωνα με το Σχέδιο Ολοκληρωμένης Ανάπτυξής του (π.δ. 1ης.3.2018, ΑΑΠ 35) και με δικές του δαπάνες, χωρίς επιβάρυνση του Ελληνικού Δημοσίου, τις εξής ενέργειες - εργασίες: την εντός της Περιοχής προς Πολεοδόμηση Α-Π4 ανέγερση νέου κτηρίου μετεγκατάστασης σωματείων ατόμων με αναπηρία (ΚΦ1.1-ΚΑ), την αποκατάσταση του Νεότερου Μνημείου - Υποστέγου Γ της Πολεμικής Αεροπορίας «Hangar C» και τη διαμόρφωσή του για την εντός αυτού λειτουργία ενός Κέντρου Πληροφόρησης (“EXPERIENCE CENTER”), στην εντός της περιοχής των Υποστέγων Πολεμικής Αεροπορίας (Hangars) («Περιοχή Εργοστασίου Αεροσκαφών») υλοποίηση ενός τμήματος του Μητροπολιτικού Πάρκου, που θα περιλαμβάνει την κτιριακή ενότητα Α1 και τμήμα πέριξ αυτής, συνολικής έκτασης περίπου 85 στρεμμάτων («MINI PARK»), την εντός της Ζώνης Ανάπτυξης ΠΜ-Α1, και ειδικότερα εντός της κτιριακής ενότητας ΠΜ-Α1.1/ΙΙ, ανέγερση νέου κτιρίου «Sales Center» και, τέλος, την ανακατασκευή - επισκευή ή/και νέα κατασκευή περίφραξης και των υποστηρικτικών εγκαταστάσεων (οικίσκοι, δίκτυα, τεχνολογικός εξοπλισμός) αυτής, για λόγους ασφαλείας του εργοταξίου του ΜΠΕΑ. Οι δαπάνες εκτέλεσης των ενεργειών - εργασιών που θα εκτελεστούν και η αξία των οικοδομημάτων και εν γένει κατασκευών που τυχόν ανεγερθούν, ανεξάρτητα από το στάδιο ανέγερσης, δεν αναζητούνται, σε περίπτωση μη μεταβίβασης των μετοχών. Εάν επισυμβεί χαρακτηρισμός κτισμάτων ή εν γένει κατασκευών ως κατεδαφιστέων, η υποχρέωση κατεδάφισης και επαναφοράς του χώρου στην προτέρα κατάσταση βαρύνει τον κατά τα ανωτέρω Αγοραστή ή Εγγυητή. 
2. Για την υλοποίηση των ενεργειών - εργασιών της παρ. 1, απαιτείται υπογραφή σχετικής συμφωνίας μεταξύ του Αγοραστή ή του Εγγυητή του και του Ελληνικού Δημοσίου, του Ταμείου Αξιοποίησης Ιδιωτικής Περιουσίας του Δημοσίου Α.Ε. (ΤΑΙΠΕΔ) και της ΕΛΛΗΝΙΚΟ Α.Ε.. Με τη συμφωνία αυτήν προσδιορίζονται τα δικαιώματα και οι υποχρεώσεις των μερών, καθώς και η παρακολούθηση και η εποπτεία των ενεργειών - εργασιών από την ΕΛΛΗΝΙΚΟ Α.Ε. 
3.α. Η αδειοδότηση των έργων της παρ. 1 πραγματοποιείται με αποκλειστική πρωτοβουλία, μέριμνα και ευθύνη του Αγοραστή ή Εγγυητή, οι οποίοι τεκμαίρεται ότι έχουν την ιδιότητα του έχοντος νόμιμο δικαίωμα κατά τις οικείες διατάξεις. Η άδεια εκτέλεσης οικοδομικών εργασιών για τα έργα της παρ. 1 εκδίδεται στο όνομα του προσώπου, Αγοραστή ή Εγγυητή, που υποβάλλει τη σχετική αίτηση, το οποίο βαρύνεται αποκλειστικά με όλες τις υποχρεώσεις και ευθύνες, διοικητικές, αστικές και ποινικές, οι οποίες προβλέπονται από την κείμενη νομοθεσία σχετικά με την αδειοδότηση, κατασκευή και ύπαρξη των εν λόγω έργων. 
β. Για την επέλευση των εννόμων αποτελεσμάτων της άδειας περίφραξης, απαιτείται η έγγραφη συναίνεση της ΕΛΛΗΝΙΚΟ Α.Ε. πριν την έναρξη εργασιών κατασκευής οποιουδήποτε τμήματος αυτής.
γ. Η προβλεπόμενη από το άρθρο 1 του ν. 960/1979 (Α’ 194), όπως αντικαταστάθηκε από το άρθρο 1 του ν. 1221/1981 (Α’ 282), συμβολαιογραφική δήλωση δέσμευσης των θέσεων στάθμευσης για τα κτίσματα και τις κατασκευές της παρ. 1, μπορεί να γίνεται πριν από τη μεταβίβαση των μετοχών που προβλέπεται στο άρθρο 2 της από 14.11.2014 Σύμβασης Αγοραπωλησίας Μετοχών (ΣΑΜ) από τον Αγοραστή ή/και τον Εγγυητή.
ΜΕΡΟΣ Γ’
ΔΙΑΤΑΞΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ 
ΠΕΡΙΒΑΛΛΟΝΤΟΣ ΚΑΙ ΕΝΕΡΓΕΙΑΣ ΓΙΑ ΤΟΝ 
ΜΗΤΡΟΠΟΛΙΤΙΚΟ ΠΟΛΟ ΕΛΛΗΝΙΚΟΥ - ΑΓΙΟΥ ΚΟΣΜΑ
Άρθρο πέμπτο
Διατάξεις αναφορικά με τον Μητροπολιτικό Πόλο Ελληνικού - Αγίου Κοσμά - Τροποποίηση 
του ν. 4062/2012 και του ν. 4663/2020
1. Η περ. στ’ της παρ. 3 του άρθρου 2 του ν. 4062/2012 (Α’ 70) τροποποιείται και διαμορφώνεται ως εξής:
«στ. Παράκτιο μέτωπο: Ειδικώς για το τμήμα του Μητροπολιτικού Πόλου, το οποίο περιλαμβάνει τα ακίνητα του πρώην Ολυμπιακού Κέντρου Ιστιοπλοΐας Αγίου Κοσμά και του Εθνικού Αθλητικού Κέντρου Νεότητας (Ε.Α.Κ.Ν.) Αγίου Κοσμά, ο μέγιστος επιτρεπόμενος συντελεστής δόμησης ορίζεται σε 0,25 και το μέγιστο ύψος των κτηρίων σε δεκαέξι (16) μέτρα. Κατ’ εξαίρεση, επιτρέπεται η κατασκευή ενός και μόνο υψηλού κτηρίου ειδικής αρχιτεκτονικής σχεδίασης, το οποίο μπορεί να λειτουργήσει ως σημείο προορισμού και τοπόσημο του παρακτίου μετώπου. Στην έκταση αυτήν επιτρέπονται οι χρήσεις τουρισμού - αναψυχής, όπως ορίζονται στην περ. 1 της παρ. Β’ του άρθρου 11 του ν. 3986/2011 (Α’ 152), καθώς και εκπαιδευτικές, ερευνητικές και ψυχαγωγικές δραστηριότητες που συνδέονται ιδίως, με τον θαλάσσιο και παράκτιο χώρο, όπως θαλάσσια έρευνα, καταδύσεις, ενυδρεία κ.λπ. Η ενιαία λειτουργία και διαχείριση εμπορικών καταστημάτων, καταστημάτων παροχής υπηρεσιών, χώρων συνάθροισης κοινού, χώρων εστίασης και αναψυκτηρίων και κέντρων διασκέδασης και αναψυχής επιτρέπεται μόνο εφόσον: αα) οι χρήσεις αυτές αναπτύσσονται σε περισσότερα του ενός κτήρια, ββ) δεν περιλαμβάνονται κινηματογράφοι, θέατρα, και χώροι διεξαγωγής τεχνικών - ψυχαγωγικών και τυχερών παιγνίων και γγ) κανένα κατάστημα ή χώρος εστίασης δεν έχει επιφάνεια μεγαλύτερη των χιλίων πεντακοσίων (1.500) τ.μ. Στην περίπτωση αυτήν, προϋπόθεση για την έκδοση οικοδομικής άδειας αποτελεί η εκτίμηση των περιβαλλοντικών επιπτώσεων της ενιαίας λειτουργίας των ως άνω χρήσεων, κατ’ ανάλογη εφαρμογή των διατάξεων που ισχύουν για την περ. 23 της Ομάδας 6 του Παραρτήματος VI της υπουργικής απόφασης υπ’ αρ. 37674/2016 (Β’ 2471). Επιτρέπονται επίσης και οι χρήσεις αμιγούς κατοικίας σε ποσοστό που δεν μπορεί να υπερβαίνει το 40% της συνολικής έκτασης του παράκτιου μετώπου. Στις περιοχές αμιγούς κατοικίας ο συντελεστής δόμησης, που καθορίζεται από την πολεοδομική μελέτη, δεν μπορεί να είναι μεγαλύτερος του 0.6 και το ύψος των κτηρίων δεν μπορεί να υπερβαίνει τα έντεκα (11) μέτρα.»
2. Τροποποιούνται οι παρ. 1 και 3 του άρθρου 5 του ν. 4062/2012, προστίθενται παρ. 4, 5, 6, 7, 8 και το άρθρο 5 διαμορφώνεται ως εξής:
«Άρθρο 5
Οικοδομικές άδειες
1. Για όλες τις οικοδομικές εργασίες εντός του Μητροπολιτικού Πόλου Ελληνικού - Αγίου Κοσμά απαιτείται η έκδοση άδειας κατά τις διατάξεις του ν. 4495/2017 (Α’ 167), και κατά τις ειδικότερες διατάξεις του παρόντος, υπό την επιφύλαξη των όρων και των προϋποθέσεων που τίθενται στο από 11.12.2020 Γενικό Μνημόνιο Συναντίληψης και Συνεργασίας στο πλαίσιο του έργου «Ολοκληρωμένη Ανάπτυξη του Μητροπολιτικού Πόλου Ελληνικού - Αγίου Κοσμά» μεταξύ του Υπουργείου Πολιτισμού και Αθλητισμού και των εταιρειών 
α) «ΕΛΛΗΝΙΚΟ-ΕΤΑΙΡΕΙΑ ΔΙΑΧΕΙΡΙΣΗΣ ΚΑΙ ΑΞΙΟΠΟΙΗΣΗΣ ΑΚΙΝΗΤΩΝ ΕΛΛΗΝΙΚΟΥ ΑΕΡΟΔΡΟΜΙΟΥ ΑΝΩΝΥΜΗ ΕΤΑΙΡΕΙΑ» και τον διακριτικό τίτλο «ΕΛΛΗΝΙΚΟ Α.Ε.» και β) «LAMDA DEVELOPMENT S.A.». Οι άδειες χορηγούνται από το Γραφείο Ελληνικού του άρθρου 6, εντός των προθεσμιών που ορίζονται στον ν. 4495/2017, ύστερα από υποβολή αίτησης από τον κύριο ή τον έχοντα νόμιμο δικαίωμα. Η αίτηση συνοδεύεται από τα δικαιολογητικά στοιχεία και τις μελέτες που ορίζονται στον ν. 4495/2017 ή μετά από την έκδοση της απόφασης της παρ. 2 του παρόντος, από τα ειδικά δικαιολογητικά στοιχεία και τις μελέτες που ορίζονται στην πιο πάνω απόφαση.
Οι προεγκρίσεις οικοδομικών αδειών εκδίδονται από το Γραφείο Ελληνικού. Στην περίπτωση αυτήν, το τοπογραφικό διάγραμμα ελέγχεται και θεωρείται από το Γραφείο Ελληνικού κατά παρέκκλιση του δευτέρου εδαφίου της παρ. 3 του άρθρου 35 του ν. 4495/2017. Η προέγκριση οικοδομικής άδειας ισχύει για τρία (3) έτη. Κατά τα λοιπά, εφαρμόζεται το άρθρο 35 και οι παρ. 3 και 4 του άρθρου 42 του ν. 4495/2017.
Εφόσον απαιτείται, κατά τις κείμενες διατάξεις, γνωμοδότηση Συμβουλίου Αρχιτεκτονικής επί των αρχιτεκτονικών μελετών που υποβάλλονται για την έκδοση οικοδομικής άδειας, αυτή παρέχεται από το Κεντρικό Συμβούλιο Αρχιτεκτονικής του άρθρου 13 του ν. 4495/2017.
Οι αρμοδιότητες της έγκρισης των υψομετρικών μελετών οδών για τις εργασίες αυτές ασκούνται από το αρμόδιο όργανο του Υπουργείου Υποδομών και Μεταφορών. Προς τον σκοπό αυτόν, υποβάλλεται στη Διεύθυνση Οδικών Υποδομών του Υπουργείου Υποδομών και Μεταφορών σχετική αίτηση, συνοδευόμενη από:
α) πινακίδες σε κλίμακα 1:500 των πολεοδομικών μελετών και των μελετών έγκρισης χωρικής οργάνωσης,
β) διαγράμματα υψομετρικών μελετών σε κλίμακα 1:1000/1:100 και
γ) τεύχος στοιχείων πολυγωνομετρίας, στοιχείων χωροσταθμικού δικτύου, συντεταγμένων κορυφών οικοδομικών τετραγώνων και αξονοδιασταυρώσεων.
Η έγκριση της υψομετρικής μελέτης παρέχεται εντός αποκλειστικής προθεσμίας τριάντα (30) ημερών από την υποβολή πλήρους φακέλου. Εφόσον υπάρχει εγκεκριμένη υψομετρική μελέτη, οι βεβαιώσεις που απαιτούνται για την έκδοση της οικοδομικής άδειας, χορηγούνται από την υπηρεσία του άρθρου 6 εντός πέντε (5) ημερών από την υποβολή της αίτησης. Με την πάροδο της προθεσμίας άπρακτης, η βεβαίωση θεωρείται χορηγηθείσα.
2. Με κοινή απόφαση των Υπουργών Οικονομικών και Περιβάλλοντος και Ενέργειας, που εκδίδεται υστέρα από εισήγηση του Γραφείου Ελληνικού και γνώμη του Κεντρικού Συμβουλίου Διοίκησης για την Αξιοποίηση της Δημόσιας Περιουσίας και η οποία δημοσιεύεται στην Εφημερίδα της Κυβερνήσεως, μπορεί να καθορίζονται ειδικά δικαιολογητικά στοιχεία και μελέτες για την έκδοση των οικοδομικών αδειών, ειδική διαδικασία ελέγχου, καθώς και ειδικοί χρόνοι ισχύος και ειδικές διαδικασίες και προϋποθέσεις αναθεώρησης και ενημέρωσης των φακέλων των οικοδομικών αδειών στις περιοχές της παρ. 1, κατά παρέκκλιση των σχετικών διατάξεων.
3.α. Κτήρια και εγκαταστάσεις που κατασκευάζονται εντός του Μητροπολιτικού Πόλου Ελληνικού - Αγίου Κοσμά δύνανται να κατεδαφίζονται κατά παρέκκλιση από τις ισχύουσες διατάξεις. Η έκδοση των αδειών κατεδάφισης γίνεται ύστερα από αίτηση του ενδιαφερομένου στο Γραφείο Ελληνικού του άρθρου 6.
β. Για την έκδοση της άδειας κατεδάφισης απαιτούνται αποκλειστικά τα εξής δικαιολογητικά:
- Αίτηση του ενδιαφερομένου με τα στοιχεία του προς κατεδάφιση κτηρίου, δήλωση αναθέσεως αναλήψεως και φύλλο ελέγχου.
- Τεχνική έκθεση του κτηρίου.
- Διάγραμμα του κτηρίου σε κατάλληλη κλίμακα.
- Σκαριφηματική τομή - κάτοψη του κτηρίου.
- Φωτογραφική αποτύπωση του κτηρίου.
- Δηλώσεις ανάθεσης - ανάληψης μελετητών/επιβλεπόντων.
- Αποδεικτικά κατάθεσης των απαιτούμενων εισφορών υπέρ του Δημοσίου, του οικείου δήμου και του e-ΕΦΚΑ.
- Αντίγραφο απόδειξης παροχής υπηρεσιών ή τιμολόγιο, που αφορά στην καταβολή της συμφωνηθείσας αμοιβής των μελετητών/επιβλεπόντων μηχανικών, καθώς και στον Φόρο Εισοδήματος Μηχανικών (ΦΕΜ) αυτής.
γ. Η άδεια κατεδάφισης εκδίδεται εντός πέντε (5) εργάσιμων ημερών από την προσκόμιση των δικαιολογητικών που ορίζονται στην περ. β’, έχει ισχύ για τρία (3) χρόνια από την έκδοσή της και αναθεωρείται με την ίδια διαδικασία με την οποία εκδίδεται.
4. Κατά τη διαδικασία περιβαλλοντικής αδειοδότησης στο πλαίσιο έκδοσης των οικοδομικών αδειών για τα έργα του Μητροπολιτικού Πόλου και ειδικότερα στις περιπτώσεις έκδοσης απόφασης του Κεντρικού Συμβουλίου Περιβαλλοντικής Αδειοδότησης (ΚΕΣΠΑ), η απόφαση εκδίδεται εντός προθεσμίας δέκα (10) εργασίμων ημερών από την ημερομηνία της συνεδρίασής του κατά το δεύτερο εδάφιο της υποπερ. δδ’ της περ. β’ της παρ. 2 του άρθρου 3 και το δεύτερο εδάφιο της περ. δ’ της παρ. 3 του άρθρου 4 του ν. 4014/2011 (Α’ 209). Μετά από την άπρακτη παρέλευση της παραπάνω προθεσμίας, η διαδικασία αξιολόγησης της Μελέτης Περιβαλλοντικών Επιπτώσεων, όπως προβλέπεται στην υποπερ. εε’ της περ. β’ της παρ. 2 του άρθρου 3 και στην περ. ε’ της παρ. 3 του άρθρου 4 του ν. 4014/2011 συνεχίζεται χωρίς κώλυμα. 
5. Οι άδειες για εργασίες που πρόκειται να εκτελεστούν εντός των ζωνών ανάπτυξης, όπως αυτές καθορίζονται με τις κοινές υπουργικές αποφάσεις του άρθρου 3, καθώς και εντός του Μητροπολιτικού Πάρκου Πρασίνου και Αναψυχής, δύνανται να εκδίδονται τμηματικά για μία ή περισσότερες κτιριακές ενότητες. Στην περίπτωση αυτήν, τα δικαιολογητικά που υποβάλλονται για την έκδοση των αδειών, σύμφωνα με το Τμήμα Β’ του ν. 4495/2017 προσαρμόζονται στην κατάλληλη κλίμακα, ώστε να καλύπτουν την ή τις αντίστοιχες κτιριακές ενότητες.
6. Για την εκτέλεση των κατασκευών και εγκαταστάσεων που βρίσκονται εκτός των κτιριακών ενοτήτων των ζωνών ανάπτυξης και του Μητροπολιτικού Πάρκου Πρασίνου και Αναψυχής δεν απαιτείται η έκδοση άδειας. Προϋπόθεση για την έναρξη εκτέλεσης των εργασιών είναι η έγκριση σχετικής μελέτης, η οποία υποβάλλεται στο Γραφείο Ελληνικού και στην οποία περιγράφονται οι εργασίες και η τήρηση όλων των γενικών και ειδικότερων κατά περίπτωση προδιαγραφών ασφαλείας για την κατασκευή, χρήση και λειτουργία των ανωτέρω κατασκευών και εγκαταστάσεων. Το Γραφείο Ελληνικού εγκρίνει τις σχετικές μελέτες εντός δεκαπέντε (15) ημερών από την υποβολή τους, σε περίπτωση δε άπρακτης παρόδου της σχετικής προθεσμίας, οι μελέτες θεωρούνται εγκεκριμένες. 
7. Η έκδοση αδειών του ν. 4495/2017 είναι δυνατή και για οικόπεδα των περιοχών προς πολεοδόμηση και κτιριακές ενότητες των ζωνών ανάπτυξης και του Μητροπολιτικού Πάρκου Πρασίνου και Αναψυχής, για τα οποία έχουν εκδοθεί διαπιστωτικές πράξεις, οι οποίες επέχουν θέση άδειας κατεδάφισης κατά την παρ. 2 του άρθρου 67 του ν. 4663/2020 (Α’ 30), ακόμη και αν δεν έχουν ολοκληρωθεί οι εργασίες κατεδάφισης βάσει των πράξεων αυτών. Στην περίπτωση αυτήν, η ολοκλήρωση των εργασιών κατεδάφισης βεβαιώνεται κατά τη διαδικασία ελέγχου των εργασιών βάσει των νέων αδειών του ν. 4495/2017, και ειδικότερα:
α) για τα έργα των κατηγοριών Β’ και Γ’ της παρ. 3 του άρθρου 44 του ν. 4495/2017, κατά τη διενέργεια του αρχικού ελέγχου από τον ελεγκτή δόμησης, και
β) για τα έργα της κατηγορίας Α της παρ. 3 του άρθρου 44 του ν. 4495/2017, κατά τη διενέργεια του ενός και τελικού ελέγχου από τον ελεγκτή δόμησης. 
Kατά τη διενέργεια του παραπάνω ελέγχου, ο ελεγκτής επιβεβαιώνει ότι έχει εκδοθεί από το Γραφείο Ελληνικού το Πιστοποιητικό Ελέγχου Κατασκευής (Π.Ε.Κ.) του άρθρου 47 του ν. 4495/2017 για την άδεια κατεδάφισης του αντίστοιχου οικοπέδου ή της κτιριακής ενότητας. Η μη προσκόμιση του Π.Ε.Κ. από τον φορέα υλοποίησης για το οικόπεδο ή την κτιριακή ενότητα συνιστά παράβαση, την οποία ο ελεγκτής αποτυπώνει στο πόρισμα ελέγχου της νέας άδειας και ακολουθείται η διαδικασία του άρθρου 46 του ν. 4495/2017. 
8. Για την έκδοση των αδειών της παρ. 7, τα κτίσματα και οι κατασκευές που περιλαμβάνονται στις άδειες κατεδάφισης θεωρούνται ως ήδη κατεδαφισθέντα.» 
3. Στον ν. 4062/2012 (Α’ 70) προστίθεται μετά το άρθρο 5 νέο άρθρο 5Α, το οποίο έχει ως εξής:
«Άρθρο 5Α
Ειδικές ρυθμίσεις για τον Μητροπολιτικό Πόλο
Ελληνικού - Αγίου Κοσμά
1. Η λειτουργία των κύριων τουριστικών καταλυμάτων των υποπερ. αα’ και εε’ της περ. α’ της παρ. 2 του άρθρου 1 του ν. 4276/2014 (Α’ 155) επιτρέπεται και στα ψηλά κτήρια, κατά την έννοια της παρ. 97 του άρθρου 2 του ν. 4067/2012 (Α’ 79), που βρίσκονται εντός του Μητροπολιτικού Πόλου Ελληνικού - Αγίου Κοσμά. Το ελάχιστο ποσοστό της επιφάνειας των τουριστικών καταλυμάτων ανέρχεται σε 30% επί της συνολικής δόμησης του ψηλού κτηρίου. Για τον σκοπό αυτόν, στα καταλύματα του πρώτου εδαφίου επιτρέπεται η κατά τις οικείες διατάξεις σύσταση οριζόντιων ιδιοκτησιών με ανεξάρτητη είσοδο επί της ανωδομής των κτηρίων και λειτουργική αυτοτέλεια, σύμφωνα με τις λοιπές τεχνικές και λειτουργικές προδιαγραφές λειτουργίας των αντίστοιχων τουριστικών καταλυμάτων. Όταν δε, η μερική δέσμευση του κτιρίου για τη λειτουργία του τουριστικού καταλύματος γίνεται ανά ορόφους του κτηρίου και όχι καθ’ ύψος του κτηρίου, πέραν της απαιτούμενης σύμφωνα με τα παραπάνω λειτουργικής αυτοτέλειας, οι λοιπές τεχνικές προδιαγραφές για τη λειτουργία του τουριστικού καταλύματος πρέπει να τηρούνται υποχρεωτικά για το 
σύνολο του κτηρίου.
2.α. Η παιδική χαρά, που κατασκευάζεται εντός της κτιριακής ενότητας Α1 του Μητροπολιτικού Πάρκου Πρασίνου και Αναψυχής, λειτουργεί υπό την ευθύνη της εταιρείας «ΕΛΛΗΝΙΚΟ Α.Ε.» ή και θυγατρικών αυτής εταιρειών. Στο πλαίσιο αυτό, τα ως άνω νομικά πρόσωπα λαμβάνουν όλα τα απαραίτητα μέτρα για την ασφαλή λειτουργία της εν λόγω παιδικής χαράς. 
β. Σε περίπτωση που η έναρξη κατασκευής ή και λειτουργίας της εν λόγω παιδικής χαράς λάβει χώρα πριν από τη μεταβίβαση των μετοχών που προβλέπεται στο άρθρο 2 της από 14.11.2014 Σύμβασης Αγοραπωλησίας Μετοχών (ΣΑΜ) για την απόκτηση του 100% του μετοχικού κεφαλαίου της εταιρείας ΕΛΛΗΝΙΚΟ Α.Ε., ως αυτή τροποποιήθηκε με την από 19.7.2016 Τροποποιητική Σύμβαση και κυρώθηκε με τον ν. 4422/2016 (Α’ 181), η παιδική χαρά λειτουργεί υπό την ευθύνη του Αγοραστή ή/και του Εγγυητή, όπως οι τελευταίοι ορίζονται στη ΣΑΜ, η δε αίτηση της περ. δ’ της παρούσας υποβάλλεται από τα πρόσωπα αυτά.
γ. Με την επιφύλαξη των ειδικότερων ρυθμίσεων της παρούσας, ως προς τις προϋποθέσεις και τις τεχνικές προδιαγραφές για τη λειτουργία της ανωτέρω παιδικής χαράς, τα όργανα και τη διαδικασία αδειοδότησης και ελέγχου της, καθώς και τη διαδικασία συντήρησής της, εφαρμόζεται αναλογικά η υπ’ αρ. 28492/11.5.2009 (Β’ 931) απόφαση του Υπουργού Εσωτερικών. 
δ. Για την αξιολόγηση της καταλληλότητας λειτουργίας της παιδικής χαράς από την κατά τόπο αρμόδια Επιτροπή Ελέγχου Παιδικών Χαρών, σύμφωνα με το άρθρο 9 της υπ’ αρ. 28492/11.5.2009 απόφασης του Υπουργού Εσωτερικών, υποβάλλεται αίτηση από τα πρόσωπα της περ. α’ της παρούσας στο Γραφείο Ελληνικού. Η τεχνική έκθεση, που προβλέπεται στην παρ. 1 και στην περ. γ’ της παρ. 3 του άρθρου 9 της εν λόγω απόφασης, συντάσσεται από μηχανικό της κατηγορίας ΠΕ ή ΤΕ του Γραφείου Ελληνικού. 
3. Η δαπάνη της μελέτης, κατασκευής και εκτέλεσης των αναγκαίων για την ανάπτυξη των δικτύων διανομής ηλεκτρικής ενέργειας και φυσικού αερίου έργων υποδομής, καθώς και των συνοδών αυτών έργων εντός του Μητροπολιτικού Πόλου Ελληνικού - Αγίου Κοσμά βαρύνει τους φορείς υλοποίησης της παρ. 1 του άρθρου 6A. 
Η εκπόνηση των μελετών, η προμήθεια του εξοπλισμού και η εκτέλεση των σχετικών έργων γίνονται από πρόσωπα της επιλογής των φορέων υλοποίησης. Οι μελέτες που θα εκπονηθούν προς τον σκοπό αυτόν θεωρούνται από τους διαχειριστές των αντίστοιχων δικτύων, εφόσον τηρούνται ο σχεδιασμός, οι προδιαγραφές, οι τυποποιήσεις και οι οδηγίες των διαχειριστών. Κατά τα λοιπά, εφαρμόζονται οι διατάξεις του Κώδικα Διαχείρισης του Ελληνικού Δικτύου Διανομής Ηλεκτρικής Ενέργειας και του Κώδικα Διαχείρισης Εθνικού Συστήματος Φυσικού Αερίου.
4. Εντός του Μητροπολιτικού Πάρκου και των ζωνών ανάπτυξης επιτρέπεται η κατασκευή περιφράξεων, κατά την έννοια της παρ. 62 του άρθρου 2 του ν. 4067/2012 (Α’ 79), για τον διαχωρισμό δραστηριοτήτων και λειτουργιών ακόμη και εντός του ίδιου γηπέδου.
5.α. Για την οριοθέτηση του Μητροπολιτικού Πόλου Ελληνικού - Αγίου Κοσμά επιτρέπεται η κατασκευή 
προσωρινής περίφραξης ασφαλείας περιμετρικά της συνολικής έκτασης κατά παρέκκλιση κάθε άλλης διάταξης, η οποία μπορεί να περιλαμβάνει σε όλη την έκταση ή σε τμήματα αυτής και πρόσθετες κατασκευές, όπως ιδίως ηλεκτρομηχανολογικές εγκαταστάσεις, εγκαταστάσεις φωτισμού και συστημάτων ασφαλείας, καθώς και εργοταξιακά κτίσματα και εγκαταστάσεις. β. Η άδεια για την εκτέλεση των εργασιών περίφραξης, η οποία μπορεί να εκδίδεται και τμηματικά, χορηγείται από το Γραφείο Ελληνικού, στο οποίο υποβάλλονται σε έγχαρτη μορφή τα ακόλουθα δικαιολογητικά:
αα) αίτηση της εταιρείας «ΕΛΛΗΝΙΚΟ Α.Ε.» ή του Αγοραστή ή του Εγγυητή, όπως αυτοί ορίζονται στη ΣΑΜ, 
αβ) τεχνική έκθεση περιγραφής των εργασιών,
αγ) διάγραμμα, στο οποίο αποτυπώνονται οι εργασίες περίφραξης και πρόσθετων κατασκευών, στις οποίες αφορά η άδεια, 
αδ) στατική μελέτη και μελέτη ηλεκτρομηχανολογικών εγκαταστάσεων, όπου απαιτείται,
αε) κατόψεις - ενδεικτικές όψεις και τομές εγκαταστάσεων, 
αστ) σχέδιο και φάκελος ασφάλειας και υγείας του έργου, όπου απαιτείται σύμφωνα με το π.δ. 305/1996 (Α’ 212),
αζ) στοιχεία για τη διαχείριση των αποβλήτων (ΣΔΑ), παρέχοντας τουλάχιστον τις πληροφορίες της παρ. 2 του άρθρου 7 της υπό στοιχεία 36259/1757/Ε103/2010 κοινής υπουργικής απόφασης (Β’ 1312), τα οποία συνοδεύονται από αντίγραφο της υπογεγραμμένης σύμβασης του διαχειριστή των Αποβλήτων Εκσκαφών, Κατασκευών και Κατεδαφίσεων (ΑΕΚΚ), με εγκεκριμένο σύστημα εναλλακτικής διαχείρισης (ΣΕΔ) ΑΕΚΚ ή απόφαση έγκρισης Ατομικού Συστήματος Εναλλακτικής Διαχείρισης (ΑΣΕΔ) από το Διοικητικό Συμβούλιο (Δ.Σ.) του Ελληνικού Οργανισμού Ανακύκλωσης (Ε.Ο.ΑΝ.),
αη) δηλώσεις ανάθεσης - ανάληψης μελετητών/επιβλεπόντων,
αθ) αποδεικτικά κατάθεσης των απαιτούμενων εισφορών υπέρ του Δημοσίου, του οικείου δήμου και του e-ΕΦΚΑ,
αι) αντίγραφο απόδειξης παροχής υπηρεσιών ή τιμολόγιο, που αφορά στην καταβολή της συμφωνηθείσας αμοιβής των μελετητών μηχανικών, καθώς και στον Φόρο Εισοδήματος Μηχανικών (ΦΕΜ) αυτής,
αια) μελέτη χρονικού προγραμματισμού εκτέλεσης έργου, και
αιβ) εγκρίσεις άλλων υπηρεσιών και διοικητικών οργάνων, όπου απαιτούνται. 
γ. Η άδεια εκδίδεται από το Γραφείο Ελληνικού σε έγχαρτη μορφή, έχει διάρκεια πέντε (5) χρόνια και αναθεωρείται και ενημερώνεται με τη διαδικασία της περ. β’, η οποία εφαρμόζεται αναλογικά. Με την ολοκλήρωση αυτοτελών τμημάτων των έργων πραγματοποιούνται καθαιρέσεις των αντίστοιχων περιφράξεων, οι οποίες πιστοποιούνται από το Γραφείο Ελληνικού.» 
4. Τροποποιούνται οι παρ. 3 και 5 του άρθρου 67 του ν. 4663/2020 (Α’ 30), στο ίδιο άρθρο προστίθεται νέα παρ. 3Α και το άρθρο 67 διαμορφώνεται ως εξής:
«Άρθρο 67
Ρυθμίσεις για τα υφιστάμενα κτίσματα και τις 
εγκαταστάσεις εντός του Μητροπολιτικού Πόλου
Ελληνικού - Αγίου Κοσμά
1. Θεωρούνται νομίμως υφιστάμενες όλες οι εγκαταστάσεις (κτίρια και εν γένει κτίσματα και κατασκευές), που έχουν ανεγερθεί μέχρι την ημερομηνία δημοσίευσης του παρόντος νόμου είτε με άδεια είτε χωρίς άδεια είτε καθ’ υπέρβαση αυτής, εντός του Μητροπολιτικού Πόλου Ελληνικού - Αγίου Κοσμά του ν. 4062/2012 (Α’ 70), όπως αυτές απαριθμούνται στο Παράρτημα Α’ και αποτυπώνονται στο συνοδευτικό τοπογραφικό διάγραμμα. Για τη νομιμότητά τους εκδίδονται σχετικές διαπιστωτικές πράξεις του Υπουργού Ανάπτυξης και Επενδύσεων, μετά από εισήγηση της ΕΛΛΗΝΙΚΟ Α.Ε., συνοδευόμενη από τα περιγράμματα των εν λόγω εγκαταστάσεων, τεχνική έκθεση μηχανικού, καθώς και το ανωτέρω τοπογραφικό διάγραμμα, εντός προθεσμίας ενός μηνός από τη δημοσίευση του παρόντος νόμου, εφαρμοζόμενων και των οριζόμενων στα άρθρα 10 και 12 του ν. 3028/2002 (Α’ 153), καθώς και στο άρθρο 7 του ν. 4495/2017 (Α’ 167). Οι διαπιστωτικές πράξεις αυτές δύναται να εκδίδονται ενιαίες για περισσότερα από ένα κτίρια και εν γένει κτίσματα και κατασκευές.
2. Οι ανωτέρω διαπιστωτικές πράξεις επέχουν θέση άδειας κατεδάφισης, κατά τροποποίηση της περ. δ’ της παρ. 2 του άρθρου 6 του ν. 4062/2012, όπως ισχύει, για όλα τα κτήρια και εν γένει κτίσματα και κατασκευές, εκτός από αυτά που έχουν χαρακτηριστεί ως διατηρητέα ή διατηρούμενα και αποτυπώνονται ως τέτοια στον σχετικό πρωτότυπο Χάρτη του άρθρου 1 του από 28.2.2018 προεδρικού διατάγματος (ΑΑΠ 35) και στην υπ’ αρ. 28796/7.5.2013 απόφαση του Αναπληρωτή Υπουργού Περιβάλλοντος, Ενέργειας και Κλιματικής Αλλαγής (ΑΑΠ 181), καθώς και το κτίριο επί της συμβολής των οδών Ελ. Βενιζέλου και 27ης (πρώην ΛΕΚ).
3.α. Η εκτέλεση των εργασιών κατεδάφισης των κτιρίων και εν γένει κτισμάτων και κατασκευών, τα οποία απαριθμούνται στο Παράρτημα Β’, διενεργείται τμηματικά και/ή ενιαία για περισσότερα από ένα κτήρια και εν γένει κτίσματα και κατασκευές και η έναρξή τους λαμβάνει χώρα πριν από τη μεταβίβαση των μετοχών που προβλέπεται στο άρθρο 2 της από 14.11.2014 Σύμβασης Αγοραπωλησίας Μετοχών (ΣΑΜ) για την απόκτηση του 100% του μετοχικού κεφαλαίου της εταιρείας ΕΛΛΗΝΙΚΟ Α.Ε., ως αυτή τροποποιήθηκε με την από 19.7.2016 Τροποποιητική Σύμβαση και κυρώθηκε με τον ν. 4422/2016 (Α’ 181). Η εκτέλεση των εργασιών κατεδάφισης για τα λοιπά κτήρια και εν γένει κτίσματα και κατασκευές δύναται να υλοποιείται, τμηματικά και/ή ενιαία, για περισσότερα από ένα κτήρια και εν γένει κτίσματα και κατασκευές και διενεργείται εντός προθεσμίας πέντε (5) ετών από την έκδοση της σχετικής διαπιστωτικής πράξης. Η ανωτέρω προθεσμία μπορεί, κατόπιν αίτησης, να παραταθεί για άλλα πέντε (5) έτη.
3.β. Κατ’ ανάλογη εφαρμογή της παρ. 3 του άρθρου 49 του ν. 4412/2016 (Α’ 147), η εκτέλεση των εργασιών κατεδάφισης των κτηρίων και εν γένει κτισμάτων και κατασκευών, οι οποίες απαριθμούνται στο Παράρτημα Β’, εγκρίνεται με απόφαση του Υπουργού Ανάπτυξης και Επενδύσεων, μετά από εισήγηση της «ΕΛΛΗΝΙΚΟ Α.Ε.», μετά την υποβολή των προβλεπόμενων κατωτέρω υπό 3.δ. δικαιολογητικών και διενεργείται από και με δαπάνη του Αγοραστή ή του Εγγυητή αυτού, όπως αυτοί ορίζονται στην από 14.11.2014 Σύμβαση Αγοραπωλησίας Μετοχών (ΣΑΜ), όπως αυτή τροποποιήθηκε με την από 19.7.2016 Τροποποιητική Σύμβαση αυτής και κυρώθηκε με τον ν. 4422/2016 εντός χρονικού διαστήματος, που θα προσδιοριστεί με την απόφαση αυτήν. Μετά την παρέλευση αυτού του χρονικού διαστήματος, θεωρείται ότι πληρούται ο σκοπός του παρόντος και δύναται να ολοκληρωθεί η μεταβίβαση των μετοχών, με την επιφύλαξη των ειδικότερα οριζόμενων στο άρθρο 2 του ν. 4422/2016. Η εκτέλεση των εργασιών κατεδάφισης για τα λοιπά κτίρια και εν γένει κτίσματα και κατασκευές -πλην όσων απαριθμούνται στο Παράρτημα Β’- διενεργείται από την «ΕΛΛΗΝΙΚΟ Α.Ε.» ή ειδικούς διαδόχους της.
Σε περίπτωση τμηματικής υλοποίησης των κατεδαφίσεων των κτηρίων και εν γένει κτισμάτων και κατασκευών του Παραρτήματος Β’, για καθεμία τμηματική υλοποίηση κατεδάφισης εκδίδεται διαφορετική απόφαση του Υπουργού Ανάπτυξης και Επενδύσεων, τηρουμένης κάθε φορά της προβλεπόμενης στην παρούσα διαδικασίας.
3.γ. Είναι δυνατή η εκτέλεση εργασιών κατεδάφισης κτηρίων και εν γένει κτισμάτων και κατασκευών που δεν απαριθμούνται στο Παράρτημα Β’ και από τον Αγοραστή ή τον Εγγυητή αυτού, όπως ορίζονται στην περ. β’ της παρούσας, πριν από τη μεταβίβαση των μετοχών κατά το άρθρο 2 της ΣΑΜ. Στην περίπτωση αυτή, εφαρμόζεται αναλογικά η διαδικασία του πρώτου και του τέταρτου εδαφίου της περ. β’. 
3.δ. Πριν από την έναρξη των εργασιών κατεδάφισης υποβάλλονται, υποχρεωτικά, στο Γραφείο Ελληνικού του άρθρου 6 του ν. 4062/2012, με δυνατότητα υποβολής αυτών ενιαία για περισσότερα από ένα κτήρια και εν γένει κτίσματα και κατασκευές:
αα) σχέδιο και φάκελος ασφάλειας και υγείας του έργου,
ββ) σχέδιο διαχείρισης αποβλήτων και αδρανών υλικών,
γγ) δηλώσεις ανάθεσης-ανάληψης μελετητών/επιβλεπόντων,
δδ) αποδεικτικά κατάθεσης των απαιτούμενων εισφορών υπέρ του Δημοσίου, του οικείου δήμου και του e-ΕΦΚΑ,
εε) αντίγραφο απόδειξης παροχής υπηρεσιών ή τιμολόγιο, που αφορά στην καταβολή της συμφωνηθείσας αμοιβής των μελετητών/επιβλεπόντων μηχανικών, καθώς και στον Φόρο Εισοδήματος Μηχανικών (ΦΕΜ) αυτής.
3.ε. Για την κατάθεση των δικαιολογητικών της περ. δ’ εκδίδονται διαπιστωτικές πράξεις από το Γραφείο Ελληνικού, εντός δέκα (10) ημερών από την ημερομηνία κατάθεσης, μετά την έκδοση των οποίων ή σε περίπτωση άπρακτης παρόδου της ανωτέρω προθεσμίας, επιτρέπεται η έναρξη των εργασιών κατεδάφισης. Οι διαπιστωτικές πράξεις του προηγούμενου εδαφίου δύναται να εκδίδονται ενιαίες για περισσότερα από ένα κτήρια και εν γένει κτίσματα και κατασκευές.
3Α. Ο έλεγχος της υποπερ. δδ’ της παρ. 3 του άρθρου 44 του ν. 4495/2017 μπορεί να διενεργείται και ανά κτίσμα ή κατασκευή ή ανά οικόπεδο των περιοχών προς πολεοδόμηση ή ανά κτιριακή ενότητα των ζωνών ανάπτυξης του Μητροπολιτικού Πόλου Ελληνικού - Αγίου Κοσμά ή του Μητροπολιτικού Πάρκου Πρασίνου και Αναψυχής. Για τη σύνταξη του πορίσματος ελέγχου κατά το άρθρο 46 του ν. 4495/2017 οι Ελεγκτές Δόμησης λαμβάνουν υπόψη τους τα δικαιολογητικά που έχουν υποβληθεί στο Γραφείο Ελληνικού κατά τη διαδικασία της περ. δ’ της παρ. 3. Στην περίπτωση αυτή, τα Πιστοποιητικά Ελέγχου Κατασκευής του άρθρου 47 του ν. 4495/2017 μπορούν να εκδίδονται, αντίστοιχα, ανά κτίσμα ή κατασκευή ή ανά οικόπεδο των περιοχών προς πολεοδόμηση ή ανά κτιριακή ενότητα των ζωνών ανάπτυξης ή του Μητροπολιτικού Πάρκου.
4. Είναι δυνατή η χρήση των ακόλουθων κτηρίων και εν γένει κτισμάτων και κατασκευών μέχρι την έναρξη εκτέλεσης των σχετικών εργασιών κατεδάφισης:
αα. Των υφιστάμενων σήμερα αθλητικών εγκαταστάσεων του Εθνικού Αθλητικού Κέντρου Νεότητας Αγίου Κοσμά έως την, υλοποιούμενη κατά στάδια, αντικατάστασή τους, με αντίστοιχες εγκαταστάσεις εντός του Μητροπολιτικού Πάρκου Πρασίνου και Αναψυχής.
ββ. Των κτηρίων σωματείων ατόμων με αναπηρία, έως τη δημιουργία νέου χώρου στέγασης αυτών εντός του ακινήτου, με προδιαγραφές αντίστοιχες των χώρων που σήμερα χρησιμοποιούν.
γγ. Των κτηρίων και εγκαταστάσεων, όπου στεγάζεται η Μονάδα Υποβρύχιων Αποστολών, του Υπουργείου Ναυτιλίας και Νησιωτικής Πολιτικής, έως τη μετεγκατάστασή τους, σύμφωνα με τα οριζόμενα στην περ. γ’ της παρ. 1 του ν. 4062/2012, όπως αυτή προστέθηκε με την παρ. 1 του άρθρου 7 του ν. 4081/2012 (Α’ 184), καθώς και της παρ. 2.7 xi του άρθρου 2 της από 14.11.2014 Σύμβασης Αγοραπωλησίας Μετοχών (ΣΑΜ) για την απόκτηση του εκατό τοις εκατό (100%) του μετοχικού κεφαλαίου της εταιρείας ΕΛΛΗΝΙΚΟ Α.Ε., ως αυτή τροποποιήθηκε με την από 19.7.2016 Τροποποιητική Σύμβαση αυτής και κυρώθηκε με τον ν. 4422/2016.
δδ. Των κτηρίων και εγκαταστάσεων για τη λειτουργία της Μαρίνας Αγίου Κοσμά, έως την αντικατάστασή τους.
εε. Των κτηρίων και εγκαταστάσεων για τη λειτουργία του Εκθεσιακού Κέντρου της Πρώην Ολυμπιακής Εγκατάστασης Ξιφασκίας και του ανοιχτού χώρου στάθμευσής του.
5. Είναι δυνατή η χρήση των κτηρίων όπου στεγάζονται προσωρινά οι υπηρεσίες της Εφορείας Αρχαιοτήτων Πειραιώς και Νήσων (αρχαιολογικές αποθήκες και εργαστήρια συντήρησης του Υπουργείου Πολιτισμού και Αθλητισμού), έως την οριστική μετεγκατάστασή τους σε χώρο εντός του Μητροπολιτικού Πόλου, όπου επιτρέπονται οι πολιτιστικές χρήσεις, σύμφωνα με τους όρους της παρ. 9 του άρθρου 18 της υπό στοιχεία 109171ΕΞ2019/2.10.2019 κοινής απόφασης των Υπουργών Οικονομικών, Περιβάλλοντος και Ενέργειας και Πολιτισμού και Αθλητισμού (Β’ 3687).».
ΜΕΡΟΣ Δ’
ΑΛΛΕΣ ΔΙΑΤΑΞΕΙΣ ΑΡΜΟΔΙΟΤΗΤΑΣ
ΥΠΟΥΡΓΕΙΟΥ ΟΙΚΟΝΟΜΙΚΩΝ
Άρθρο έκτο
Ρύθμιση αποζημιώσεων πρώην εργαζομένων
Ελληνικής Βιομηχανίας Οχημάτων Α.Ε.
1. Η αποζημίωση των άρθρων 2 και 5 του ν. 3198/1955 (Α’ 98), την οποία δικαιούνται οι πρώην εργαζόμενοι της Ελληνικής Βιομηχανίας Οχημάτων Α.Ε. που αποχώρησαν λόγω συνταξιοδότησης, κατά το μέτρο που δεν έχει ήδη καταβληθεί, καταβάλλεται από το Υπουργείο Οικονομικών. 
2. Για τη διενέργεια της καταβολής απαιτείται η υποβολή αίτησης στη Διεύθυνση Εποπτευόμενων Φορέων του Υπουργείου Οικονομικών, με συνυποβολή των δικαιολογητικών από τα οποία προκύπτει το ακριβές ύψος της αποζημίωσης, καθώς και ανέκκλητης δήλωσης παραίτησης του εκάστοτε πρώην εργαζομένου από το σύνολο των τυχόν εκκρεμών και μελλοντικών δικαστικών διεκδικήσεων αναφορικά με τις εν λόγω απαιτήσεις, και από οποιαδήποτε τυχούσα άλλη αξίωσή του που προέρχεται από την ίδια αιτία, ανεξαρτήτως νομικής βάσης θεμελίωσής της. Στην περίπτωση ύπαρξης εκκρεμούς ενδίκου βοηθήματος ή μέσου, η καταβολή γίνεται εφόσον οι δικαιούχοι προσκομίσουν, πέραν της ανέκκλητης δήλωσης παραίτησης, και δικόγραφο παραίτησης από τη σχετική αγωγή, κατατεθειμένο στη Γραμματεία του οικείου δικαστηρίου.
3. Τα καταβαλλόμενα ποσά είναι ανεκχώρητα και ακατάσχετα στα χέρια του Δημοσίου ή τρίτων κατά παρέκκλιση κάθε άλλης αντίθετης γενικής ή ειδικής διάταξης, δεν δεσμεύονται και δεν συμψηφίζονται με βεβαιωμένα χρέη προς το Δημόσιο, τα νομικά πρόσωπα δημοσίου δικαίου, τους οργανισμούς τοπικής αυτοδιοίκησης και τα νομικά πρόσωπά τους, τα ασφαλιστικά ταμεία και τα πιστωτικά ιδρύματα.
Άρθρο έβδομο
Ερμηνευτική διάταξη για τη διαδικασία ειδικής 
διαχείρισης του άρθρου 77 του ν. 4307/2014 - 
Τροποποίηση του άρθρου 40 του ν. 4772/2021
Η παρ. 1 του άρθρου 40 του ν. 4772/2021 (Α’ 17), τροποποιείται ως εξής:
«1. Κατά την αληθή έννοια της παρ. 2 του άρθρου 77 του ν. 4307/2014 (Α’ 246), στις δαπάνες της λειτουργίας της επιχείρησης κατά την ειδική διαχείριση, περιλαμβάνονται και οι απαιτήσεις που δημιουργούνται μετά τη θέση της επιχείρησης σε καθεστώς ειδικής διαχείρισης, για την καταβολή οφειλομένων μισθών, επιδομάτων αδείας και εορτών, αποζημίωσης μη ληφθείσας άδειας, καθώς και αποζημιώσεων συνεπεία καταγγελίας των συμβάσεων εργασίας, και όλες εν γένει αδιακρίτως φύσεως και αιτίας οι απαιτήσεις και αποζημιώσεις που απορρέουν από τη σύμβαση εργασίας.».
Άρθρο όγδοο
Αφορολόγητο, ανεκχώρητο και ακατάσχετο
της ενίσχυσης που καταβάλλεται στο πλαίσιο
της χρηματοδοτούμενης από το Πρόγραμμα Δημοσίων Επενδύσεων δράσης «Ενίσχυση
επιχειρήσεων που παρέμειναν κατ’ εξαίρεση σε αναστολή λειτουργίας κατά την περίοδο των Χριστουγέννων 2020 λόγω τοπικής ισχύος
μέτρων για τον περιορισμό της διασποράς του κορωνοϊού COVID-19»
Η ενίσχυση που καταβάλλεται στο πλαίσιο της χρηματοδοτούμενης από το Πρόγραμμα Δημοσίων Επενδύσεων δράσης «Ενίσχυση επιχειρήσεων που παρέμειναν κατ’ εξαίρεση σε αναστολή λειτουργίας κατά την περίοδο των Χριστουγέννων 2020 λόγω τοπικής ισχύος μέτρων για τον περιορισμό της διασποράς της νόσου COVID-19», που εγκρίθηκε με την υπ’ αρ. 29013/8.3.2021 απόφαση του Υφυπουργού Ανάπτυξης και Επενδύσεων (Β’ 900), δεν υπόκειται σε οποιονδήποτε φόρο, τέλος, εισφορά ή άλλη κράτηση υπέρ του Δημοσίου, συμπεριλαμβανομένης της ειδικής εισφοράς αλληλεγγύης του άρθρου 43A του ν. 4172/2013 (Α’ 167), μη εφαρμοζομένης της παρ. 1 του άρθρου 47 του ν. 4172/2013 σε περίπτωση διανομής ή κεφαλαιοποίησής τους, είναι ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε άλλης αντίθετης γενικής ή ειδικής διάταξης, δεν δεσμεύεται και δεν συμψηφίζεται με βεβαιωμένα χρέη προς το Δημόσιο, τα νομικά πρόσωπα δημοσίου δικαίου, τους οργανισμούς τοπικής αυτοδιοίκησης και τα νομικά πρόσωπά τους, τα ασφαλιστικά ταμεία και τα πιστωτικά ιδρύματα και δεν υπολογίζονται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα. Οι δικαιούχοι της ενίσχυσης του παρόντος απαλλάσσονται από την υποχρέωση προσκόμισης αποδεικτικού φορολογικής και ασφαλιστικής ενημερότητας για τη συμμετοχή τους στη δράση και την είσπραξη της ενίσχυσης.
Άρθρο ένατο
Άδεια παραγωγής αντισηπτικών για την
αντιμετώπιση του κορωνοϊού COVID-19 -
Παράταση ισχύος των παρ. 1 και 3 του
άρθρου 5 του ν. 4681/2020
Η ισχύς των παρ. 1 και 3 του άρθρου 5 του ν. 4681/2020 (Α’ 74), ως προς τη χορήγηση άδειας παραγωγής αντισηπτικών για την αντιμετώπιση του κορωνοϊού COVID-19, παρατείνεται έως την 30ή Ιουνίου 2021.
Άρθρο δέκατο
Παράταση ισχύος υπερμειωμένων
συντελεστών Φ.Π.Α. για μέσα ατομικής
προστασίας και υγιεινής
Η παρ. 2 του άρθρου πρώτου της από 20.3.2020 Πράξης Νομοθετικού Περιεχομένου (Α’ 68), η οποία κυρώθηκε με το άρθρο 1 του ν. 4683/2020 (Α’ 83), αντικαθίσταται ως εξής: 
«2. Η παρ. 1 ισχύει έως και την 31η Δεκεμβρίου 2021.».
Άρθρο ενδέκατο
Παράταση ισχύος μειωμένων
και υπερμειωμένων συντελεστών Φ.Π.Α.
για συγκεκριμένα αγαθά και υπηρεσίες
Η παρ. 2 του άρθρου 11 του ν. 4690/2020 (Α’ 104) αντικαθίσταται ως εξής: 
«2. Οι διατάξεις του Παραρτήματος III «Αγαθά και Υπηρεσίες που υπάγονται σε μειωμένο συντελεστή (παρ. 1 του άρθρου 21)» του Κώδικα Φόρου Προστιθέμενης Αξίας, ο οποίος κυρώθηκε με τον ν. 2859/2000 (Α’ 248), όπως τροποποιούνται από την παρ. 1, εφαρμόζονται από την 1η.6.2020 έως και την 30ή.9.2021.».
Άρθρο δωδέκατο
Αγορά ασθενοφόρων από το Υπουργείο
Οικονομικών για την εξυπηρέτηση των
αναγκών του ΕΚΑΒ
1. Με απόφαση του Υπουργού Οικονομικών ύστερα από σχετικό αίτημα του Υπουργού Υγείας, διατίθενται τα χρηματικά ποσά που συγκεντρώθηκαν έως και την ημέρα έναρξης ισχύος του παρόντος στον ειδικό λογαριασμό «Είσπραξη δωρεών προς αποπληρωμή εκτάκτων δαπανών για την αντιμετώπιση του κορωνοϊού COVID-19» προς τον σκοπό της αγοράς δέκα (10) ασθενοφόρων για την κάλυψη των αναγκών του Εθνικού Κέντρου Άμεσης Βοήθειας (ΕΚΑΒ) και του Εθνικού Συστήματος Υγείας. Το EKAB συγκροτεί τριμελή Επιτροπή για την καταγραφή των αναγκαίων προδιαγραφών των ασθενοφόρων και κοινοποιεί τις προδιαγραφές αυτές στο Υπουργείο Οικονομικών ως φορέα υλοποίησης της αγοράς των ασθενοφόρων. Σκοπός της διάθεσης των χρηματικών ποσών της παρούσας είναι η αξιοποίηση των ασθενοφόρων σε κάθε περίπτωση έκτακτου κινδύνου δημόσιας υγείας που επιβάλλει την αύξηση της δυνατότητας διακομιδών από το ΕΚΑΒ προς όλα τα νοσοκομεία της Χώρας.
2. Η προμήθεια των δέκα (10) ασθενοφόρων διενεργείται από το Υπουργείο Οικονομικών, ως αναθέτουσα αρχή, σύμφωνα με τους ορισμούς της περ. γ’ της παρ. 2 του άρθρου 32 του ν. 4412/2016 (Α’ 147), με τις τεχνικές προδιαγραφές που του διαβιβάζονται από το ΕΚΑΒ και εντός προθεσμίας οκτώ (8) ημερών από την διαβίβαση σε αυτό των αναγκαίων τεχνικών προδιαγραφών των ασθενοφόρων. Για την έναρξη της διαδικασίας απευθύνεται πρόσκληση σε πέντε (5) τουλάχιστον προμηθεύτριες εταιρίες, οι οποίες έχουν αποδεδειγμένη εμπειρία και φήμη στην προμήθεια ασθενοφόρων, προκειμένου να υποβάλουν την προσφορά τους εντός τριών (3) εργάσιμων ημερών από την πρόσκληση. Οι υποβληθείσες προσφορές διαβιβάζονται στην ανωτέρω τριμελή επιτροπή, η οποία διενεργεί τον έλεγχο της συμβατότητας των προσφορών αυτών με τις τεθείσες τεχνικές προδιαγραφές. Αποκλειστικά κριτήρια επιλογής του αναδόχου είναι, αφενός, η πλέον συμφέρουσα από οικονομική άποψη προσφορά βάσει τιμής και, αφετέρου, η επί ποινή αποκλεισμού εκτέλεση και παράδοση της συγκεκριμένης προμήθειας εντός τριών (3) μηνών από την υπογραφή της οικείας σύμβασης. 
3. Μετά την υλοποίηση της ανάθεσης και την προμήθεια των ασθενοφόρων, αυτά παραδίδονται από τον Υπουργό Οικονομικών στον Υπουργό Υγείας για την εξυπηρέτηση των αναγκών του ΕΚΑΒ. Επτά (7) ασθενοφόρα διατίθενται ισομερώς στις ΥΠΕ και τρία (3) ασθενοφόρα διατίθενται ισομερώς στις ΥΠΕ Αττικής, Θεσσαλίας και Στερεάς Ελλάδος και Μακεδονίας.
Άρθρο δέκατο τρίτο
Έκτακτες ρυθμίσεις για την παραχώρηση απλής χρήσης αιγιαλού και παραλίας
 αποκλειστικά για το έτος 2021, λόγω
πανδημίας
1. Μέχρι τις 31.10.2021, στα όμορα προς τον αιγιαλό και την παραλία, λιμνοθάλασσα, λίμνη ή πλεύσιμο ποταμό, ενοικιαζόμενα επιπλωμένα δωμάτια διαμερίσματα της υποπερ. γγ’ της περ. β’ της παρ. 2 του άρθρου 1 του ν. 4276/2014 (Α’ 155), τα οποία λειτουργούν νόμιμα, μπορεί να παραχωρείται με αντάλλαγμα η απλή χρήση αιγιαλού, παραλίας, όχθης ή παρόχθιας ζώνης, χωρίς δημοπρασία, τηρουμένων των περιορισμών και προϋποθέσεων των παρ. 3, 4, 5 περ. α’, 6, 7, 8, 9, 10, 11 και 12 του άρθρου 13 του ν. 2971/2001 (Α’ 285).
2. Εξαιρετικά για το έτος 2021 το αντάλλαγμα για τις παραχωρήσεις των άρθρων 13 και 13Α του ν. 2971/2001, όπως αυτό ρυθμίζεται στην παρ. 7 του άρθρου 15 του ιδίου νόμου, αποδίδεται κατά εβδομήντα τοις εκατό (70%) στον οικείο ΟΤΑ και κατά τριάντα τοις εκατό (30%) στο Δημόσιο.
3. Για το έτος 2021 το ύψος του καταβαλλόμενου ανταλλάγματος καθορίζεται σε ποσοστό εξήντα τοις εκατό (60%) του υπολογισθέντος ανταλλάγματος, σύμφωνα με τις προϋποθέσεις του άρθρου 7 της υπό στοιχεία 47458ΕΞ2020/15.5.2020 κοινής απόφασης των Υπουργών Οικονομικών, Περιβάλλοντος και Ενέργειας και Εσωτερικών (Β’ 1864).
Άρθρο δέκατο τέταρτο
Παραχώρηση απλής χρήσης - Τροποποίηση
της παρ. 5.α) του άρθρου 13 του ν. 2971/2001
Το πέμπτο εδάφιο της περ. α’ της παρ. 5 του άρθρου 13 του ν. 2971/2001 (Α’ 285) αντικαθίσταται και η περ. α’ της παρ. 5 του ιδίου άρθρου διαμορφώνεται ως εξής: 
«5.α) Στα όμορα προς τον αιγιαλό, παραλία, λιμνοθάλασσα, λίμνη ή πλεύσιμο ποταμό κύρια ξενοδοχειακά καταλύματα, οργανωμένες τουριστικές κατασκηνώσεις (camping), κέντρα αναψυχής, ναυταθλητικά σωματεία αναγνωρισμένα από τη Γενική Γραμματεία Αθλητισμού, καθώς και σε επιχειρήσεις θαλάσσιων μέσων αναψυχής, που δραστηριοποιούνται σε χώρο όμορο του κοινοχρήστου και λειτουργούν νόμιμα, και εφόσον πληρούνται οι προϋποθέσεις του Γενικού Κανονισμού Λιμένα υπ’ αρ. 20 (Β’ 444/1999), μπορεί να παραχωρείται με αντάλλαγμα η απλή χρήση αιγιαλού, παραλίας, όχθης ή παρόχθιας ζώνης, σύμφωνα με τα προβλεπόμενα στην παρ. 3, χωρίς δημοπρασία, για χρονικό διάστημα μέχρι τρία (3) έτη και για τους σκοπούς που αναφέρονται στο πρώτο εδάφιο της παρ. 4. Ο περιορισμός του εμβαδού κάθε παραχώρησης της απλής χρήσης αιγιαλού, παραλίας, όχθης ή παρόχθιας ζώνης, σε πεντακόσια (500) τετραγωνικά μέτρα, που προβλέπεται στο δεύτερο εδάφιο της παρ. 4, δεν ισχύει για τις παραχωρήσεις σε όμορα του κοινοχρήστου χώρου ξενοδοχεία, οργανωμένες τουριστικές κατασκηνώσεις (camping) και σύνθετα τουριστικά καταλύματα των υποπερ. αα’, ββ’ και δδ’ της περ. α’ της παρ. 2 του άρθρου 1 του ν. 4276/2014 (Α’ 155), που λειτουργούν νόμιμα. Σε περίπτωση ύπαρξης συνεχόμενων όμορων επιχειρήσεων του πρώτου εδαφίου της παρούσας, καταλείπεται από τις προβολές των ορίων κάθε επιχείρησης ελεύθερη ζώνη τουλάχιστον δύο (2) μέτρων εκατέρωθεν των ορίων τους. Αν η πρόσοψη της επιχείρησης είναι μικρότερη των έξι (6) μέτρων, η ελεύθερη ζώνη μειώνεται κατά πενήντα τοις εκατό (50%) εκατέρωθεν των ορίων της. Αν μεταξύ των χώρων που ασκείται η δραστηριότητα της επιχείρησης και των κοινοχρήστων χώρων του πρώτου εδαφίου παρεμβάλλεται οδός, η ιδιότητα του όμορου διατηρείται. Το ίδιο ισχύει και όταν μεταξύ της επιχείρησης και των ανωτέρω κοινοχρήστων χώρων παρεμβάλλεται πλατεία. Αν υπάρχουν περισσότερες από μία επιχειρήσεις που δραστηριοποιούνται με πρόσοψη σε πλατεία όμορη των ανωτέρω κοινοχρήστων χώρων, διενεργείται δημοπρασία για την παραχώρηση τμημάτων αυτών, η οποία μπορεί να διεξαχθεί και ηλεκτρονικά, με τιμή εκκίνησης το αντάλλαγμα που ορίζεται σύμφωνα με το άρθρο 16Α. Αν μεταξύ των χώρων στους οποίους ασκείται η δραστηριότητα της επιχείρησης και των κοινοχρήστων χώρων μεσολαβεί ιδιωτικό ακίνητο ή ακίνητο που ανήκει στην ιδιωτική περιουσία του Δημοσίου ή της εταιρείας με την επωνυμία «Εταιρεία Ακινήτων Δημοσίου Α.Ε.», της ανωτέρω παραχώρησης απαιτείται να προηγηθεί η απόκτηση εμπράγματου ή ενοχικού δικαιώματος επί του ακινήτου αυτού και η επέκταση της επιχειρηματικής δραστηριότητας και επ’ αυτού, προκειμένου να αποκτηθεί η ιδιότητα του όμορου. Το αντάλλαγμα για την παραχώρηση της παρούσας καθορίζεται σύμφωνα με το άρθρο 16Α».
Άρθρο δέκατο πέμπτο
Παράταση της προθεσμίας υποβολής αίτησης
για αδειοδότηση παραχώρησης χρήσης
υφισταμένων άνευ αδείας ή καθ’ υπέρβαση
αυτής κατασκευών - Τροποποίηση της παρ. 1α
του άρθρου 14Α του ν. 2971/2001
Στο πρώτο εδάφιο της περ. α) της παρ. 1 του άρθρου 14Α του ν. 2971/2001 (Α’ 285), η φράση «σε δύο (2) έτη» αντικαθίσταται από τη φράση «σε τρία (3) έτη» και η περ. α) της παρ. 1 διαμορφώνεται ως εξής:
«1. α) Έργα των άρθρων 12, 12Α και των παρ. 1, 2 και 3 του άρθρου 14 που έχουν κατασκευαστεί μέχρι τις 28.7.2011 στον αιγιαλό, την παραλία, την όχθη, την παρόχθια ζώνη, το υδάτινο στοιχείο, τον πυθμένα και το υπέδαφος του βυθού της θάλασσας, λιμνοθάλασσας, λίμνης και κοίτης πλεύσιμου ποταμού χωρίς να υφίσταται απόφαση παραχώρησης της χρήσης, ανεξαρτήτως της έκδοσης πρωτοκόλλου κατεδάφισης μέχρι την έναρξη ισχύος του παρόντος άρθρου, μπορούν να λάβουν παραχώρηση χρήσης με αιτιολογημένη απόφαση του αρμοδίου οργάνου του Υπουργείου Οικονομικών, εκτός από εκείνα που προβλέπονται στο άρθρο 86 του ν. 4504/2017, ύστερα από αίτηση του ενδιαφερομένου προς την αρμόδια Κτηματική Υπηρεσία μέσα σε τρία (3) έτη από την έναρξη ισχύος του παρόντος. Στη ρύθμιση του προηγούμενου εδαφίου περιλαμβάνονται ξενοδοχειακές μονάδες, που έχουν κατασκευαστεί από το Δημόσιο, τον Ε.Ο.Τ. ή για λογαριασμό του ή των οποίων το Δημόσιο ή ο Ε.Ο.Τ. είχαν τη διαχείριση ή έργα που είναι ουσιωδώς απαραίτητα για τη λειτουργία των εν λόγω ξενοδοχειακών μονάδων του Ε.Ο.Τ.. Επίσης, υπάγονται και οι αυθαίρετες κατασκευές που εξυπηρετούν τη λειτουργία των μονάδων υδατοκαλλιέργειας, για τις οποίες έχει γίνει υπαγωγή στις διατάξεις είτε του άρθρου 121 του ν. 4495/2017 είτε της περ. α’ της παρ. 19 του άρθρου 23 του ν. 4178/2013 (Α’ 174).
Η ρύθμιση του πρώτου εδαφίου της παρούσας δεν εφαρμόζεται για κατοικίες κάθε είδους, καταστήματα κάθε είδους, συμπεριλαμβανόμενων εμπορικών και υγειονομικού ενδιαφέροντος, με τα παραρτήματα και προσαρτήματά τους, κάμπινγκ, τουριστικά καταλύματα γενικά και ξενοδοχειακές μονάδες, εκτός των αναφερομένων στο προηγούμενο εδάφιο, καθώς και για τους τουριστικούς λιμένες του ν. 2160/1993. Για την αδειοδότηση ακολουθείται η διαδικασία των παρ. 6 επ. του άρθρου 14, με εξαίρεση την εγγυητική επιστολή της περ. στ’, επιπλέον δε, υποβάλλονται από τον αιτούντα οπωσδήποτε φωτογραφίες και χάρτης της ευρύτερης περιοχής με την ακριβή θέση του έργου και δημόσια έγγραφα και αεροφωτογραφίες συνοδευόμενες από υπεύθυνη δήλωση του μηχανικού, από τα οποία να προκύπτει ο χρόνος κατασκευής και η έκταση των προς παραχώρηση της χρήσης ή εξαίρεση από την κατεδάφιση έργων, καθώς και κάθε άλλο πρόσφορο αποδεικτικό μέσο, ρητώς εξαιρουμένων των μαρτύρων και του όρκου.».
Άρθρο δέκατο έκτο
Ορισμός του όρου «δελτίο» και ακατάσχετο
ποσοστού των εσόδων από τον φόρο που
επιβάλλεται επί των τυχερών παιγνίων - 
Τροποποίηση της παρ. 2 του άρθρου 60 του
ν. 2961/2001
1. Στην παρ. 2 του άρθρου 60 του ν. 2961/2001 (Α’ 266) προστίθεται νέο δεύτερο εδάφιο και η παρ. 2 διαμορφώνεται ως εξής:
«2. Τα κέρδη που ορίζονται στις περ. β’, γ’ και δ’ της παρ. 1 του άρθρου 58, στα τυχερά παίγνια που διεξάγονται με στήλες, υποβάλλονται σε φόρο ανά δελτίο παιχνιδιού, σύμφωνα με την ακόλουθη κλίμακα:
Κέρδη ανά δελτίο	ΠΟΣΟΣΤΟ ΚΛΙΜΑΚΑΣ
0-100	0,0%
100,01-200	2,5%
200,01-500	5,0%
> 500	7,5%

Ως δελτίο νοείται ένα ή περισσότερα στοιχήματα που υποβάλλονται από τον παίκτη στο ίδιο χρονικό σημείο. Ποσοστό των εσόδων από την ανωτέρω κατηγορία φόρων χρησιμοποιείται για τη χρηματοδότηση αθλητικών ομάδων, κατόπιν κοινής απόφασης των Υπουργών Οικονομικών και Πολιτισμού και Αθλητισμού. Με την ίδια απόφαση δύναται να καθορίζονται οι δικαιούχοι, ο τρόπος κατανομής της εν λόγω χρηματοδότησης και κάθε άλλη αναγκαία λεπτομέρεια. Στα τυχερά παίγνια που διεξάγονται με παικτικές συνεδρίες, τα κέρδη που πληρώνονται ή πιστώνονται στον παίκτη κατά τη λήξη της παικτικής συνεδρίας υποβάλλονται σε φόρο ανά παικτική συνεδρία, μετά την αφαίρεση αφορολόγητου ποσού εκατό (100) ευρώ, με συντελεστή δεκαπέντε τοις εκατό (15%) για κέρδη μέχρι πεντακόσια (500) ευρώ και με συντελεστή είκοσι τοις εκατό (20%) για κέρδη από πεντακόσια ευρώ και ένα λεπτό (500,01) και πάνω. Ως παίγνια που διεξάγονται με παικτικές συνεδρίες νοούνται τα τυχερά παίγνια που διεξάγονται με παιγνιομηχανήματα, τα τυχερά παίγνια καζίνο, καθώς και το πόκερ με τις παραλλαγές του.
Ως παικτική συνεδρία νοείται το χρονικό διάστημα από τη στιγμή που ο παίκτης εισάγει την ατομική κάρτα παίκτη σε παιγνιομηχάνημα ή από τη στιγμή που συνδέεται με το κεντρικό πληροφοριακό σύστημα (ΚΠΣ) ενός παρόχου τυχερών παιγνίων στο διαδίκτυο (διαδικτυακός πάροχος), εισάγοντας τα στοιχεία της ατομικής κάρτας παίκτη, μέχρι που, κατά περίπτωση ως ανωτέρω, είτε εξάγει την ατομική κάρτα παίκτη από το παιγνιομηχάνημα είτε αποσυνδέεται από το ΚΠΣ του διαδικτυακού παρόχου. Σε κάθε περίπτωση, έκαστη παικτική συνεδρία λήγει με την πάροδο εικοσιτεσσάρων (24) ωρών από τη στιγμή που ο παίκτης εισάγει την ατομική κάρτα παίκτη σε παιγνιομηχάνημα ή από τη στιγμή που συνδέεται με το ΚΠΣ διαδικτυακού παρόχου, εισάγοντας τα στοιχεία της ατομικής κάρτας παίκτη.».
2. Κατ’ εξαίρεση για το έτος 2021, το ποσοστό των εσόδων που χρησιμοποιείται για τη χρηματοδότηση αθλητικών ομάδων σύμφωνα με την παρ. 2 του άρθρου 60 του ν. 2961/2001, είναι ανεκχώρητο, ακατάσχετο στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκεινται σε οποιαδήποτε κράτηση, τέλος ή εισφορά, δεν δεσμεύεται και δεν συμψηφίζεται με βεβαιωμένα χρέη προς τη Φορολογική Διοίκηση και το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα.
ΜΕΡΟΣ Ε’
ΛΟΙΠΕΣ ΔΙΑΤΑΞΕΙΣ
Άρθρο δέκατο έβδομο
Ηλεκτρονική Ταυτότητα Κτηρίου και
Ηλεκτρονική Ταυτότητα Αυτοτελούς
Διηρημένης Ιδιοκτησίας
1. Η παρ. 3 του άρθρου 59 του ν. 4495/2017 (Α’ 167) καταργείται και το άρθρο 59 διαμορφώνεται ως εξής:
«Άρθρο 59
Έντυπα
1. Αν απαιτείται άδεια από δημόσια αρχή για εκτέλεση οικοδομικών εργασιών με τις οποίες μεταβάλλονται πολεοδομικά και κτιριολογικά μεγέθη, όπως προσθήκη και επέκταση, των υπαρχόντων κτηρίων, για τον έλεγχο και την καταγραφή των στοιχείων συμπληρώνονται τα στοιχεία ειδικού εντύπου.
2. Αν απαιτείται η συμπλήρωση βεβαίωσης της παρ. 1 του άρθρου 83 για τον έλεγχο των στοιχείων, συμπληρώνονται τα στοιχεία στο ανωτέρω έντυπο. Η συμπλήρωση και ο έλεγχος των στοιχείων μπορεί να πραγματοποιούνται και ανά αυτοτελή οριζόντια ή κάθετη ιδιοκτησία. Το Πιστοποιητικό Πληρότητας της Ηλεκτρονικής Ταυτότητας Κτιρίου αντικαθιστά και περιλαμβάνει τη βεβαίωση που προβλέπεται στην παρ. 1 του άρθρου 83, σύμφωνα με τις προϋποθέσεις της έκδοσης και ισχύος αυτής.».
2. Το άρθρο 62 του ν. 4495/2017 τροποποιείται και διαμορφώνεται ως εξής:
«Άρθρο 62
Μεταβατικές διατάξεις - Εξουσιοδοτικές
διατάξεις του Κεφαλαίου Δεύτερου του 
Τμήματος Β’
«Με απόφαση του Υπουργού Περιβάλλοντος και Ενέργειας ορίζεται η ημερομηνία έναρξης λειτουργίας του Ηλεκτρονικού Μητρώου.
Μέχρι την ημερομηνία που ορίζεται με την ανωτέρω απόφαση αναστέλλεται η ισχύς των διατάξεων των άρθρων 54 έως 61 του παρόντος».
3. Η παρ. 2 του παρόντος ισχύει αναδρομικά από τη θέση σε ισχύ του ν. 4495/2017. 
Άρθρο δέκατο όγδοο
Παρατάσεις προθεσμιών πολεοδομικών
ρυθμίσεων και προθεσμίας εκπόνησης Σχεδίου Φόρτισης Ηλεκτρικών Οχημάτων - Σημειακές τροποποιήσεις πολεοδομικών σχεδίων
1. Τροποποιείται η παρ. 5α του άρθρου 5 του π.δ. 90/2018 (Α’ 162) ως προς την προθεσμία ολοκλήρωσης εκκρεμών διαδικασιών έγκρισης, αναθεώρησης ή τροποποίησης Γενικών Πολεοδομικών Σχεδίων ή Σχεδίων Χωρικής και Οικιστικής Οργάνωσης Ανοικτής Πόλης και η παρ. 5α διαμορφώνεται ως εξής:
«5α. Η αναθεώρηση και τροποποίηση Γενικών Πολεοδομικών Σχεδίων (Γ.Π.Σ.) ή Σχεδίων Χωρικής και Οικιστικής Οργάνωσης Ανοικτής Πόλης (ΣΧΟΟΑΠ) που εγκρίθηκαν κατ’ εφαρμογή του ν. 2508/1997, γίνεται σύμφωνα με το άρθρο 7 του ν. 4447/2016 (Α’ 241). Εκκρεμείς διαδικασίες έγκρισης, αναθεώρησης ή τροποποίησης Γενικών Πολεοδομικών Σχεδίων ή Σχεδίων Χωρικής και Οικιστικής Οργάνωσης Ανοικτής Πόλης μπορεί να συνεχίζονται και να εγκρίνονται σύμφωνα με τα άρθρα 4 και 5 του ν. 2508/1997 (Α’ 124). Εκκρεμείς διαδικασίες έγκρισης, αναθεώρησης ή τροποποίησης για τις οποίες έχει εγκριθεί από το οικείο Δημοτικό Συμβούλιο η Α’ Φάση της κύριας μελέτης, ανεξαρτήτως του χρόνου έγκρισής της, συνεχίζονται και ολοκληρώνονται υποχρεωτικώς με την έκδοση της σχετικής πράξης έγκρισης έως την 31η.12.2022.».
2. Η παρ. 15 του άρθρου 51 του ν. 4178/2013 (Α’ 174) τροποποιείται ως προς την προθεσμία ολοκλήρωσης των Γενικών Πολεοδομικών Σχεδίων και η παρ. 15 διαμορφώνεται ως εξής:
«15. Από τη δημοσίευση του παρόντος οι χρήσεις γης που ορίζονται κατά τις ειδικές διατάξεις των Γ.Π.Σ., που εγκρίθηκαν πριν τη δημοσίευση του ν. 2508/1997 (Α’ 124), είναι δεσμευτικές για τη διοίκηση μόνο στην περίπτωση που κατόπιν αυτών εγκρίθηκαν πολεοδομικές μελέτες αναθεώρησης ή ένταξης, σύμφωνα με το Γ.Π.Σ.
Σε κάθε περίπτωση, εντός προθεσμίας ενός (1) έτους από την έναρξη ισχύος του παρόντος κινείται η διαδικασία αναθεώρησης των συγκεκριμένων Γ.Π.Σ., κατόπιν απόφασης του αρμόδιου Δημοτικού Συμβουλίου ή άλλου αρμόδιου οργάνου κατά τις εκάστοτε ισχύουσες διατάξεις.
Η ως άνω αναθεώρηση του Γ.Π.Σ. θα πρέπει να έχει ολοκληρωθεί έως τις 31.12.2022, διαφορετικά από 1η.1.2023 εφαρμόζονται αυτοδικαίως δεσμευτικά οι διατάξεις των ως άνω Γ.Π.Σ..
Οι προϋποθέσεις του προηγούμενου εδαφίου ισχύουν και για τις περιπτώσεις όπου έχει κινηθεί η διαδικασία αναθεώρησης κατά τα ανωτέρω.».
3. Η παρ. 6 του άρθρου 5 του π.δ. 90/2018 τροποποιείται ως εξής:
«6. Τα ισχύοντα κατά τη δημοσίευση του ν. 4447/2016 Γενικά Πολεοδομικά Σχέδια ή Σχέδια Χωρικής και Οικιστικής Οργάνωσης Ανοικτής Πόλης δύνανται να τροποποιούνται σημειακά και να γίνονται διορθώσεις σφαλμάτων, αποσαφηνίσεις διατυπώσεων και εναρμόνιση κειμένων και διαγραμμάτων σύμφωνα με τα άρθρα 4 και 5 του ν. 2508/1997.».
4. Τροποποιείται η παρ. 1 του άρθρου 17 του ν. 4710/2020 (Α’ 142) ως προς τον χρόνο εκπόνησης Σχεδίου Φόρτισης Ηλεκτρικών Οχημάτων (Σ.Φ.Η.Ο.) και η παρ. 1 διαμορφώνεται ως εξής:
«1. Από την έναρξη ισχύος του παρόντος και έως την 30ή.6.2021, οι δήμοι μητροπολιτικών κέντρων, οι μεγάλοι και μεσαίοι ηπειρωτικοί δήμοι, οι δήμοι πρωτευουσών περιφερειακών ενοτήτων, καθώς και οι μεγάλοι και μεσαίοι νησιωτικοί δήμοι, σύμφωνα με το άρθρο 2Α του ν. 3852/2010 εκπονούν υποχρεωτικά Σχέδιο Φόρτισης Ηλεκτρικών Οχημάτων (Σ.Φ.Η.Ο.), με το οποίο προγραμματίζουν τη χωροθέτηση επαρκούς αριθμού κανονικής ή υψηλής ισχύος δημοσίως προσβάσιμων σημείων επαναφόρτισης Η/Ο και θέσεων στάθμευσης Η/Ο εντός των διοικητικών τους ορίων. Η καταληκτική ημερομηνία εκπόνησης Σχεδίου Φόρτισης Ηλεκτρικών Οχημάτων (Σ.Φ.Η.Ο.) δύναται να παρατείνεται και πέραν της 30ής.6.2021 με απόφαση του Υπουργού Περιβάλλοντος και Ενέργειας εφόσον συντρέχουν δικαιολογητικοί λόγοι αδυναμίας εμπρόθεσμης εκπόνησης Σ.Φ.Η.Ο., όπως επιτακτικοί λόγοι αντιμετώπισης σοβαρού κινδύνου δημόσιας υγείας που συνίστανται στη μείωση του κινδύνου διασποράς του κορωνοϊού COVID-19.
Το Σ.Φ.Η.Ο. λαμβάνει υπόψη του ιδίως, τα πολεοδομικά και κυκλοφοριακά χαρακτηριστικά της περιοχής και την υφιστάμενη ανάπτυξη δημοσίως προσβάσιμων υποδομών και μπορεί να ενταχθεί ως μέτρο παρέμβασης σε εκπονούμενα στρατηγικά σχέδια των οικείων OTA, όπως στα Σχέδια Βιώσιμης Αστικής Κινητικότητας - ΣΒΑΚ, τις Ολοκληρωμένες Χωρικές Επενδύσεις - ΟΧΕ, τα σχέδια για Βιώσιμη Αστική Ανάπτυξη - ΒΑΑ, καθώς και σε ευρύτερες μελέτες και προγράμματα αστικών αναπλάσεων. Το Σ.Φ.Η.Ο. περιέχει υποχρεωτικά κατ’ ελάχιστον τα εξής: α) τη χωροθέτηση θέσεων στάθμευσης και σημείων επαναφόρτισης Η/Ο κατά μήκος των διοικητικών τους ορίων, στους χώρους στάσης και στάθμευσης του άρθρου 34 του ν. 2696/1999 (Α’ 57), καθώς και σε ελεγχόμενους από τους δήμους χώρους στάθμευσης και δημοτικούς χώρους στάθμευσης, ώστε να προβλέπεται υποχρεωτικά η χωροθέτηση ενός (1) κατ’ ελάχιστον σημείου επαναφόρτισης Η/Ο ανά χιλίους (1.000) κατοίκους του δήμου, και ειδικότερα σε:
αα) υφιστάμενους υπαίθριους δημοτικούς χώρους στάθμευσης,
αβ) υφιστάμενους στεγασμένους δημοτικούς χώρους στάθμευσης,
αγ) υφιστάμενες παρόδιες θέσεις στάθμευσης, ελεύθερες και ελεγχόμενης στάθμευσης, ιδίως στα πολεοδομικά κέντρα των δήμων και σε περιοχές αυξημένης επίσκεψης και σε πυκνοδομημένες αστικές περιοχές,
αδ) νέους υπαίθριους/στεγασμένους χώρους στάθμευσης ή παρόδιες θέσεις στάθμευσης που χωροθετούνται με σκοπό την εγκατάσταση σημείων επαναφόρτισης Η/Ο,
β) τη χωροθέτηση θέσεων στάθμευσης και σημείων επαναφόρτισης Η/Ο σε τερματικούς σταθμούς και επιλεγμένα σημεία των δημοτικών και αστικών συγκοινωνιών, ώστε να καθίσταται δυνατή η ανωτέρω εγκατάσταση των σημείων επαναφόρτισης Η/Ο υψηλής ισχύος και συγχρόνως να διασφαλίζεται η ελάχιστη απαιτούμενη αναμονή επαναφόρτισης για την ομαλή λειτουργία των λεωφορειακών γραμμών προς εξυπηρέτηση του επιβατικού κοινού,
γ) τη χωροθέτηση θέσεων στάθμευσης και σημείων επαναφόρτισης Η/Ο για την εξυπηρέτηση τουριστικών λεωφορείων, ώστε οι προβλεπόμενες θέσεις στάθμευσης τουριστικών λεωφορείων να εξοπλίζονται με σημεία επαναφόρτισης Η/Ο σε ποσοστό δέκα τοις εκατό (10%) τουλάχιστον επί του συνόλου των υφιστάμενων θέσεων ή ενός (1) κατ’ ελάχιστον σημείου επαναφόρτισης Η/Ο,
δ) τη χωροθέτηση θέσεων στάθμευσης και σημείων επαναφόρτισης Η/Ο για την εξυπηρέτηση Η/Ο τροφοδοσίας, ώστε οι προβλεπόμενες θέσεις στάθμευσης οχημάτων τροφοδοσίας να εξοπλίζονται με σημεία επαναφόρτισης Η/Ο για το δέκα τοις εκατό (10%) τουλάχιστον του συνόλου των υφιστάμενων θέσεων ή ενός (1) κατ’ ελάχιστον σημείου επαναφόρτισης Η/Ο.
Στις ανωτέρω θέσεις επιτρέπεται και η στάθμευση και η επαναφόρτιση Η/Ο που δεν εξυπηρετούν ανάγκες τροφοδοσίας μετά από τη λήξη του ωραρίου τροφοδοσίας και έως την επόμενη έναρξη. Σε εμπορικές περιοχές και ιστορικά κέντρα πόλεων, χωροθετούνται παρόδιες θέσεις στάθμευσης - επαναφόρτισης για ηλεκτρικά ποδήλατα και μοτοποδήλατα τροφοδοσίας, τα οποία επιτρέπεται να κινούνται πέραν των ωραρίων τροφοδοσίας που ισχύουν για τα υπόλοιπα οχήματα.
ε) τη χωροθέτηση σημείων επαναφόρτισης Η/Ο σε υφιστάμενα και νόμιμα καθορισμένα σημεία στάσης ή στάθμευσης (πιάτσες) Ε.Δ.Χ.-ΤΑΞΙ, όπως αυτή περιγράφεται στο άρθρο 18.
Στα σημεία επαναφόρτισης Η/Ο που ορίζονται με την παρούσα απαγορεύεται να φορτίζονται Η/Ο, εκτός από Ε.Δ.Χ.- ΤΑΞΙ,
στ) τη χωροθέτηση σημείων επαναφόρτισης Η/Ο σε χώρους στάθμευσης οχημάτων ΑμεΑ, σύμφωνα με το άρθρο 19.».
5. Ο χρόνος ισχύος των βεβαιώσεων της παρ. 1 του άρθρου 83 του ν. 4495/2017 (Α’ 167) με ημερομηνία αυτοψίας από 1η.1.2021 έως και 31η.1.2021 παρατείνεται έως και την 30ή.6.2021, με δυνατότητα υπαγωγής ρύθμισης και μετά την 1η Φεβρουαρίου 2021, χωρίς υποχρέωση καταχώρησης στοιχείων ταυτότητας κτηρίου/διηρημένης ιδιοκτησίας. 
6. Τα δύο τελευταία εδάφια της παρ. 3 του άρθρου 51 του ν. 4178/2013 (Α’ 174) αντικαθίστανται και η παρ. 3 διαμορφώνεται ως εξής:
«3. Κατά παρέκκλιση από κάθε άλλη γενική ή ειδική διάταξη και κανονιστική πράξη αναστέλλεται από τη δημοσίευση του παρόντος νόμου και για τρία (3) έτη η υποχρέωση μετεγκατάστασης ή απομάκρυνσης κτιρίου ή εγκατάστασης με νόμιμη χρήση, κατόπιν αδείας που εκδόθηκε στο παρελθόν, που επιβλήθηκε για λόγους αλλαγής των προβλεπόμενων χρήσεων γης της περιοχής. Ειδικά στις περιπτώσεις έγκρισης Γενικών Πολεοδομικών Σχεδίων που εκδόθηκαν μεταγενεστέρως των ειδικών διατάξεων Ζ.Ο.Ε. και προβλέπουν τη διατήρηση των συγκεκριμένων χρήσεων η ως άνω αναστολή ισχύει για πέντε (5) χρόνια. Σε κάθε περίπτωση εντός ενός (1) έτους από τη δημοσίευση του παρόντος θα πρέπει να τροποποιηθούν οι προβλεπόμενες χρήσεις των Ζ.Ο.Ε. ώστε να εναρμονιστούν με τις προβλέψεις του Γ.Π.Σ.
Στις ανωτέρω περιπτώσεις επιτρέπεται εντός της αποκλειστικής προθεσμίας των τριών (3) ετών ο εκσυγχρονισμός και η κτιριακή τους επέκταση, με τους όρους δόμησης που ίσχυαν κατά τον χρόνο έκδοσης της άδειας ή χορήγησης της έγκρισης παράκλησης, μετά από έγκριση του αρμόδιου για τη λειτουργικότητα φορέα, καθώς και εργασίες συντήρησης, επισκευής, ενεργειακής αναβάθμισης και διαρρυθμίσεων των κτηρίων, που αποσκοπούν στη βελτίωση των επιπτώσεων στο περιβάλλον, τη λειτουργική τους αναβάθμιση, την ασφάλεια και την υγιεινή των διαβιούντων και εργαζομένων σε αυτά.
Η επέκταση των εγκαταστάσεων πραγματοποιείται μέσα στο γήπεδο όπου λειτουργεί η εγκατάσταση ή σε όμορό του, ανεξαρτήτως του χρόνου κτήσης του όμορου γηπέδου. Η προθεσμία του εδαφίου α’ παρατείνεται μέχρι τις 8.8.2019 για την υποχρέωση μετεγκατάστασης ή απομάκρυνσης κτηρίου ή εγκατάστασης. Στην περίοδο αυτή μπορούν να εκτελούνται οι δραστηριότητες του εδαφίου γ’, πλην της κτηριακής επέκτασης.
Η αναστολή της υποχρέωσης μετεγκατάστασης ή απομάκρυνσης πρατηρίων καυσίμων, υγραερίου, φυσικού αερίου και των συνοδών χρήσεων αυτών με νόμιμη χρήση, κατόπιν αδείας που εκδόθηκε στο παρελθόν, που επιβλήθηκε για λόγους αλλαγής των προβλεπόμενων χρήσεων γης της περιοχής του εδαφίου α’ παρατείνεται μέχρι την έγκριση τοπικού ή ειδικού χωρικού σχεδίου του ν. 4447/2016 (Α’ 241) και σε κάθε περίπτωση όχι πέραν της 31ης.12.2022.
Στην περίοδο αυτή μπορούν να εκτελούνται οι δραστηριότητες του εδαφίου γ’, πλην της κτιριακής επέκτασης.».
Άρθρο δέκατο ένατο
Προγράμματα Πολεοδομικού Σχεδιασμού - 
Εξουσιοδοτικές διατάξεις
1. Τροποποιείται η περ. α) της παρ. 7 του άρθρου 7 του ν. 4447/2016 (Α’ 241) και η περ. α) διαμορφώνεται ως εξής:
«7.α) Η κίνηση της διαδικασίας για τη σύνταξη Τ.Π.Σ. γίνεται είτε από τον οικείο Δήμο είτε από το Υπουργείο Περιβάλλοντος και Ενέργειας. Τα Τ.Π.Σ. υπόκεινται σε διαδικασία Στρατηγικής Περιβαλλοντικής Εκτίμησης.».
2. Τροποποιείται η περ. α) της παρ. 3 του άρθρου 8 του ν. 4447/2016 και η περ. α) διαμορφώνεται ως εξής: 
«3. α. Η κίνηση της διαδικασίας για τη σύνταξη Ε.Π.Σ. γίνεται από το Υπουργείο Περιβάλλοντος και Ενέργειας ή από τον οικείο Δήμο ή την οικεία Περιφέρεια ή από τον φορέα υλοποίησης του σχεδίου, έργου ή προγράμματος. Τα Ε.Π.Σ. υπόκεινται σε διαδικασία Στρατηγικής Περιβαλλοντικής Εκτίμησης.».
3. Στο άρθρο 14 του ν. 4759/2020 (Α’ 245), προστίθενται περ. δ) στην παρ. 1 παρ. 7 και 8, και το άρθρο 14 διαμορφώνεται ως εξής:
Άρθρο 14
Προγράμματα Πολεοδομικού Σχεδιασμού - 
Συντονιστής
1. Προς τον σκοπό της ταχείας και αποτελεσματικής ολοκλήρωσης του πολεοδομικού σχεδιασμού για το σύνολο της Χώρας καταρτίζονται:
α. προγράμματα εκπόνησης τοπικών και ειδικών πολεοδομικών σχεδίων,
β. προγράμματα οριοθέτησης οικισμών προ του 1923 ή κάτω των 2.000 κατοίκων,
γ. προγράμματα Ζωνών Υποδοχής Συντελεστών Δόμησης,
δ. προγράμματα αναγνώρισης οδών.
Τα Προγράμματα αυτά καταρτίζονται και εγκρίνονται με απόφαση του Υπουργού Περιβάλλοντος και Ενέργειας.
2. Προς τον σκοπό της απρόσκοπτης υλοποίησης των Προγραμμάτων της παρ. 1, συστήνεται θέση Συντονιστή του Πολεοδομικού Σχεδιασμού της Χώρας, ο οποίος υπάγεται στον Υπουργό Περιβάλλοντος και Ενέργειας, εκτός εάν οι σχετικές αρμοδιότητές του έχουν μεταβιβασθεί σε Υφυπουργό. Ειδικότερα, ο Συντονιστής είναι αρμόδιος για τον συντονισμό:
α. της κατάρτισης των Προγραμμάτων της παρ. 1,
β. των διαδικασιών ανάθεσης και εκτέλεσης των αντίστοιχων μελετών για την εκπόνηση των προγραμμάτων της παρ. 1 και
γ. της κατάρτισης των αναγκαίων κανονιστικών πράξεων σε εφαρμογή του παρόντος νόμου για την υλοποίηση των προαναφερόμενων προγραμμάτων.
3. Ο Συντονιστής συνεργάζεται με τις υπηρεσίες του Υπουργείου Περιβάλλοντος και Ενέργειας, καθώς και με κάθε υπηρεσία του στενού ή ευρύτερου δημόσιου τομέα που εμπλέκεται στην υλοποίηση του έργου του, οι οποίες υποχρεούνται να παράσχουν κάθε αναγκαία συνδρομή, συμπεριλαμβανομένων των Οργανισμών Τοπικής Αυτοδιοίκησης Α’ και Β’ βαθμού και νομικών προσώπων δημοσίου και ιδιωτικού δικαίου.
4. Η θητεία του Συντονιστή διαρκεί για όσο χρονικό διάστημα διαρκεί το έργο του πολεοδομικού σχεδιασμού της παρ. 1. Η θέση του Συντονιστή μπορεί να καλυφθεί είτε με διορισμό σε θέση Ιδιωτικού Δικαίου Ορισμένου Χρόνου είτε με απόσπαση προσωπικού που υπηρετεί στον στενό ή τον ευρύτερο δημόσιο τομέα ή σε όργανο της Ευρωπαϊκής Ένωσης με οποιαδήποτε σχέση εργασίας. Ο διορισμός διενεργείται με απόφαση του Υπουργού Περιβάλλοντος και Ενέργειας και η απόσπαση με κοινή απόφαση του αρμόδιου οργάνου του Υπουργείου Περιβάλλοντος και Ενέργειας και του αρμόδιου οργάνου του φορέα προέλευσης, κατά παρέκκλιση κάθε γενικής ή ειδικής αντίθετης διάταξης. Σε περίπτωση διορισμού, οι αποδοχές του Συντονιστή καθορίζονται με κοινή απόφαση των Υπουργών Οικονομικών και Περιβάλλοντος και Ενέργειας, με την επιφύλαξη του ορίου του ν. 4354/2015 (Α’ 176). Σε περίπτωση απόσπασης, καταβάλλονται από τον φορέα υποδοχής οι αποδοχές της Κοινής Απόφασης του προηγούμενου εδαφίου. Ειδικώς σε περίπτωση απόσπασης από όργανο της Ευρωπαϊκής Ένωσης, εφόσον το όργανο αυτό δεν αναλαμβάνει τη μισθοδοσία του, καταβάλλονται από τον φορέα υποδοχής οι αποδοχές της κοινής απόφασης του τέταρτου εδαφίου.
Με απόφαση του Υπουργού Περιβάλλοντος και Ενέργειας η θητεία του Συντονιστή δύναται να λήξει και πριν την ολοκλήρωση του έργου. Ομοίως, δύναται να αρθεί και πριν την ολοκλήρωση του έργου η τυχόν απόσπαση με κοινή απόφαση του αρμόδιου οργάνου του Υπουργείου Περιβάλλοντος και Ενέργειας και του αρμόδιου οργάνου του φορέα προέλευσης.
5. Για τη διοικητική και επιστημονική υποστήριξη του έργου του Συντονιστή συστήνεται Τεχνική Γραμματεία. Έργο της Τεχνικής Γραμματείας είναι η υποστήριξη του Συντονιστή στην υλοποίηση του έργου του. Τα μέλη της Τεχνικής Γραμματείας διατίθενται σε αυτήν από υπηρεσίες του στενού ή ευρύτερου δημόσιου τομέα, μετά από αίτημα του Συντονιστή. Η διάρκεια της διάθεσης ορίζεται σε δύο (2) έτη, η οποία μπορεί να παραταθεί για ισόχρονο διάστημα και κατά το διάστημα αυτό τα στελέχη διατηρούν την αρχική τους θέση. Για την εκτέλεση του έργου της, η Τεχνική Γραμματεία υποστηρίζεται διοικητικά και υλικοτεχνικά από τις υπηρεσίες του Υπουργείου Περιβάλλοντος και Ενέργειας, κατόπιν αιτήματος του Συντονιστή, το οποίο απευθύνεται στον Προϊστάμενο της αρμόδιας Διεύθυνσης, ο οποίος υποχρεούται να το εγκρίνει.
6. Προς υποστήριξη του έργου του ο Συντονιστής δύναται να συστήνει και να συγκροτεί με απόφασή του άμισθες ομάδες εργασίας ή επιτροπές συμβουλευτικού χαρακτήρα για θέματα που εμπίπτουν στις αρμοδιότητές του και να ρυθμίζει κάθε σχετική λεπτομέρεια για την οργάνωση και τη λειτουργία τους. Ως μέλη των ομάδων ή των επιτροπών μπορούν να ορίζονται επιστήμονες ή εμπειρογνώμονες με εμπειρία ή ειδικές γνώσεις συναφείς με τα ανωτέρω θέματα. Ειδικά στην περίπτωση υποψηφίων μελών που είναι δημόσιοι υπάλληλοι ή μετακλητοί συνεργάτες, προηγείται πρόταση στο κατά περίπτωση αρμόδιο όργανο.
7. Με απόφαση του Υπουργού Περιβάλλοντος και Ενέργειας καθορίζεται η αναθέτουσα αρχή εκτέλεσης των αντίστοιχων μελετών για την εκπόνηση των προγραμμάτων της παρ. 1. Με την ίδια απόφαση δύναται να καθορίζονται ειδικότερα ζητήματα και κάθε σχετική λεπτομέρεια που αφορούν στη διαδικασία ανάθεσης, εκπόνησης και παραλαβής των μελετών, τον τρόπο χρηματοδότησης αυτών και κάθε άλλη αναγκαία λεπτομέρεια. Ως αναθέτουσα αρχή δύναται να ορίζεται το Ν.Π.Δ.Δ. Τεχνικό Επιμελητήριο Ελλάδας. Οι αρμόδιες Υπηρεσίες του Υπουργείου Περιβάλλοντος μεριμνούν για την παροχή όλων των απαραίτητων στοιχείων προς την αναθέτουσα αρχή για την εκκίνηση της διαγωνιστικής διαδικασίας, εφόσον απαιτηθεί, και τη συνεργασία με την αναθέτουσα αρχή.
8. Με απόφαση του Υπουργού Περιβάλλοντος και Ενέργειας και του κατά περίπτωση αρμόδιου υπουργού δύναται να καθορίζονται ειδικότερα ζητήματα και κάθε σχετική λεπτομέρεια που αφορούν στη στελέχωση, οργάνωση και τις αρμοδιότητες της Τεχνικής Γραμματείας, καθώς και την εν γένει διοικητική και επιστημονική υποστήριξη του έργου του Συντονιστή και την εφαρμογή του παρόντος άρθρου.»
Άρθρο εικοστό 
Μεταβατικές διατάξεις
1. Διαδικασίες τροποποίησης εγκεκριμένων ρυμοτομικών σχεδίων μετά από άρση ρυμοτομικής απαλλοτρίωσης ή δέσμευσης κατ’ άρθρο 32 του ν. 4067/2012 (Α’ 79), για τις οποίες είχε υποβληθεί αίτηση πριν την 9η.12.2020 ολοκληρώνονται σύμφωνα με τα οριζόμενα στο άρθρο 32 του ν. 4067/2012 ως ίσχυε προ της κατάργησής του.
2. Το Συμβούλιο Μητροπολιτικού Σχεδιασμού της περ. ε της παρ. 5 του άρθρου 12 του ν. 4250/2014 (Α’ 74) καταργείται και οι αρμοδιότητες αυτού ασκούνται εφεξής από το Κεντρικό Συμβούλιο Πολεοδομικών Θεμάτων και Αμφισβητήσεων (ΚΕ.ΣΥ.ΠΟ.Θ.Α.) της παρ. 1 του άρθρου 24 του ν. 4495/2017 (Α’ 167). Κατά την εξέταση των θεμάτων αυτών προστίθεται στα μέλη του ΚΕ.ΣΥ.ΠΟ.Θ.Α. ένα μέλος οριζόμενο από την Ένωση Περιφερειών Ελλάδας, ένα μέλος οριζόμενο από την Κεντρική Ένωση Δήμων Ελλάδος και ένα μέλος οριζόμενο από την Περιφέρεια Αττικής ή την Περιφέρεια Κεντρικής Μακεδονίας ανάλογα με τη χωρική αρμοδιότητα του θέματος που εξετάζεται.
3. Εκκρεμείς αιτήσεις στο Συμβούλιο Μητροπολιτικού Σχεδιασμού διαβιβάζονται προς εξέταση στο ΚΕ.ΣΥ.ΠΟ.Θ.Α.
4. Προστίθεται νέο τρίτο εδάφιο στην παρ. 2 του άρθρου 4Α του ν. 4447/2016 (Α’ 241) αναφορικά με τη συγκρότηση του ΚΕ.ΣΥ.ΧΩ.Θ.Α. έως τη συγκρότηση του Εθνικού Συμβουλίου Χωροταξίας και η παρ. 2 διαμορφώνεται ως εξής:
«2. Το ΚΕ.ΣΥ.ΧΩ.Θ.Α. συγκροτείται με απόφαση του Υπουργού Περιβάλλοντος και Ενέργειας. Τα μέλη του ΚΕ.ΣΥ.ΧΩ.Θ.Α. που προέρχονται από το Εθνικό Συμβούλιο Χωροταξίας αντικαθίστανται, μόλις λήξει η θητεία τους στο Εθνικό Συμβούλιο Χωροταξίας. Έως τη συγκρότηση του Εθνικού Συμβουλίου Χωροταξίας το ΚΕ.ΣΥ.ΧΩ.Θ.Α. δύναται να συγκροτείται χωρίς τα μέλη των περ. δ’ και θ’ της παρ. 1.
Οι εκπρόσωποι των Υπουργείων και Περιφερειών, με τους αναπληρωτές τους, ορίζονται με αποφάσεις των αντίστοιχων Υπουργών και Περιφερειαρχών εντός προθεσμίας είκοσι (20) ημερών από τη σχετική έγγραφη πρόσκληση του Υπουργού Περιβάλλοντος και Ενέργειας. Εάν η προθεσμία αυτή παρέλθει άπρακτη και δεν έχουν ανακοινωθεί στον Υπουργό Περιβάλλοντος και Ενέργειας εκπρόσωποι αυτών των περιπτώσεων, το ΚΕ.ΣΥ.ΧΩ.Θ.Α. συγκροτείται από τα λοιπά μέλη και λειτουργεί κανονικά μέχρι την υπόδειξη και τον διορισμό των ελλειπόντων εκπροσώπων.».
Άρθρο εικοστό πρώτο
Επέκταση χιονοδρομικών κέντρων
Μετά το δεύτερο εδάφιο της παρ. 8 του άρθρου 52 του ν. 4280/2014 (Α’ 159), προστίθεται τρίτο εδάφιο και η παρ. 8 διαμορφώνεται ως εξής: 
«8. Χιονοδρομικά κέντρα, υφιστάμενες εγκαταστάσεις που εξυπηρετούν τη λειτουργία χιονοδρομικών κέντρων, καθώς και ανεξάρτητες μηχανικές εγκαταστάσεις με συρματόσχοινα, όπως κρεμαστοί ή σχοινοκίνητοι σχοινοσιδηρόδρομοι και παρεμφερή μέσα, που βρίσκονται σε εκτάσεις που διαχειρίζεται η δασική υπηρεσία και δεν έχουν την προβλεπόμενη από τη δασική νομοθεσία έγκριση, ακόμη και εάν δεν λειτουργούν, λαμβάνουν εντός χρονικού διαστήματος τριών (3) ετών από την έναρξη ισχύος του παρόντος την έγκριση της παρ. 2 ή την πράξη της παρ. 6 του άρθρου 45 του ν. 998/1979. Το πρώτο εδάφιο εφαρμόζεται και για τις εκτάσεις της κατηγορίας α’ της παρ. 1 του άρθρου 4 του ν. 998/1979, με την επιφύλαξη της παρ. 15 του άρθρου 45 του ν. 998/1979. Στις ως άνω εκτάσεις επιτρέπεται και η επέκταση των χιονοδρομικών κέντρων και των εγκαταστάσεων που περιγράφονται στο πρώτο εδάφιο του παρόντος, εφόσον συντρέχουν οι προϋποθέσεις του άρθρου 45 του ν. 998/1979 (Α’ 289). Κατά την διάρκεια της ανωτέρω προθεσμίας αναστέλλεται η ισχύς των διοικητικών πράξεων αποβολής, επιβολής προστίμων, κατεδάφισης και κήρυξης των εκτάσεων ως αναδασωτέων, που έχουν εκδοθεί πριν την προβλεπόμενη από την δασική νομοθεσία έγκριση. Εφόσον εκδοθεί η προβλεπόμενη από τη δασική υπηρεσία έγκριση, ή πράξη της 
παρ. 6 του άρθρου 45 του ν. 998/1979, οι πράξεις παύουν να ισχύουν.».
Άρθρο εικοστό δεύτερο
Ρυθμίσεις θεμάτων Οργανισμών Εγγείων
Βελτιώσεων στο πλαίσιο των μέτρων για τον περιορισμό της πανδημίας του κορωνοϊού COVID-19 - Παράταση θητείας ΔΣ ΟΕΒ 
1. Η θητεία των μελών των Διοικητικών Συμβουλίων (Δ.Σ.) των Οργανισμών Εγγείων Βελτιώσεων (Ο.Ε.Β.), εφόσον έχει λήξει ή λήγει κατά την περίοδο από 3.11.2020 έως 31.5.2021, ενόσω βρίσκονται σε ισχύ τα έκτακτα μέτρα προστασίας της δημόσιας υγείας από τον κίνδυνο περαιτέρω διασποράς του κορωνοϊού COVID-19, τα οποία δεν επιτρέπουν την ασφαλή διεξαγωγή των εκλογών και των λοιπών διαδικασιών για την ανάδειξη νέων Δ.Σ. και στο μεταξύ δεν έχουν διενεργηθεί αρχαιρεσίες, δύναται με απόφαση του οικείου Περιφερειάρχη να παραταθεί από την ημερομηνία λήξης της μέχρι την ανάδειξη των νέων Δ.Σ. και το αργότερο έως την 30ή.6.2021. Η διάρκεια της παράτασης της θητείας των Δ.Σ. δεν μπορεί να είναι μεγαλύτερη των δύο (2) μηνών, με δυνατότητα εκ νέου παράτασης, αν εξακολουθούν να ισχύουν τα έκτακτα μέτρα του πρώτου εδαφίου. Οι Ο.Ε.Β. και οι εποπτεύουσες υπηρεσίες της οικείας Περιφέρειας μεριμνούν αμελλητί για την ολοκλήρωση των διαδικασιών ανάδειξης νέων Δ.Σ., όταν είναι δυνατή η ασφαλής πραγματοποίησή τους βάσει των υφιστάμενων μέτρων για τον περιορισμό της πανδημίας του κορωνοϊού COVID-19. Με την ανάδειξη των νέων Δ.Σ. λήγει αυτοδικαίως η παραταθείσα θητεία των Δ.Σ. του πρώτου εδαφίου. 
2. Κατά το διάστημα λήψης των μέτρων αποφυγής της διάδοσης του κορωνοϊού COVID-19, τα οποία δεν επιτρέπουν την ασφαλή πραγματοποίηση της τακτικής συνεδρίασης της Γενικής Συνέλευσης (Γ.Σ.) των Τοπικών Οργανισμών Εγγείων Βελτιώσεων (Τ.Ο.Ε.Β.) σύμφωνα με το άρθρο 20 του από 13.9.1959 β.δ. (Α’ 243), η λήψη της απόφασης της Γενικής Συνέλευσης για την έγκριση του προϋπολογισμού του Τ.Ο.Ε.Β. μπορεί να λάβει χώρα είτε δια περιφοράς είτε δια τηλεδιάσκεψης με κάθε πρόσφορο τηλεπικοινωνιακό μέσο. 
3. Με κοινή απόφαση των Υπουργών Εσωτερικών και Αγροτικής Ανάπτυξης και Τροφίμων δύναται να καθορίζονται οι λεπτομέρειες εφαρμογής του παρόντος και, εφόσον εξακολουθεί να υφίσταται κίνδυνος διασποράς του κορωνοϊού COVID-19, δύναται να παρατείνονται οι προθεσμίες και να τροποποιούνται οι ημερομηνίες του παρόντος.
Άρθρο εικοστό τρίτο
Ειδική Επιτροπή Επικινδύνως Ετοιμόρροπων («Ε.ΕΠ.ΕΤ.»). Αρμοδιότητες - Σύνθεση
1. Με απόφαση του Συντονιστή εκάστης Αποκεντρωμένης Διοίκησης συγκροτείται στην έδρα αυτής, επταμελής Ειδική Επιτροπή Επικινδύνως Ετοιμόρροπων (Ε.ΕΠ.ΕΤ.), η οποία, κατόπιν πρόσκλησης της Υπηρεσίας Δόμησης (Υ.ΔΟΜ.) του οικείου Δήμου, εξετάζει τις περιπτώσεις κτισμάτων που πιθανολογούνται από την Υ.ΔΟΜ. ως επικινδύνως ετοιμόρροπα, κατά την έννοια του τρίτου εδαφίου της παρ. 2 του άρθρου 1 του π.δ. 13/1929 (Α’ 153) και είναι προγενέστερα των εκάστοτε τελευταίων εκατό ετών ή ευρίσκονται πλησίον μνημείου ή εντός ή πλησίον αρχαιολογικού χώρου ή ιστορικού τόπου ή τόπου ιδιαιτέρου φυσικού κάλλους, κατά το άρθρο 1 του ν. 1469/1950 (Α’ 169) ή εντός Ζώνης Β’ προστασίας μνημείου. Κατ’ εξαίρεση για λόγους νησιωτικότητας δύναται να συγκροτούνται πλείονες επιτροπές πέραν αυτής της έδρας της Αποκεντρωμένης Διοίκησης. Η Ε.ΕΠ.ΕΤ. ειδοποιείται από την οικεία Υ.ΔΟΜ., η οποία ενεργεί είτε αυτεπάγγελτα είτε ύστερα από σχετική ειδοποίηση, αίτηση ή καταγγελία εκ μέρους τρίτου. Από το πεδίο εφαρμογής της παρούσας εξαιρούνται τα μνημεία του ν. 3028/2002 (Α’ 153) και τα διατηρητέα κτήρια του ν. 4067/2012 (Α’ 79).
2. Οι Ε.ΕΠ.ΕΤ. είναι επταμελείς, έχουν τριετή θητεία, συνεδριάζουν είτε με φυσική παρουσία των μελών τους είτε μέσω τηλεδιάσκεψης και αποτελούνται από:
α) Τον πρόεδρο του Συμβουλίου Αρχιτεκτονικής της έδρας της οικείας Αποκεντρωμένης Διοίκησης ή άλλον αρχιτέκτονα, υπάλληλο του τμήματος Παρατηρητηρίου Δομημένου Περιβάλλοντος με αναπληρωτή του, υπάλληλο του ίδιου τμήματος με ειδικότητα αρχιτέκτονα και αν δεν ευρίσκεται, υπάλληλο της περιφερειακής ενότητας ή άλλου φορέα του ευρύτερου δημόσιου τομέα με ειδικότητα αρχιτέκτονα, 
β) δύο (2) υπαλλήλους του Υπουργείου Πολιτισμού και Αθλητισμού, ένας εκ των οποίων με ειδικότητα πολιτικού μηχανικού και ένας με ειδικότητα αρχιτέκτονα, με αναπληρωτές υπαλλήλους αντίστοιχης ειδικότητας. Αν δεν ευρίσκεται υπάλληλος με ειδικότητα πολιτικού μηχανικού, στη θέση αυτού και του αναπληρωτή του ορίζονται υπάλληλοι με ειδικότητα αρχιτέκτονα,
γ) τρία (3) μέλη των οικείων τριμελών επιτροπών του άρθρου 7 του π.δ. 13/22.4.1929 ή δύο πολιτικούς μηχανικούς, δημοσίους υπαλλήλους και έναν πολιτικό μηχανικό, που υποδεικνύεται από το Τεχνικό Επιμελητήριο Ελλάδας με τους αναπληρωτές τους, 
δ) έναν (1) αρχιτέκτονα και τον αναπληρωτή του, αμφότερους με εξειδίκευση σε θέματα συντήρησης και αποκατάστασης κτιρίων, που υποδεικνύονται από τον Σύλλογο Αρχιτεκτόνων Διπλωματούχων Ανωτάτων Σχολών (Σ.Α.Δ.Α.Σ).
3. Ως Πρόεδρος έκαστης Ε.ΕΠ.ΕΤ. ορίζεται το μέλος της περ. α) της παρ. 2. Με την απόφαση του Συντονιστή έκαστης Αποκεντρωμένης Διοίκησης, κατά την παρ. 1, ως Γραμματέας έκαστης Ε.ΕΠ.ΕΤ. και ως αναπληρωτής του ορίζονται υπάλληλοι της οικείας Αποκεντρωμένης Διοίκησης, η οποία υποστηρίζει υλικοτεχνικά τη λειτουργία της Ε.ΕΠ.ΕΤ. Με την επιφύλαξη των ειδικότερων ρυθμίσεων της παρούσας, η οργάνωση και λειτουργία της Ε.ΕΠ.ΕΤ. διέπεται από τις διατάξεις του ν. 2690/1999 (Α’ 45).
Άρθρο εικοστό τέταρτο
Διενέργεια αυτοψίας
1. Εντός τριών (3) εργάσιμων ημερών, από την πρόσκληση της Υ.ΔΟΜ., διενεργείται, μετά από σχετική εντολή του Προέδρου της Ε.ΕΠ.ΕΤ., αυτοψία από τουλάχιστον τέσσερα (4) μέλη αυτής, ανάμεσα στα οποία μετέχει υποχρεωτικά ο Πρόεδρος της Ε.ΕΠ.ΕΤ. ή ο αναπληρωτής του και τουλάχιστον ένα (1) μέλος υπάλληλος του Υπουργείου Πολιτισμού και Αθλητισμού, προκειμένου να εκτιμηθεί η ύπαρξη επικινδύνως ετοιμόρροπης κατασκευής. Η διενέργεια αυτοψίας με πρόσκληση για παρουσία των κυρίων, νομέων ή κατόχων του κτίσματος γνωστοποιείται με θυροκόλληση στο κτίσμα, ανάρτηση στο κατάστημα του οικείου Δήμου και δημοσίευση στον διαδικτυακό τόπο αυτού. 
2. Η έκθεση της αυτοψίας συντάσσεται αυθημερόν, υπογράφεται από όλα τα πρόσωπα που διενήργησαν αυτή και γνωστοποιείται στα λοιπά μέλη της Ε.ΕΠ.ΕΤ. μαζί με το σχετικό φωτογραφικό υλικό και κάθε άλλο σχετικό έγγραφο και στοιχείο. Κατόπιν πρόσκλησης του Προέδρου της, η Ε.ΕΠ.ΕΤ. συνεδριάζει εντός τριών (3) εργασίμων ημερών από τη διενέργεια της αυτοψίας, προκειμένου να κρίνει αν συντρέχει περίπτωση επικινδύνως ετοιμόρροπου κτίσματος που επιβάλλει την κατεδάφιση αυτού. Η διενέργεια της συνεδρίασης γνωστοποιείται αυθημερόν της αυτοψίας με θυροκόλληση στο κτίσμα, ανάρτηση στο κατάστημα του οικείου Δήμου και δημοσίευση στον διαδικτυακό τόπο αυτού. Οι ιδιοκτήτες, νομείς ή κάτοχοι του κτίσματος δύνανται να παραστούν στη συνεδρίαση της Ε.ΕΠ.Ε.Τ. ή και να αποστείλουν τις απόψεις τους. 
3. Σε περίπτωση ιδιαιτέρως μεγάλου αριθμού κτισμάτων προς εξέταση, είναι δυνατή, κατ’ εξαίρεση και μετά από σχετική ενημέρωση της οικείας Υ.ΔΟΜ. εκ μέρους του Προέδρου της Ε.ΕΠ.ΕΤ., η ολοκλήρωση της διαδικασίας της διενέργειας αυτοψίας και της συνεδρίασης της Ε.ΕΠ.ΕΤ. σε χρονικό διάστημα που δεν μπορεί να υπερβαίνει συνολικά τις δεκαπέντε (15) εργάσιμες ημέρες από την πρόσκληση της Υ.ΔΟΜ.
Άρθρο εικοστό πέμπτο
Απόφαση κατεδάφισης
1. Αν η Ε.ΕΠ.ΕΤ., μετά από στάθμιση και της σημασίας του κτίσματος ως προγενέστερου των εκάστοτε τελευταίων εκατό ετών ή της σημασίας του για τη φυσιογνωμία του προστατευόμενου χώρου ή του μνημείου πλησίον του οποίου ευρίσκεται, κρίνει με ειδική αιτιολογία ότι υφίστανται σαφείς ενδείξεις άμεσου και αναπότρεπτου κινδύνου μερικής ή ολικής κατάρρευσης, κατά την έννοια του τρίτου εδαφίου της παρ. 2 του άρθρου 1 του π.δ. 13/1929 (Α’ 153), εκδίδει απόφαση, με την οποία χαρακτηρίζει το κτίσμα ως επικινδύνως ετοιμόρροπο στο σύνολό ή σε τμήμα αυτού, αποφασίζει την ολική ή μερική κατεδάφισή του, αναφέρει τις συνέπειες που είναι δυνατόν να προκληθούν από την κατεδάφιση σε όμορα ή γειτονικά μνημεία και κτίσματα καθώς και στον χώρο όπου ευρίσκεται αυτό και προτείνει μέτρα για την αποφυγή τους. Με την ίδια απόφαση η Ε.ΕΠ.Ε.Τ. μπορεί να ορίσει την προηγούμενη φωτογραφική τεκμηρίωση του χώρου που θα υποστεί τις συνέπειες του πρώτου εδαφίου, των όψεων του κτίσματος και, αν είναι δυνατόν, και του εσωτερικού αυτού, καθώς και την αφαίρεση και συλλογή αξιόλογων αρχιτεκτονικών και διακοσμητικών στοιχείων. Απόσπασμα της απόφασης γνωστοποιείται αυθημερόν με θυροκόλληση στο κτίσμα, ανάρτηση στο κατάστημα του οικείου Δήμου και δημοσίευση στον διαδικτυακό τόπο αυτού.
2. Η απόφαση της παρ. 1 διαβιβάζεται αυθημερόν προς την οικεία Υ.ΔΟΜ. και προς τον οικείο Δήμο, ο οποίος, λαμβάνοντας υπόψη τις προτάσεις της Ε.ΕΠ.ΕΤ. κατά την παρ. 1, οφείλει να διενεργήσει την κατεδάφιση το αργότερο εντός τριών (3) ημερών, εκτός αν στην απόφαση ορίζεται βραχύτερος χρόνος λόγω εξαιρετικής επικινδυνότητας. 
3. Από τη δημοσίευση του παρόντος, η κατεδάφιση των κτισμάτων της παρ. 1 του άρθρου 1 αποφασίζεται αποκλειστικά με τη διαδικασία του παρόντος, η οποία υποκαθιστά την έκθεση της τριμελούς επιτροπής του άρθρου 7 του π.δ. 13/1929, τη γνωμοδότηση του Συμβουλίου Αρχιτεκτονικής του άρθρου 7 του ν. 4495/2017 (Α’ 167) και την έγκριση του Υπουργείου Πολιτισμού και Αθλητισμού περί της κατεδάφισης των επικινδύνως ετοιμόρροπων κατασκευών.
Άρθρο εικοστό έκτο
Έκθεση προσωρινών μέτρων
Αν η Ε.ΕΠ.ΕΤ. κρίνει ότι, δεν συντρέχουν οι προϋποθέσεις της παρ. 1 του άρθρου 3, διαβιβάζει έκθεση προς την οικεία Υ.ΔΟΜ. στην οποία αναφέρει αναλυτικά τις διαπιστώσεις και τις εκτιμήσεις της και προτείνει αιτιολογημένα ενέργειες και μέτρα, στα οποία μπορεί να περιλαμβάνονται η προσωρινή στερέωση του κτιρίου, η αποξήλωση ετοιμόρροπων τμημάτων, η απομάκρυνση αρχιτεκτονικών μελών και διακοσμητικών στοιχείων, η φωτογράφηση του κτηρίου, καθώς και κάθε μέτρο για την ασφάλεια των ενοίκων και των διερχόμενων. Στην περίπτωση αυτή εφαρμόζονται οι διατάξεις περί επικινδύνων οικοδομών του άρθρου 5 του π.δ. 13/1929 (Α’ 153), με παράλειψη της διενέργειας αυτοψίας της Υ.ΔΟΜ. και της γνωμοδότησης του Συμβουλίου Αρχιτεκτονικής.
Άρθρο εικοστό έβδομο
Εξουσιοδοτική διάταξη
Με κοινή απόφαση των Υπουργών Περιβάλλοντος και Ενέργειας και Πολιτισμού και Αθλητισμού δύνανται να καθορίζονται ειδικότερες λεπτομέρειες για τη λειτουργία των Ε.Ε.Π.ΕΤ., τη διαδικασία διενέργειας αυτοψιών, καθώς και κάθε άλλο ειδικότερο ζήτημα για την εφαρμογή των άρθρων 3 και 4. 
Άρθρο εικοστό όγδοο
Σύνθεση της τριμελούς επιτροπής της παρ. 2
του άρθρου 7 π.δ. της 13.4.1929 - Διορισμός μελών
Η παρ. 2 του άρθρου 7 του π.δ. της 13.4.1929 (Α’ 153) αντικαθίσταται ως εξής:
«2. Η επιτροπή είναι τριμελής και αποτελείται από δύο (2) ΠΕ πολιτικούς μηχανικούς δημοσίους υπαλλήλους και έναν (1) ΠΕ πολιτικό μηχανικό εκπρόσωπο του Τεχνικού Επιμελητηρίου Ελλάδας. Την επιτροπή διορίζει ο Συντονιστής της Αποκεντρωμένης Διοίκησης. Σε περίπτωση που δεν είναι δυνατή η εύρεση δημοσίων υπαλλήλων με την ιδιότητα του ΠΕ πολιτικού μηχανικού δύναται τα μέλη αυτά να αντικαθίστανται από ΠΕ πολιτικούς μηχανικούς εκπροσώπους του Τεχνικού Επιμελητηρίου Ελλάδος.».
Άρθρο εικοστό ένατο
Διάγραμμα Ελευσίνας
Το πρωτότυπο διάγραμμα σε κλίμακα 1:1000, που θεωρήθηκε από τον Προϊστάμενο της Διεύθυνσης Τοπογραφικών Εφαρμογών με την υπ’ αρ. 34046/2011 πράξη του και που αντίτυπό του σε φωτοσμίκρυνση δημοσιεύθηκε με το από 19 Οκτωβρίου 2011 προεδρικό διάταγμα «Έγκριση πολεοδομικής μελέτης επέκτασης της περιοχής ΒΟΤΡΥΣ - ΕΛΑΙΟΥΡΓΕΙΟ της δημοτικής ενότητας Ελευσίνας του δήμου Ελευσίνας (ν. Αττικής) (Π.Ε. 3), τροποποιείται δυνάμει των παρ. 3 και 4 του άρθρου 99 του ν. 4685/2020 (Α’ 92), όπως εμφαίνεται στο διάγραμμα σε κλίμακα 1:1.000, αντίτυπο του οποίου δημοσιεύεται στο Παράρτημα του παρόντος.
Άρθρο τριακοστό
Κωλύματα αθλητικού νόμου
και καταστατικές διατάξεις
Το άρθρο 3 του v. 2725/1999 (Α’ 121) κατισχύει κάθε διαφορετικής ρύθμισης που περιέχεται σε καταστατικό αθλητικού σωματείου, αθλητικής ένωσης ή ομοσπονδίας. Η παρούσα ισχύει από την 18η.9.2020, ημέρα έναρξης ισχύος του v. 4726/2020 (Α’ 181). 
ΜΕΡΟΣ ΣΤ’
ΙΣΧΥΣ
Άρθρο τριακοστό πρώτο
Ισχύς
1. Οι διατάξεις των άρθρων πρώτου έως και πέμπτου του παρόντος, καθώς και της κυρούμενης Σύμβασης είναι ειδικότερες και κατισχύουν κάθε γενικής ή ειδικής διάταξης, που περιέχει ρυθμίσεις αντίθετες με αυτές.
2. Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως. 


Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 26 Μαρτίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																			


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 26 Μαρτίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

