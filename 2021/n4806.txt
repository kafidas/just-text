NOMOΣ ΥΠ’ ΑΡΙΘΜ. 4806	
Κύρωση της από 30.5.2021 Πράξης Νομοθετικού Περιεχομένου «Θέσπιση, περιεχόμενο και διαδικασία έκδοσης Ψηφιακού Πιστοποιητικού COVID-19» (Α’  87) και ειδικότερες εγγυήσεις για την προστασία των δεδομένων προσωπικού χαρακτήρα.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
Άρθρο 1
Κύρωση της από 30.5.2021 Πράξης Νομοθετικού Περιεχομένου «Θέσπιση, περιεχόμενο και διαδικασία έκδοσης
Ψηφιακού Πιστοποιητικού COVID-19»
Κυρώνεται και έχει ισχύ νόμου από τη δημοσίευσή της στην Εφημερίδα της Κυβερνήσεως, η από 30.5.2021 Πράξη Νομοθετικού Περιεχομένου «Θέσπιση, περιεχόμενο και διαδικασία έκδοσης Ψηφιακού Πιστοποιητικού COVID-19», που δημοσιεύθηκε στο υπ’ αρ. 87 Φύλλο της Εφημερίδας της Κυβερνήσεως (Τεύχος Α’) και έχει ως εξής:
«ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
Θέσπιση, περιεχόμενο και διαδικασία έκδοσης
Ψηφιακού Πιστοποιητικού COVID-19
Η ΠΡΟΕΔΡΟΣ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Έχοντας υπόψη:
1. α) Την παρ. 1 του άρθρου 44, σε συνδυασμό προς τις παρ. 1 και 5 του άρθρου 5, την παρ. 2 του άρθρου 5Α, το άρθρο 9Α, την παρ. 3 του άρθρου 21 και τις παρ. 1 και 4 του άρθρου 25 του Συντάγματος.
β) Τα άρθρα 16 και 21, την παρ. 2 του άρθρου 26 και την παρ. 1 του άρθρου 168 της Συνθήκης για τη Λειτουργία της Ευρωπαϊκής Ένωσης.
γ) Τα άρθρα 6, 7, 8, 35 και 45 του Χάρτη Θεμελιωδών Δικαιωμάτων της Ευρωπαϊκής Ένωσης.
2. Την εξαιρετικά επείγουσα και απρόβλεπτη ανάγκη της άμεσης επίτευξης, από την Ελληνική Δημοκρατία, του στόχου που τέθηκε κατά την έκτακτη Σύνοδο του Ευρωπαϊκού Συμβουλίου της 24ης και 25ης Μαΐου 2021 για ταχεία υλοποίηση του Ψηφιακού Πιστοποιητικού COVID-19, προς διευκόλυνση της ελεύθερης κυκλοφορίας των φυσικών προσώπων-κατόχων του κατά τη διάρκεια της πανδημίας του κορωνοϊού COVID-19, ιδιαίτερα κατά την καλοκαιρινή περίοδο.
3. Τη σχετική πρόταση του Υπουργικού Συμβουλίου, αποφασίζουμε:
Άρθρο πρώτο
Ψηφιακό Πιστοποιητικό COVID-19
1. Θεσπίζεται Ψηφιακό Πιστοποιητικό COVID-19, με σκοπό τη διευκόλυνση της άσκησης του δικαιώματος ελεύθερης κυκλοφορίας των φυσικών προσώπων-κατόχων του κατά τη διάρκεια της πανδημίας του κορωνοϊού COVID-19. Το Ψηφιακό Πιστοποιητικό COVID-19 περιέχει πληροφορίες σχετικά με την κατάσταση του φυσικού προσώπου-κατόχου του όσον αφορά στον εμβολιασμό, το αποτέλεσμα της τελευταίας δοκιμασίας ταχέων μοριακών ελέγχων (rapid test) ή μοριακής μεθόδου ανάλυσης (PCR test), ή τη νόσηση από τον κορωνοϊό COVID-19, κατά περίπτωση.
2α. Όσον αφορά στον εμβολιασμό κατά του κορωνοϊού COVID-19, το Ψηφιακό Πιστοποιητικό COVID-19 περιέχει τα ακόλουθα δεδομένα προσωπικού χαρακτήρα:
α) Όνομα,
β) επώνυμο,
γ) ημερομηνία γέννησης,
δ) στοχευόμενη νόσο,
ε) είδος εμβολίου,
στ) σκεύασμα εμβολίου,
ζ) κάτοχο αδείας κυκλοφορίας ή παρασκευαστή του εμβολίου,
η) αριθμό σε σειρά εμβολιασμών/δόσεων και
θ) ημερομηνία συνεδρίας εμβολιασμού με αναφορά της ημερομηνίας της τελευταίας ληφθείσας δόσης.
2β. Όσον αφορά στο αποτέλεσμα της τελευταίας δοκιμασίας το Ψηφιακό Πιστοποιητικό COVID-19 περιέχει τα ακόλουθα δεδομένα προσωπικού χαρακτήρα:
α) Όνομα,
β) επώνυμο,
γ) ημερομηνία γέννησης,
δ) στοχευόμενη νόσο,
ε) είδος της δοκιμασίας,
στ) ονομασία της δοκιμασίας,
ζ) κατασκευαστή της δοκιμασίας,
η) ημερομηνία και ώρα συλλογής του δείγματος της δοκιμασίας,
θ) ημερομηνία και ώρα παραγωγής του αποτελέσματος της δοκιμασίας,
ι) αποτέλεσμα της δοκιμασίας και
ια) δομή διενέργειας της δοκιμασίας.
2γ. Όσον αφορά στη νόσηση από τον κορωνοϊό COVID-19 το Ψηφιακό Πιστοποιητικό COVID-19 περιέχει τα ακόλουθα δεδομένα προσωπικού χαρακτήρα:
α) Όνομα,
β) επώνυμο,
γ) ημερομηνία γέννησης,
δ) στοχευόμενη νόσο από την οποία έχει νοσήσει το φυσικό πρόσωπο και
ε) ημερομηνία του θετικού αποτελέσματος.
3. Το Ψηφιακό Πιστοποιητικό COVID-19 εκδίδεται μέσω ειδικής ηλεκτρονικής πλατφόρμας που λειτουργεί στην Ενιαία Ψηφιακή Πύλη της Δημόσιας Διοίκησης (gov.gr) και φέρει μοναδικό αναγνωριστικό αριθμό και κρυπτογραφική ψηφιακή υπογραφή, με βάση την οποία ελέγχεται η εγκυρότητά του. Για την είσοδο στην πλατφόρμα απαιτείται αυθεντικοποίηση του φυσικού προσώπου-χρήστη με τη χρήση των κωδικών-διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης (Γ.Γ.Π.Σ.Δ.Δ.) του Υπουργείου Ψηφιακής Διακυβέρνησης (taxisnet). Το ανωτέρω Πιστοποιητικό μπορεί να χορηγείται και από τα Κέντρα Εξυπηρέτησης Πολιτών (Κ.Ε.Π.).
4. Για την άντληση των στοιχείων των παρ. 2α, 2β και 2γ, η ανωτέρω πλατφόρμα διασυνδέεται, ιδίως, με το Εθνικό Μητρώο Εμβολιασμών κατά του κορωνοϊού COVID-19 του άρθρου 55 του ν. 4764/2020 (Α’ 256) και το Εθνικό Μητρώο Ασθενών από τον κορωνοϊό CΟVID-19 του άρθρου 29 της από 30.3.2020 Πράξης Νομοθετικού Περιεχομένου (Α’ 75), η οποία κυρώθηκε με το άρθρο 1 του ν. 4684/2020 (Α’ 86) μέσω του Κέντρου Διαλειτουργικότητας της Γ.Γ.Π.Σ.Δ.Δ., σύμφωνα με το άρθρο 84 του ν. 4727/2020 (Α’ 184).
5α. Η ανώνυμη εταιρεία μη κερδοσκοπικού χαρακτήρα με την επωνυμία «ΗΛΕΚΤΡΟΝΙΚΗ ΔΙΑΚΥΒΕΡΝΗΣΗ ΚΟΙΝΩΝΙΚΗΣ ΑΣΦΑΛΙΣΗΣ Ανώνυμη Εταιρεία» και τον διακριτικό τίτλο «Η.ΔΙ.Κ.Α. Α.Ε.», η οποία διαχειρίζεται την ανωτέρω πλατφόρμα, ορίζεται ως Υπεύθυνος Επεξεργασίας των δεδομένων προσωπικού χαρακτήρα των παρ. 2α, 2β και 2γ του παρόντος, κατά την έννοια της παρ. 7 του άρθρου 4 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (L 119) (Γενικού Κανονισμού για την Προστασία Δεδομένων - Γ.Κ.Π.Δ.).
5β. Η ανώνυμη εταιρεία του Ελληνικού Δημοσίου με την επωνυμία «ΕΘΝΙΚΟ ΔΙΚΤΥΟ ΥΠΟΔΟΜΩΝ ΤΕΧΝΟΛΟΓΙΑΣ ΚΑΙ ΕΡΕΥΝΑΣ Α.Ε.» και διακριτικό τίτλο «Ε.Δ.Υ.Τ.Ε. Α.Ε.» ορίζεται ως Εκτελούσα την Επεξεργασία, υπό τις προϋποθέσεις του άρθρου 28 του Γ.Κ.Π.Δ.. Η Εκτελούσα την Επεξεργασία αναλαμβάνει, για λογαριασμό του υπευθύνου επεξεργασίας, τον σχεδιασμό, την υλοποίηση και τη συντήρηση της ηλεκτρονικής πλατφόρμας, την υποχρέωση λήψης και διαρκούς τήρησης των κατάλληλων και αναγκαίων τεχνικών και οργανωτικών μέτρων ασφάλειας των λαμβανομένων στοιχείων και, κατ’ ελάχιστον, την καταγραφή και παρακολούθηση των προσβάσεων, τη διασφάλιση ιχνηλασιμότητας και την προστασία των διακινούμενων δεδομένων από κάθε παραβίαση, καθώς και από σκόπιμη ή τυχαία απειλή, ενεργώντας σύμφωνα με το ενωσιακό και εθνικό δίκαιο και, ιδίως, σύμφωνα με τον Γ.Κ.Π.Δ. και τον ν. 4624/2019 (Α’ 137). Στο πλαίσιο της ανωτέρω επεξεργασίας για λογαριασμό της Η.ΔΙ.Κ.Α. Α.Ε., η Ε.Δ.Υ.Τ.Ε. Α.Ε. επιφορτίζεται με όλες τις υποχρεώσεις του Γ.Κ.Π.Δ. για τον Εκτελούντα την Επεξεργασία. Μεταξύ της Η.ΔΙ.Κ.Α. Α.Ε. και της Ε.Δ.Υ.Τ.Ε. Α.Ε. συνάπτεται Μνημόνιο Συνεργασίας, σύμφωνα με την παρ. 3 του άρθρου 28 του Γ.Κ.Π.Δ..
5γ. Σκοπός της επεξεργασίας των δεδομένων προσωπικού χαρακτήρα των παρ. 2α, 2β και 2γ είναι η πρόσβαση στις πληροφορίες που περιλαμβάνονται στο Ψηφιακό Πιστοποιητικό COVID-19, καθώς και η επαλήθευσή τους, προκειμένου να διευκολυνθεί η άσκηση του δικαιώματος ελεύθερης κυκλοφορίας των φυσικών προσώπων-κατόχων του κατά τη διάρκεια της πανδημίας του κορωνοϊού COVID-19.
6. Η έκδοση του Ψηφιακού Πιστοποιητικού COVID-19 δεν θίγει, ούτε επηρεάζει με οποιονδήποτε τρόπο την εγκυρότητα άλλων βεβαιώσεων εμβολιασμού, υποβολής σε διαγνωστικό έλεγχο ή νόσησης από τον κορωνοϊό COVID-19, η έκδοση των οποίων προβλέπεται από τις κείμενες διατάξεις.
7. Με κοινή απόφαση των Υπουργών Υγείας και Ψηφιακής Διακυβέρνησης ρυθμίζονται τα τεχνικά και οργανωτικά ζητήματα για τη λειτουργία της ηλεκτρονικής πλατφόρμας, την ασφάλεια της επεξεργασίας των δεδομένων προσωπικού χαρακτήρα και τη διασύνδεσή της με πρόσθετα πληροφοριακά συστήματα φορέων του δημόσιου τομέα και καθορίζονται το ειδικότερο περιεχόμενο του Ψηφιακού Πιστοποιητικού COVID-19, τυχόν συμπληρωματικά μη προσωπικά στοιχεία που μπορεί να περιλαμβάνονται σε αυτό, οι περιπτώσεις και η διαδικασία χορήγησης του Πιστοποιητικού από τα Κ.Ε.Π., καθώς και κάθε αναγκαία, τεχνική ή άλλη λεπτομέρεια για την εφαρμογή του παρόντος. Με όμοια απόφαση δύνανται να γίνονται αποδεκτά, ως ειδικότερα πιστοποιητικά, για την εκπλήρωση του σκοπού της παρ. 1, οι βεβαιώσεις της παρ. 6, καθώς και βεβαιώσεις ή πιστοποιητικά εμβολιασμού, υποβολής σε διαγνωστικό έλεγχο ή νόσησης από τον κορωνοϊό COVID-19, που έχουν εκδοθεί από άλλα κράτη, υπό τους ειδικότερους όρους και τις προϋποθέσεις που περιέχονται στην απόφαση.
Άρθρο δεύτερο
Έναρξη ισχύος
Η ισχύς της παρούσας, η οποία θα κυρωθεί νομοθετικά κατά την παρ. 1 του άρθρου 44 του Συντάγματος, αρχίζει από τη δημοσίευσή της στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις της.
Αθήνα, 30 Μαΐου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Πρωθυπουργός
ΚΥΡΙΑΚΟΣ ΜΗΤΣΟΤΑΚΗΣ
Τα Μέλη του Υπουργικού Συμβουλίου
ΠΑΝΑΓΙΩΤΗΣ ΠΙΚΡΑΜΜΕΝΟΣ, ΧΡΗΣΤΟΣ ΣΤΑΪΚΟΥΡΑΣ, ΣΠΥΡΙΔΩΝ -
ΑΔΩΝΙΣ ΓΕΩΡΓΙΑΔΗΣ, ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ, ΜΙΧΑΗΛ ΧΡΥΣΟΧΟΪΔΗΣ, ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ, ΝΙΚΗ ΚΕΡΑΜΕΩΣ, ΚΩΝΣΤΑΝΤΙΝΟΣ ΧΑΤΖΗΔΑΚΗΣ, ΒΑΣΙΛΕΙΟΣ ΚΙΚΙΛΙΑΣ, ΚΩΝΣΤΑΝΤΙΝΟΣ ΣΚΡΕΚΑΣ, ΣΤΥΛΙΑΝΗ ΜΕΝΔΩΝΗ, ΚΩΝΣΤΑΝΤΙΝΟΣ ΤΣΙΑΡΑΣ, ΜΑΥΡΟΥΔΗΣ ΒΟΡΙΔΗΣ, ΠΑΝΑΓΙΩΤΗΣ ΜΗΤΑΡΑΚΗΣ, ΚΩΝΣΤΑΝΤΙΝΟΣ ΚΑΡΑΜΑΝΛΗΣ, ΙΩΑΝΝΗΣ ΠΛΑΚΙΩΤΑΚΗΣ, ΣΠΥΡΙΔΩΝ-ΠΑΝΑΓΙΩΤΗΣ ΛΙΒΑΝΟΣ, ΘΕΟΧΑΡΗΣ ΘΕΟΧΑΡΗΣ, ΓΕΩΡΓΙΟΣ ΓΕΡΑΠΕΤΡΙΤΗΣ, ΚΥΡΙΑΚΟΣ ΠΙΕΡΡΑΚΑΚΗΣ, ΘΕΟΔΩΡΟΣ ΣΚΥΛΑΚΑΚΗΣ, ΝΙΚΟΛΑΟΣ ΠΑΠΑΘΑΝΑΣΗΣ, ΜΙΛΤΙΑΔΗΣ ΒΑΡΒΙΤΣΙΩΤΗΣ, ΒΑΣΙΛΕΙΟΣ ΚΟΝΤΟΖΑΜΑΝΗΣ, ΣΤΥΛΙΑΝΟΣ ΠΕΤΣΑΣ.»
Άρθρο 2
Προστασία δεδομένων
προσωπικού χαρακτήρα
1. H επεξεργασία δεδομένων προσωπικού χαρακτήρα για την έκδοση και χρήση του Ψηφιακού Πιστοποιητικού COVID-19 προς διευκόλυνση της ελεύθερης κυκλοφορίας των φυσικών προσώπων-κατόχων του πραγματοποιείται για σκοπούς εκπλήρωσης ουσιαστικού δημοσίου συμφέροντος και σύμφωνα με το δίκαιο της Ένωσης, και ιδίως τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (L 119) (Γενικό Κανονισμό για την Προστασία Δεδομένων - Γ.Κ.Π.Δ.) και το εθνικό δίκαιο, και ιδίως τον
ν. 4624/2019 (Α’ 137).
Τα δεδομένα προσωπικού χαρακτήρα, που τηρούνται στο Εθνικό Μητρώο Εμβολιασμών και στο Εθνικό Μητρώο Ασθενών COVID-19, αποτελούν αντικείμενο επεξεργασίας για τον σκοπό της δημιουργίας και έκδοσης του Ψηφιακού Πιστοποιητικού COVID-19.
Σύμφωνα με τα οριζόμενα στην περ. β) της παρ. 1 του άρθρου 5 του Γ.Κ.Π.Δ., η επεξεργασία των δεδομένων προσωπικού χαρακτήρα πραγματοποιείται για τον σκοπό της επιβεβαίωσης της ταυτότητας του φυσικού προσώπου - κατόχου, της έκδοσης του Ψηφιακού Πιστοποιητικού COVID-19 και της επαλήθευσης της εγκυρότητας και της ισχύος αυτού στο πλαίσιο της χρήσης του για τη διευκόλυνση της ελεύθερης κυκλοφορίας των φυσικών προσώπων κατά τη διάρκεια της πανδημίας του κορωνοϊού COVID-19. Τα δεδομένα προσωπικού χαρακτήρα, που περιλαμβάνονται στο Ψηφιακό Πιστοποιητικό COVID-19, αποτελούν αντικείμενο επεξεργασίας αποκλειστικά για τον σκοπό της πρόσβασης στην πληροφορία που περιλαμβάνεται στο πιστοποιητικό, της επιβεβαίωσης της πληροφορίας που περιλαμβάνεται σε αυτό και της εγκυρότητας και ισχύος αυτού.
2. Το Ψηφιακό Πιστοποιητικό COVID-19 εκδίδεται ύστερα από αίτημα του φυσικού προσώπου και επιδεικνύεται στις αρχές της παρ. 4 σε ψηφιακή ή έντυπη μορφή, κατ’ επιλογή του φυσικού προσώπου-κατόχου.
3. Τα δεδομένα προσωπικού χαρακτήρα, που αποτελούν αντικείμενο επεξεργασίας για την έκδοση του Ψηφιακού Πιστοποιητικού COVID-19, τηρούνται, αναλόγως με την κατηγορία του πιστοποιητικού, για το χρονικό διάστημα που είναι απαραίτητο για την επίτευξη του σκοπού της επεξεργασίας και σε καμία περίπτωση πέραν της περιόδου επίδειξης πιστοποιητικών προς διευκόλυνση της ελεύθερης κυκλοφορίας προσώπων κατά τη διάρκεια της πανδημίας COVID-19.
4. Αποδέκτες του Ψηφιακού Πιστοποιητικού COVID-19 και των δεδομένων προσωπικού χαρακτήρα που περιλαμβάνονται σε αυτό για τον σκοπό της επαλήθευσης της εγκυρότητάς του είναι οι αρμόδιες αρχές ελέγχου των αναγκαίων εγγράφων για την είσοδο ή τη μετεπιβίβαση ταξιδιωτών στην χώρα. Οι αρχές αυτές προβαίνουν στην απολύτως αναγκαία επεξεργασία των δεδομένων προσωπικού χαρακτήρα, που περιλαμβάνονται στο πιστοποιητικό για τον σκοπό της επιβεβαίωσης της εγκυρότητας και της ισχύος αυτού. Ύστερα από την ολοκλήρωση της διαδικασίας επιβεβαίωσης οι αρχές αυτές δεν αποθηκεύουν και δεν τηρούν είτε αντίγραφα του Ψηφιακού Πιστοποιητικού COVID-19 είτε τα δεδομένα προσωπικού χαρακτήρα που περιέχονται σε αυτό.
5. Τα φυσικά πρόσωπα, των οποίων δεδομένα προσωπικού χαρακτήρα τυγχάνουν επεξεργασίας στο πλαίσιο του Ψηφιακού Πιστοποιητικού COVID-19, έχουν τα δικαιώματα των άρθρων 12 - 22 του Γ.Κ.Π.Δ.
Άρθρο 3
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 9 Ιουνίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
											


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 9 Ιουνίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

