NOMOΣ ΥΠ’ ΑΡΙΘΜ. 4778	
Μισθολόγιο, ζητήματα ανθρώπινου δυναμικού της Ανεξάρτητης Αρχής Δημοσίων Εσόδων και άλλες επείγουσες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΚΕΦΑΛΑΙΟ Α΄ ΜΙΣΘΟΛΟΓΙΟ ΑΝΕΞΑΡΤΗΤΗΣ ΑΡΧΗΣ ΔΗΜΟΣΙΩΝ ΕΣΟΔΩΝ
Άρθρο 1 Πεδίο εφαρμογής
Άρθρο 2 Ορισμός αποδοχών
Άρθρο 3 Μισθολογική κατάταξη 
Άρθρο 4 Κατάταξη των υπαλλήλων σε μισθολογικά κλιμάκια βασικού μισθού
Άρθρο 5 Ωρίμανση μισθολογικών κλιμακίων βασικού μισθού
Άρθρο 6 Προωθημένη μισθολογική εξέλιξη
Άρθρο 7 Βασικός μισθός
Άρθρο 8 Οικογενειακή παροχή
Άρθρο 9 Επίδομα απομακρυσμένων - παραμεθορίων περιοχών 
Άρθρο 10 Επίδομα επικίνδυνης και ανθυγιεινής εργασίας
Άρθρο 11 Ειδική αμοιβή και Βαθμός Θέσης Εργασίας
Άρθρο 12 Ελάχιστα όρια αποδοχών
Άρθρο 13 Αποζημίωση για εργασία καθ’ υπέρβαση του υποχρεωτικού ωραρίου - Αποζημίωση για εργασία προς συμπλήρωση του υποχρεωτικού ωραρίου
Άρθρο 14 Αμοιβές συλλογικών οργάνων και εκπαιδευτών
Άρθρο 15 Βραβείο Επίτευξης Στόχων
Άρθρο 16 Ανώτατο όριο αποδοχών
Άρθρο 17 Έλεγχος μισθοδοσίας
Άρθρο 18 Επιστροφή αχρεωστήτως καταβληθέντων
Άρθρο 19 Γενικές ρυθμίσεις για θέματα αποδοχών
Άρθρο 20 Μεταβατικές και ειδικές διατάξεις
ΚΕΦΑΛΑΙΟ Β΄ ΖΗΤΗΜΑΤΑ ΑΝΘΡΩΠΙΝΟΥ ΔΥΝΑΜΙΚΟΥ ΤΗΣ ΑΝΕΞΑΡΤΗΤΗΣ ΑΡΧΗΣ ΔΗΜΟΣΙΩΝ ΕΣΟΔΩΝ
Άρθρο 21 Επιλογή προϊσταμένων οργανικών μονάδων της Α.Α.Δ.Ε. - Τροποποίηση του άρθρου 26 του
ν. 4389/2016
Άρθρο 22 Παύση και μετακίνηση προϊσταμένων οργανικών μονάδων της Α.Α.Δ.Ε. - Τροποποίηση του άρθρου 27 του ν. 4389/2016
Άρθρο 23 Συστήματα υπηρεσιακής εξέλιξης του προσωπικού της Α.Α.Δ.Ε. - Τροποποίηση του άρθρου 28 του ν. 4389/2016
Άρθρο 24 Πρόσληψη προσωπικού στη Γενική Διεύθυνση Ηλεκτρονικής Διακυβέρνησης και στη Γενική Διεύθυνση Οικονομικών Υπηρεσιών της Α.Α.Δ.Ε.
ΚΕΦΑΛΑΙΟ Γ΄ ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 25 Κίνητρα για εταιρείες ειδικού σκοπού διαχείρισης οικογενειακής περιουσίας - Προσθήκη άρθρου 71Η στον ν. 4172/2013 - Τροποποίηση της παρ. 1 του άρθρου 3 του ν. 2859/2000
Άρθρο 26 Ρύθμιση για τα δημόσια ανταλλάξιμα ακίνητα που βρίσκονται εντός των οικοδομικών τετραγώνων (Ο.Τ.) 182, 183, 184, 184Α του εγκεκριμένου με το π.δ. της 31ης.7.1925 ρυμοτομικού σχεδίου της πόλης των Σερρών
Άρθρο 27 Ρύθμιση για τα πρώην δασικά ακίνητα που βρίσκονται εντός του εγκεκριμένου με το β.δ. της 15ης.8.1963 ρυμοτομικού σχεδίου του οικισμού Νέου Παντελεήμονα Πιερίας
Άρθρο 28 Ρυθμίσεις για ακίνητα που ανήκουν στην ιδιωτική περιουσία του Δημοσίου και βρίσκονται εντός του εγκεκριμένου με το β.δ. της 29ης.7.1894 ρυμοτομικού σχεδίου στις θέσεις «Ράχη και Μαχάλα» Μαλεσίνας, που συστάθηκε δυνάμει του νόμου ΡΜΘ΄ της 5ης.1.1866 «περί συνοικισμών» προς αποκατάσταση σεισμοπαθών
Άρθρο 29 Ρυθμίσεις για το Μητρώο Πιστοποιημένων Εκτιμητών - Τροποποίηση της παρ. Γ΄ του άρθρου πρώτου του ν. 4152/2013
Άρθρο 30 Παράταση ισχύος έκτακτων μέτρων για την εξασφάλιση της παροχής υπηρεσιών καθαριότητας, απολύμανσης, φύλαξης κτιρίων και προθεσμιών δημοσίων συμβάσεων
Άρθρο 31 Επέκταση της απαλλαγής μισθώματος επαγγελματικών μισθώσεων - Τροποποίηση της παρ. 10 του άρθρου δεύτερου της από 20.3.2020 Πράξης Νομοθετικού Περιεχομένου, η οποία κυρώθηκε με το άρθρο 1 του ν. 4683/2020
Άρθρο 32 Διατάξεις εφαρμογής του Πρωτοκόλλου για την εξάλειψη του παράνομου εμπορίου προϊόντων καπνού - Τροποποίηση του άρθρου 28Α του ν. 4758/2020
Άρθρο 33 Ανακοπές κατά της εκτελεστικής διαδικασίας
Άρθρο 34 Προκαταβολή σύνταξης - Προσθήκη άρθρου 7Α στον ν. 4387/2016
Άρθρο 35 Προστατευόμενα πρόσωπα - Τροποποίηση του άρθρου 1 του ν. 2643/1998
Άρθρο 36 Μετάταξη και απόσπαση υπαλλήλων του Ηλεκτρονικού Εθνικού Φορέα Κοινωνικής Ασφάλισης (e-ΕΦΚΑ)
Άρθρο 37 Μέτρα στήριξης εργαζομένων και εργοδοτών τουριστικών καταλυμάτων δωδεκάμηνης λειτουργίας- Τροποποίηση του άρθρου 123Α του ν. 4714/2020
Άρθρο 38 Υπηρεσίες ενημέρωσης του κοινού
Άρθρο 39 Οικονομική ενίσχυση διανομέων κινηματογραφικών ταινιών, βίντεο και τηλεοπτικών προγραμμάτων - Τροποποίηση του άρθρου 70 του ν. 4745/2020
Άρθρο 40 Παράταση του μηχανισμού ενίσχυσης ΣΥΝ-ΕΡΓΑΣΙΑ
Άρθρο 41 Παράταση διατάξεων για αναστολή εργασίας - Τροποποίηση του άρθρου 68 του ν. 4756/2020
Άρθρο 42 Επέκταση οικονομικής στήριξης καλλιτεχνών - Τροποποίηση του άρθρου 121 του ν. 4764/2020
Άρθρο 43 Έκτακτη αποζημίωση εποχικά εργαζομένων του τουριστικού και επισιτιστικού κλάδου χωρίς δικαίωμα υποχρεωτικής επαναπρόσληψης
Άρθρο 44 Ρύθμιση ασφαλιστικών εισφορών - Τροποποίηση του άρθρου 32 του ν. 4756/2020
Άρθρο 45 Χρήση μέσων Τ.Π.Ε. για τη διεξαγωγή γενικών συνελεύσεων και αρχαιρεσιών σε αθλητικές ενώσεις και ομοσπονδίες - Παράταση θητειών καταστατικών οργάνων αθλητικών ενώσεων
Άρθρο 46 Παράταση της θητείας της Ολομέλειας της Διοίκησης της Ελληνικής Παραολυμπιακής Επιτροπής (Ε.Π.Ε.)
ΚΕΦΑΛΑΙΟ Δ΄ ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΚΑΙ ΕΝΑΡΞΗ ΙΣΧΥΟΣ
Άρθρο 47 Εξουσιοδοτικές διατάξεις
Άρθρο 48 Έναρξη ισχύος
ΚΕΦΑΛΑΙΟ Α΄
Μισθολόγιο Ανεξάρτητης Αρχής Δημοσίων Εσόδων
Άρθρο 1 
Πεδίο εφαρμογής
1. Στις διατάξεις του παρόντος υπάγονται οι μόνιμοι και δόκιμοι πολιτικοί δημόσιοι υπάλληλοι, οι υπάλληλοι με σχέση εργασίας ιδιωτικού δικαίου αορίστου και ορισμένου χρόνου, οι οποίοι υπηρετούν στην Ανεξάρτητη Αρχή Δημοσίων Εσόδων (Α.Α.Δ.Ε.), καθώς και οι μετακλητοί υπάλληλοι και οι σύμβουλοι και οι συνεργάτες του Διοικητή της Α.Α.Δ.Ε. κατά το άρθρο 24 του ν. 4389/2016 (Α΄ 94).
2. Δεν υπάγονται στις διατάξεις του παρόντος ο Διοικητής της Α.Α.Δ.Ε., ο Πρόεδρος, τα μέλη και ο εμπειρογνώμονας του Συμβουλίου Διοίκησης της Α.Α.Δ.Ε.
Άρθρο 2 
Ορισμός αποδοχών
Οι μηνιαίες τακτικές αποδοχές των υπαλλήλων αποτελούνται από τον βασικό μισθό του άρθρου 7, τα επιδόματα και τις παροχές των άρθρων 8, 9 και 10, σύμφωνα με τις προϋποθέσεις χορήγησής τους, την ειδική αμοιβή του άρθρου 11, καθώς και την προσωπική διαφορά του άρθρου 12.
Άρθρο 3 
Μισθολογική κατάταξη 
1. Οι υπάλληλοι, οι οποίοι υπάγονται στις διατάξεις του παρόντος, κατατάσσονται ως εξής:
α. Σε μισθολογικά κλιμάκια βασικού μισθού, σύμφωνα με την κατηγορία εκπαίδευσης των υπαλλήλων και την προϋπηρεσία τους σε φορείς του Δημοσίου.
β. Σε Βαθμούς Θέσης Εργασίας (Β.Θ.Ε.), σύμφωνα με τη Θέση Εργασίας (Θ.Ε.) των υπαλλήλων του άρθρου 11.
2. Η ανωτέρω κατάταξη των υπαλλήλων σε μισθολογικά κλιμάκια και βαθμούς θέσης εργασίας δεν επηρεάζεται από τον κλάδο, στον οποίο ανήκει η θέση τους.
Άρθρο 4 
Κατάταξη των υπαλλήλων 
σε μισθολογικά κλιμάκια βασικού μισθού
1. Τα Μισθολογικά Κλιμάκια βασικού μισθού (Μ.Κ.) των υπαλλήλων των κατηγοριών:
α) Πανεπιστημιακής Εκπαίδευσης (Π.Ε.) με πτυχίο ή δίπλωμα πανεπιστημίου της ημεδαπής ή ισότιμο σχολών αλλοδαπής, 
β) Τεχνολογικής Εκπαίδευσης (Τ.Ε.) με πτυχίο ή δίπλωμα Τεχνολογικού Εκπαιδευτικού Ιδρύματος (Τ.Ε.Ι.) της ημεδαπής ή ισότιμο σχολών ημεδαπής ή αλλοδαπής,
γ) Δευτεροβάθμιας Εκπαίδευσης (Δ.Ε.), και
δ) Υποχρεωτικής Εκπαίδευσης (Υ.Ε.), ορίζονται ως εξής:
Σε δεκαεννέα (19) για τους υπαλλήλους των κατηγοριών Τ.Ε. και Π.Ε. και σε δεκατρία (13) για τους υπαλλήλους των κατηγοριών Υ.Ε. και Δ.Ε. Οι υπάλληλοι των κατηγοριών Τ.Ε. και Π.Ε. εξελίσσονται σε αυτά με εισαγωγικό το Μ.Κ. 1 και καταληκτικό το Μ.Κ. 19, ενώ των κατηγοριών Υ.Ε. και Δ.Ε. με εισαγωγικό το Μ.Κ. 1 και καταληκτικό το Μ.Κ. 13.
Υπάλληλοι που διορίστηκαν ή μετατάχθηκαν στη Δ.Ε. κατηγορία, χωρίς απολυτήριο δευτεροβάθμιας εκπαίδευσης, αλλά με απολυτήριο τίτλο αντίστοιχης ειδικότητας αναγνωρισμένης κατώτερης τεχνικής σχολής ή με τον απαιτούμενο από τις οικείες διατάξεις χρόνο εμπειρίας, εξελίσσονται στα Μ.Κ. της Δ.Ε. κατηγορίας.
2. α. Κάτοχοι μεταπτυχιακών τίτλων σπουδών ετήσιας τουλάχιστον φοίτησης, για τίτλους που έχουν χορηγηθεί μετά τη λήψη του πτυχίου τριτοβάθμιας εκπαίδευσης, προωθούνται κατά δύο (2) Μ.Κ. στην κατηγορία που ανήκουν, ενώ οι κάτοχοι διδακτορικού διπλώματος κατά έξι (6) Μ.Κ.
β. Η κατάταξη στα Μ.Κ. της περ. α΄ πραγματοποιείται μόνο όταν το περιεχόμενο των μεταπτυχιακών τίτλων σπουδών είναι συναφές με το αντικείμενο απασχόλησης του υπαλλήλου, όπως προκύπτει από την προκήρυξη της θέσης κατά την πλήρωση ή την περιγραφή της θέσης εργασίας από τον οργανισμό της υπηρεσίας. Για τη συνδρομή ή όχι της προϋπόθεσης αυτής αποφαίνεται το αρμόδιο, για την αναγνώριση των τίτλων αυτών, όργανο. Οι ενστάσεις που υποβάλλονται κατά των αποφάσεων που απορρίπτουν τη συνάφεια των μεταπτυχιακών τίτλων εξετάζονται από την ειδική τριμελή επιτροπή της περ. β΄ της παρ. 3 του άρθρου 9 του ν. 4354/2015 
(Α΄ 176). Η νέα κατάταξη και τα οικονομικά αποτελέσματά της ισχύουν από την ημερομηνία υποβολής της σχετικής αίτησης και όλων των απαραίτητων δικαιολογητικών. Για τους υπαλλήλους, οι οποίοι μετατάσσονται ή διορίζονται στην Ανεξάρτητη Αρχή Δημοσίων Εσόδων (Α.Α.Δ.Ε.) από την 1η.3.2017 και μετά και οι οποίοι κατείχαν συναφή μεταπτυχιακό ή διδακτορικό τίτλο πριν την ημερομηνία της μετάταξης ή του διορισμού τους στην Αρχή, τα οικονομικά αποτελέσματα της αναγνώρισης της συνάφειας ισχύουν από την ημερομηνία της μετάταξης ή του διορισμού τους.
γ. Οι απόφοιτοι της Εθνικής Σχολής Δημόσιας Διοίκησης και Αυτοδιοίκησης (Ε.Σ.Δ.Δ.Α.) εξελίσσονται στα Μ.Κ. της κατηγορίας όπου ανήκουν με εισαγωγικό το Μ.Κ. 6. Στην περίπτωση αυτών που αποφοίτησαν με άριστα αναγνωρίζεται ένα (1) επιπλέον έτος για τη μισθολογική τους εξέλιξη.
δ. Σε περίπτωση κατοχής πλέον του ενός των τίτλων των περ. α΄ και γ΄, οι υπάλληλοι εξελίσσονται στα Μ.Κ. που προβλέπονται για τον ανώτερο τίτλο σπουδών.
3. Οι προϊστάμενοι Γενικών Διευθύνσεων και ο Διευθυντής του Γραφείου του Διοικητή της Α.Α.Δ.Ε., καθ’ όλη τη διάρκεια της θητείας τους, κατατάσσονται στο καταληκτικό Μ.Κ. της κατηγορίας Π.Ε.
4. Οι σύμβουλοι, οι συνεργάτες του Διοικητή της Α.Α.Δ.Ε., καθώς και οι μετακλητοί υπάλληλοι, κατά το άρθρο 24 του ν. 4389/2016 (Α΄ 94), κατατάσσονται ως εξής: (α) οι κάτοχοι διδακτορικού τίτλου σπουδών στο Μ.Κ. 17 της κατηγορίας τους, (β) οι απόφοιτοι της Ε.Σ.Δ.Δ.Α. ή οι κάτοχοι μεταπτυχιακού τίτλου σπουδών στο Μ.Κ. 15 της κατηγορίας τους, (γ) οι κάτοχοι πτυχίου ανώτερης ή ανώτατης εκπαίδευσης, κατατάσσονται στο Μ.Κ. 13 της κατηγορίας τους, (δ) οι κάτοχοι τίτλου δευτεροβάθμιας εκπαίδευσης κατατάσσονται στο Μ.Κ. 11 της Δ.Ε. κατηγορίας.
5. Οι δικηγόροι που παρέχουν υπηρεσίες με σχέση πάγιας και περιοδικής έμμισθης εντολής στις οργανικές μονάδες της Α.Α.Δ.Ε., κατατάσσονται ως εξής:
α. Οι δικηγόροι στο Πρωτοδικείο στο Μ.Κ. 3 της Π.Ε. κατηγορίας,
β. οι δικηγόροι στο Εφετείο στο Μ.Κ. 10 της Π.Ε. κατηγορίας, και
γ. οι δικηγόροι στον Άρειο Πάγο στο Μ.Κ. 15 της Π.Ε. κατηγορίας.
Για τους ανωτέρω δεν έχει εφαρμογή το άρθρο 5.
6. Ο διοριζόμενος υπάλληλος εισέρχεται στην Υπηρεσία με το εισαγωγικό μισθολογικό κλιμάκιο της κατηγορίας στην οποία ανήκει ή στο μισθολογικό κλιμάκιο, που προβλέπεται από τις διατάξεις του παρόντος.
Άρθρο 5 
Ωρίμανση μισθολογικών κλιμακίων 
βασικού μισθού
1. Για τη μισθολογική εξέλιξη των υπαλλήλων όλων των κατηγοριών, από κατώτερο σε ανώτερο μισθολογικό κλιμάκιο βασικού μισθού του άρθρου 4, απαιτείται υπηρεσία, ως εξής:
α. Για τους υπαλλήλους των κατηγοριών Υποχρεωτικής Εκπαίδευσης (Υ.Ε.) και Δευτεροβάθμιας Εκπαίδευσης (Δ.Ε.) υπηρεσία τριών (3) ετών σε κάθε μισθολογικό κλιμάκιο βασικού μισθού.
β. Για τους υπαλλήλους των κατηγοριών Τεχνολογικής Εκπαίδευσης (Τ.Ε.) και Πανεπιστημιακής Εκπαίδευσης (Π.Ε.) υπηρεσία δύο (2) ετών σε κάθε μισθολογικό κλιμάκιο βασικού μισθού.
2. Για τη μισθολογική εξέλιξη των υπαλλήλων από το κατώτερο μισθολογικό κλιμάκιο στο αμέσως ανώτερο, απαιτείται να έχει συμπληρωθεί ο καθορισμένος χρόνος υπηρεσίας στο κατώτερο μισθολογικό κλιμάκιο.
3. Η κατά την παρ. 2 εξέλιξη του υπαλλήλου γίνεται με πράξη του αρμόδιου για τον διορισμό οργάνου.
4.α. Ως προϋπηρεσία, που αναγνωρίζεται για την εξέλιξη των υπαλλήλων στα μισθολογικά κλιμάκια του άρθρου 4, λαμβάνεται η υπηρεσία που προσφέρεται σε φορείς της παρ. 1 του άρθρου 7 του ν. 4354/2015 (Α΄ 176) των κρατών μελών της Ευρωπαϊκής Ένωσης (Ε.Ε.), καθώς και στους θεσμούς και τα όργανα της Ε.Ε., με σχέση εξαρτημένης εργασίας δημοσίου ή ιδιωτικού δικαίου αορίστου ή ορισμένου χρόνου. Για υπηρεσίες που παρέχονται με μειωμένο ωράριο εργασίας, αναγνωρίζεται στη μισθολογική εξέλιξη τόσος χρόνος, όσος προκύπτει από το πηλίκο της διαίρεσης του συνόλου των ωρών εργασίας δια του αριθμού των ωρών εβδομαδιαίας απασχόλησης που ισχύει για τον αντίστοιχο κλάδο υπαλλήλων. Για τον υπολογισμό της αναγνωριζόμενης κατά τα προαναφερθέντα υπηρεσίας, το έτος λογίζεται για τριακόσιες (300) ημέρες, ο μήνας για είκοσι πέντε (25) ημέρες και η εβδομάδα για έξι (6) ημέρες εργασίας. 
β. Απαραίτητη προϋπόθεση για την αναγνώριση των προϋπηρεσιών της περ. α), είναι να μην έχουν χρησιμοποιηθεί για τη χορήγηση καμίας άλλης οικονομικής παροχής ή για την αναγνώριση συνταξιοδοτικού δικαιώματος.
Η αναγνώριση των ανωτέρω προϋπηρεσιών πραγματοποιείται με απόφαση του υπηρεσιακού συμβουλίου ή άλλου αρμοδίου οργάνου και τα οικονομικά αποτελέσματα ισχύουν από την ημερομηνία υποβολής της σχετικής αίτησης και όλων των απαραίτητων δικαιολογητικών. Για τους υπαλλήλους, οι οποίοι μετατάσσονται ή διορίζονται στην Α.Α.Δ.Ε., από την 1η.3.2017 και μετά, και οι οποίοι είχαν προϋπηρεσία σε φορείς της περ. α) της παρ. 4, πριν την ημερομηνία της μετάταξης ή του διορισμού τους στην Α.Α.Δ.Ε., τα οικονομικά αποτελέσματα της αναγνώρισης της προϋπηρεσίας ισχύουν από την ημερομηνία της μετάταξης ή του διορισμού τους.
Άρθρο 6 
Προωθημένη μισθολογική εξέλιξη
1. Υπάλληλοι όλων των κατηγοριών, οι οποίοι, σύμφωνα με τις σχετικές περί αξιολόγησης των υπαλλήλων διατάξεις, βαθμολογούνται σε τρεις (3) συναπτές ετήσιες αξιολογικές περιόδους με βαθμολογία ίση ή ανώτερη του ενενήντα πέντε τοις εκατό (95%), δύνανται να εξελίσσονται ταχύτερα στη μισθολογική κλίμακα της κατηγορίας τους, λαμβάνοντας ένα (1) επιπλέον μισθολογικό κλιμάκιο βασικού μισθού.
2. Στις περιπτώσεις που ο υπάλληλος, κατά τη διαδικασία αξιολόγησης, βαθμολογείται ως ανεπαρκής για την υπηρεσία, διερευνάται η δυνατότητα εφοδιασμού του με επιπλέον κίνητρα επιμόρφωσης ή άλλων δράσεων βελτίωσης της απόδοσής τους. Σε όλως εξαιρετικές περιπτώσεις, μετά από τρεις (3) ετήσιες συναπτές αξιολογήσεις, δύναται να αναστέλλεται η αυτόματη μισθολογική του εξέλιξη. Η ως άνω αναστολή έχει μέγιστη διάρκεια έως ένα (1) έτος. Η σχετική απόφαση αναστολής είναι πλήρως και επαρκώς αιτιολογημένη και υπόκειται σε ένσταση που εξετάζεται από τα υπηρεσιακά συμβούλια της παρ. 1 του άρθρου 30 του ν. 4389/2016 (Α΄ 94). 
Άρθρο 7
Βασικός μισθός
1. Ο μηνιαίος βασικός μισθός του Μισθολογικού Κλιμακίου (Μ.Κ.) 1 της κατηγορίας Υποχρεωτικής Εκπαίδευσης (Υ.Ε.) ορίζεται σε επτακόσια ογδόντα (780) ευρώ.
Ο μηνιαίος βασικός μισθός των λοιπών Μ.Κ. της κατηγορίας αυτής διαμορφώνεται με πρόσθεση στο αμέσως προηγούμενο Μ.Κ. του ποσού που προκύπτει από τον πολλαπλασιασμό των επτακοσίων ογδόντα (780) ευρώ με τον συντελεστή 0,0551.
Το προστιθέμενο ποσό στρογγυλοποιείται στο πλησιέστερο ευρώ.
2. Οι βασικοί μισθοί των Μ.Κ. 1 των κατηγοριών Δευτεροβάθμιας Εκπαίδευσης (Δ.Ε.), Τεχνολογικής Εκπαίδευσης (Τ.Ε.) και Πανεπιστημιακής Εκπαίδευσης (Π.Ε.) προσδιορίζονται με βάση το ποσό των επτακοσίων ογδόντα (780) ευρώ, πολλαπλασιαζόμενο με τους παρακάτω συντελεστές, στρογγυλοποιούμενοι στην πλησιέστερη μονάδα ευρώ:
Κατηγορία	Συντελεστής
Δ.Ε.	1,10
Τ.Ε.	1,33
Π.Ε.	1,40

Ο μηνιαίος βασικός μισθός των λοιπών Μ.Κ. των ως άνω κατηγοριών διαμορφώνεται με πρόσθεση στο αμέσως προηγούμενο Μ.Κ. του ποσού που προκύπτει από τον πολλαπλασιασμό του ποσού των επτακοσίων ογδόντα (780) ευρώ με τους ως άνω συντελεστές και στη συνέχεια με τον συντελεστή 0,0699 για τη Δ.Ε. κατηγορία, 0,0530 για την Τ.Ε. κατηγορία και 0,0540 για την Π.Ε. κατηγορία.
Άρθρο 8
Οικογενειακή παροχή
1. Για την ενίσχυση της οικογένειας των υπαλλήλων, που εμπίπτουν στις διατάξεις του παρόντος, χορηγείται μηνιαία οικογενειακή παροχή, ανάλογα με την οικογενειακή κατάσταση των υπαλλήλων, ως εξής:
Για υπάλληλο με τέκνα ανήλικα ή με τέκνα με αναπηρία ποσοστού τουλάχιστον πενήντα τοις εκατό (50%) που τα καθιστά ανίκανα για την άσκηση βιοποριστικού επαγγέλματος, η παροχή ορίζεται σε πενήντα (50) ευρώ για ένα (1) τέκνο, σε εβδομήντα (70) ευρώ για δύο (2) τέκνα, σε εκατόν είκοσι (120) ευρώ για τρία (3) τέκνα, σε εκατόν εβδομήντα (170) ευρώ για τέσσερα (4) τέκνα, με προσαύξηση εβδομήντα (70) ευρώ για κάθε επιπλέον τέκνο.
Η παροχή του προηγούμενου εδαφίου δεν χορηγείται σε υπάλληλο με τέκνα τα οποία έχουν ίδια εισοδήματα, είτε από την άσκηση βιοποριστικού επαγγέλματος, είτε από άλλη πηγή και υποβάλλουν δική τους φορολογική δήλωση, στην οποία το δηλωθέν εισόδημα υπερβαίνει το ύψος του αφορολόγητου ορίου. Σε αυτήν την περίπτωση η οικογενειακή παροχή παύει να καταβάλλεται για το οικονομικό έτος κατά το οποίο διαπιστώνεται η υπέρβαση του ως άνω ορίου. Η κατά τα ανωτέρω παροχή χορηγείται για τέκνα προερχόμενα από γάμο, φυσικά, θετά ή αναγνωρισθέντα, εφόσον είναι άγαμα και δεν υπερβαίνουν το δέκατο όγδοο έτος της ηλικίας ή το δέκατο ένατο έτος, εφόσον φοιτούν στη μέση εκπαίδευση.
2. Ειδικά, για τέκνα που φοιτούν σε οποιονδήποτε φορέα μεταλυκειακής εκπαίδευσης, δημόσιας ή ιδιωτικής, η παροχή δίδεται μόνο, κατά τη διάρκεια του ελάχιστου αριθμού, για την απονομή των τίτλων σπουδών, εξαμήνων, που προβλέπεται από τον οργανισμό του κάθε φορέα εκπαίδευσης και σε καμία περίπτωση πέρα από τη συμπλήρωση του εικοστού τετάρτου έτους της ηλικίας τους.
3. Για τη διακοπή της παροχής, λόγω συμπλήρωσης των ανωτέρω, κατά περίπτωση, ορίων, ως ημέρα γέννησης των παιδιών θεωρείται η 31η Δεκεμβρίου του έτους γέννησής τους και, προκειμένου περί φοιτητών ή σπουδαστών, η λήξη του ακαδημαϊκού ή σπουδαστικού έτους.
Άρθρο 9
Επίδομα απομακρυσμένων - 
παραμεθορίων περιοχών 
1. Το επίδομα των απομακρυσμένων - παραμεθορίων περιοχών όπως ορίζεται στην παρ. 1 του άρθρου 19 του ν. 4354/2015 (Α΄ 176) εξακολουθεί να καταβάλλεται στους δικαιούχους στο ίδιο ύψος και με τις ίδιες προϋποθέσεις.
2. Η χορήγηση του επιδόματος της παρ. 1 συνδέεται με την πραγματική άσκηση καθηκόντων στις υπηρεσίες των περιοχών αυτών. Ειδικότερα, η προσαύξηση, σύμφωνα με την απόφαση της περ. α΄ της παρ. 2 του άρθρου 25, χορηγείται υπό την προϋπόθεση της υποχρεωτικής παραμονής στην ίδια υπηρεσία για χρονικό διάστημα τουλάχιστον δύο (2) ετών και όχι περισσότερο από έξι (6) έτη, με την επιφύλαξη τυχόν ειδικότερων διατάξεων, οι οποίες προβλέπουν μεγαλύτερο χρονικό διάστημα υποχρεωτικής παραμονής στην ίδια υπηρεσία. Σε περίπτωση παραμονής για διάστημα μικρότερο των δύο (2) ετών, τα ποσά που χορηγήθηκαν, σύμφωνα με την ίδια ως άνω απόφαση, αναζητούνται ως αχρεωστήτως καταβληθέντα. 
Άρθρο 10 
Επίδομα επικίνδυνης και 
ανθυγιεινής εργασίας
1. Στους υπαλλήλους χορηγείται επίδομα επικίνδυνης και ανθυγιεινής εργασίας σύμφωνα με τα οριζόμενα στην παρ. 12 του άρθρου 18 του ν. 4354/2015 (Α΄ 176) και εφόσον πληρούνται οι όροι και οι προϋποθέσεις της ανωτέρω διάταξης.
2. Η χορήγηση του εν λόγω επιδόματος συνδέεται με την πραγματική άσκηση καθηκόντων.
Άρθρο 11
Ειδική αμοιβή και Βαθμός Θέσης Εργασίας
1. Στους υπαλλήλους της Ανεξάρτητης Αρχής Δημοσίων Εσόδων (Α.Α.Δ.Ε.) που υπάγονται στον παρόντα, χορηγείται ειδική αμοιβή, πλέον του βασικού μισθού του άρθρου 7 και των επιδομάτων του παρόντος, η οποία συνδέεται με την αξιολόγηση της Θέσης Εργασίας (Θ.Ε.) που κατέχουν και την κατάταξη αυτής σε Βαθμό Θέσης Εργασίας (Β.Θ.Ε.) της παρ. 4. Προϋποθέσεις για τη χορήγηση είναι αφενός η κατάρτιση ειδικού συστήματος βαθμολογικής κατάταξης των Θ.Ε. της Α.Α.Δ.Ε., ο καθορισμός των βαθμών του συστήματος αυτού, η περιγραφή, αξιολόγηση και κατάταξη των Θ.Ε. και αφετέρου η κατάταξη των υπαλλήλων στους βαθμούς των Θ.Ε., κατά τα ειδικότερα οριζόμενα στην παρ. 2 του άρθρου 28 του ν. 4389/2016 (Α΄ 94), περί Συστήματος Βαθμολογικής Κατάταξης. 
2. Ο δόκιμος υπάλληλος λαμβάνει το εβδομήντα πέντε τοις εκατό (75%) της ειδικής αμοιβής κατά το πρώτο έτος υπηρεσίας και το ενενήντα τοις εκατό (90%) κατά το δεύτερο έτος. Μετά τη μονιμοποίησή του ο υπάλληλος λαμβάνει το σύνολο της ειδικής αμοιβής της παρ. 4. 
3. Οι υπηρετούντες στο Γραφείο του Διοικητή της Α.Α.Δ.Ε., οι οποίοι κατατάσσονται στους βαθμούς ένα (1) έως έξι (6) της παρ. 4, λαμβάνουν το εξήντα τοις εκατό (60%) της ειδικής αμοιβής της παρ. 4.
4. Το αναφερόμενο στην περ. β΄ της παρ. 2 του άρθρου 28 του ν. 4389/2016 (Α΄94) Σύστημα Βαθμολογικής Κατάταξης, διαρθρώνεται σε Β.Θ.Ε. Για την εφαρμογή του παρόντος, οι Β.Θ.Ε. ορίζονται σε δεκατρείς (13). Η ειδική αμοιβή θέσης εργασίας ανά Β.Θ.Ε. διαμορφώνεται ως εξής:
Βαθμός 
θέσης εργασίας	Ειδική αμοιβή
θέσης εργασίας
1	2.200 ευρώ
2	1.750 ευρώ
3	1.650 ευρώ
4	1.450 ευρώ
5	1.250 ευρώ
6	1.100 ευρώ
7	980 ευρώ
8	850 ευρώ
9	600 ευρώ
10	370 ευρώ
11	150 ευρώ
12	100 ευρώ
13	0 ευρώ

5. Η ειδική αμοιβή θέσης εργασίας ανά Β.Θ.Ε. καταβάλλεται στον υπάλληλο με την προϋπόθεση της συμμετοχής του στη διαδικασία ετήσιας αξιολόγησης, σύμφωνα με τις σχετικές περί αξιολόγησης των υπαλλήλων νομοθετικές και κανονιστικές διατάξεις. Στην περίπτωση μη συμμετοχής του στη διαδικασία ετήσιας αξιολόγησης, καταβάλλονται στον υπάλληλο, από τον μήνα που ακολουθεί τον μήνα ολοκλήρωσης της διαδικασίας αξιολόγησης, στην οποία δεν συμμετείχε ο υπάλληλος, και μέχρι και τον μήνα ολοκλήρωσης της διαδικασίας της επόμενης ετήσιας αξιολόγησης, οι αποδοχές των άρθρων 7, 8, 9 και 10 του παρόντος και του άρθρου 16 του ν. 4354/2015 (Α΄ 176) υπό τις προϋποθέσεις χορήγησής τους, καθώς και η προσωπική διαφορά του άρθρου 12 υπό τις προϋποθέσεις χορήγησής της. 
Άρθρο 12
Ελάχιστα όρια αποδοχών
1. Σε περίπτωση που από τις ρυθμίσεις του παρόντος προκύψουν, κατά την αρχική κατάταξη ή κατόπιν μετακίνησης του υπαλλήλου σε νέα Θέση Εργασίας (Θ.Ε.) ή σε υπηρεσίες εκτός της Ανεξάρτητης Αρχής Δημοσίων Εσόδων (Α.Α.Δ.Ε.), συνολικές μηνιαίες αποδοχές χαμηλότερες από αυτές που δικαιούταν, πριν την ισχύ του παρόντος, η διαφορά αυτή διατηρείται ως προσωπική, προκειμένου, με την επιφύλαξη της παρ. 3, ο υπάλληλος να μη λάβει συνολικές μηνιαίες αποδοχές χαμηλότερες από αυτές που δικαιούταν πριν την ισχύ του παρόντος. Για τους υπαλλήλους, οι οποίοι κατά την έναρξη ισχύος του παρόντος είναι αποσπασμένοι σε άλλους φορείς, ως μηνιαίες αποδοχές λογίζονται αυτές που λαμβάνουν στην οργανική τους θέση στην Α.Α.Δ.Ε., πριν την έναρξη ισχύος του παρόντος.
2. Για τον υπολογισμό της προσωπικής διαφοράς της παρ. 1 κατά την αρχική κατάταξη δεν λαμβάνονται υπόψη η οικογενειακή παροχή, το επίδομα παραμεθορίου, το επίδομα ανθυγιεινής εργασίας, καθώς και η ειδική αμοιβή του άρθρου 11 σε ποσοστό είκοσι τοις εκατό (20%). 
3. Για τον υπολογισμό της προσωπικής διαφοράς της παρ. 1 σε μετακινήσεις για οποιαδήποτε αιτία σε νέα χαμηλότερη Θ.Ε. δεν λαμβάνονται υπόψη το επίδομα θέσης ευθύνης του άρθρου 16 του ν. 4354/2015 (Α΄ 176), η οικογενειακή παροχή, το επίδομα παραμεθορίου, το επίδομα ανθυγιεινής εργασίας, καθώς και η ειδική αμοιβή του άρθρου 11 σε ποσοστό είκοσι τοις εκατό (20%).
4. Σε περίπτωση μετακίνησης, απόσπασης, μετάθεσης ή μετάταξης υπαλλήλου από άλλον φορέα προς την Α.Α.Δ.Ε., ο υπάλληλος λαμβάνει αποδοχές με βάση τις διατάξεις του παρόντος. Σε περίπτωση που προκύψουν συνολικές μηνιαίες αποδοχές χαμηλότερες από αυτές που δικαιούνταν ο υπάλληλος πριν τη μετακίνησή του, η διαφορά διατηρείται ως προσωπική. Για τον υπολογισμό της νέας προσωπικής διαφοράς δεν λαμβάνονται υπόψη το επίδομα θέσης ευθύνης του άρθρου 16 του ν. 4354/2015, η οικογενειακή παροχή, το επίδομα παραμεθορίου, το επίδομα ανθυγιεινής εργασίας, καθώς και η ειδική αμοιβή του άρθρου 11 σε ποσοστό είκοσι τοις εκατό (20%).
5. Η προσωπική διαφορά του παρόντος συμψηφίζεται με οποιαδήποτε μελλοντική αύξηση των αποδοχών του υπαλλήλου, πλην της χορήγησης της οικογενειακής παροχής, του επιδόματος παραμεθορίου και του επιδόματος ανθυγιεινής εργασίας. Σε περίπτωση διαμόρφωσης του ύψους των αποδοχών κάτω του ορίου της παρ. 1, η προσωπική διαφορά προσαρμόζεται αναλόγως.
Άρθρο 13
Αποζημίωση για εργασία καθ’ υπέρβαση 
του υποχρεωτικού ωραρίου - 
Αποζημίωση για εργασία προς συμπλήρωση του  υποχρεωτικού ωραρίου
1. Αποζημίωση για εργασία καθ’ υπέρβαση του υποχρεωτικού ωραρίου.
α. Η καθιέρωση με αποζημίωση εργασίας καθ’ υπέρβαση του υποχρεωτικού ωραρίου των υπαλλήλων, επιτρέπεται μόνο για την αντιμετώπιση εποχικών, έκτακτων ή επειγουσών υπηρεσιακών αναγκών.
Η ανακατανομή των πιστώσεων του προϋπολογισμού για υπερωριακή εργασία και εργασία κατά τις νυχτερινές ώρες ή κατά τις Κυριακές και εξαιρέσιμες ημέρες είναι δυνατή με βάση τον ν. 4270/2014, το π.δ. 54/2018 (Α΄ 103) και τις κατ’ εξουσιοδότηση εκδοθείσες αποφάσεις του Υπουργού Οικονομικών.
β. Οι ώρες της απασχόλησης καθ’ υπέρβαση του υποχρεωτικού ωραρίου ορίζονται ανά εξάμηνο, χωρίς να υπάρχει η δυνατότητα αυξομείωσης μεταξύ των δύο (2) εξαμήνων μέσα στο έτος, ως εξής:
(βα) Για απογευματινή υπερωριακή εργασία μέχρι εκατόν είκοσι (120) ώρες ανά υπάλληλο.
(ββ) Ο αριθμός των ωρών νυκτερινής, Κυριακών, πέραν του πενθημέρου και λοιπών εξαιρέσιμων ημερών εργασίας των υπαλλήλων της Α.Α.Δ.Ε., καθορίζεται στο πλαίσιο των εγκεκριμένων σχετικών πιστώσεων σύμφωνα με την απόφαση της περ. β΄ της παρ. 4 του άρθρου 25 μέχρι ενενήντα έξι (96) ώρες για τις νυκτερινές και μέχρι ενενήντα έξι (96) ώρες για τις Κυριακές και εξαιρέσιμες ημέρες ανά υπάλληλο.
γ. Η ωριαία αποζημίωση υπερωριακής εργασίας των υπαλλήλων που απασχολούνται σύμφωνα με την παρούσα ορίζεται ως εξής:
(γα) Για υπερωριακή εργασία απογευματινών ωρών και μέχρι την 22η ώρα, ίση με το ωρομίσθιο.
(γβ) Η ωριαία αμοιβή για εργασία πέραν του πενθημέρου, είναι ίδια με αυτή που παρέχεται για υπερωριακή εργασία απογευματινών ωρών και μέχρι την 22η ώρα, προσαυξημένη κατά είκοσι πέντε τοις εκατό (25%).
(γγ) Για νυκτερινή εργασία εργάσιμων ημερών που παρέχεται από την 22η ώρα μέχρι την 6η πρωινή, ίση με το ωρομίσθιο αυξημένο κατά τριάντα τοις εκατό (30%).
(γδ) Για εργασία ημερήσια ή νυκτερινή, που παρέχεται Κυριακές και εξαιρέσιμες ημέρες:
(i) Από την 6η πρωινή μέχρι την 22η ώρα, ίση με το ωρομίσθιο αυξημένο κατά σαράντα τοις εκατό (40%).
(ii) Από την 22η ώρα μέχρι την 6η πρωινή, ίση με το ωρομίσθιο αυξημένο κατά σαράντα πέντε τοις εκατό (45%).
Το ωρομίσθιο ορίζεται στο ένα διακοσιοστό ογδοηκοστό (1/280) του βασικού μισθού του μισθολογικού κλιμακίου της εκπαιδευτικής κατηγορίας του κάθε υπαλλήλου.
Ο υπολογισμός πραγματοποιείται με βάση το μισθολογικό κλιμάκιο που αντιστοιχεί στα έτη υπηρεσίας, σε συνάρτηση με τα τυπικά προσόντα.
2. Αποζημίωση για εργασία προς συμπλήρωση του υποχρεωτικού ωραρίου.
α. Επιτρέπεται η καθιέρωση εργασίας με αποζημίωση κατά τις νυχτερινές ώρες ή κατά τις Κυριακές και εξαιρέσιμες ημέρες, προς συμπλήρωση της υποχρεωτικής εβδομαδιαίας, για υπαλλήλους που ανήκουν σε υπηρεσίες που λειτουργούν, είτε όλες τις ημέρες του μήνα, είτε σε δωδεκάωρη ή εικοσιτετράωρη βάση, με τη διαδικασία και τις προϋποθέσεις της περ. α΄ της παρ. 1 σύμφωνα με την περ. γ΄ της παρ. 4 του άρθρου 25. 
β. Η ωριαία αποζημίωση των υπαλλήλων που απασχολούνται σύμφωνα με την περ. α΄ ορίζεται ως εξής:
(βα) για εργασία νυκτερινή εργάσιμων ημερών ίση με το εξήντα τοις εκατό (60%) του ωρομισθίου,
(ββ) για εργασία ημερήσια ή νυκτερινή, που παρέχεται Κυριακές και εξαιρέσιμες ημέρες ίση με το εβδομήντα πέντε τοις εκατό (75%) του ωρομισθίου.
Άρθρο 14 
Αμοιβές συλλογικών οργάνων 
και εκπαιδευτών
1. Τα κάθε είδους μόνιμα ή προσωρινού χαρακτήρα συλλογικά όργανα, όπως επιτροπές και ομάδες εργασίας της Ανεξάρτητης Αρχής Δημοσίων Εσόδων (Α.Α.Δ.Ε.), πλην των αναφερόμενων στην παρ. 2 τα οποία προβλέπονται από τις εκάστοτε ισχύουσες διατάξεις ή συστήνονται και συγκροτούνται με διοικητικές πράξεις, λειτουργούν εντός του κανονικού ωραρίου εργασίας ή σε χρόνο που καλύπτεται από υπερωριακή απασχόληση και δεν καταβάλλεται αμοιβή ή αποζημίωση στα μέλη τους. Κατά τα λοιπά, εφαρμόζεται το άρθρο 21 του ν. 4354/2015 (Α΄ 176). 
2. Στα μέλη των συλλογικών οργάνων τα οποία συγκροτούνται με απόφαση του Διοικητή της Α.Α.Δ.Ε., στο πλαίσιο υλοποίησης έργων και δράσεων που κρίνονται ως μείζονος σημασίας για την επίτευξη των στρατηγικών και επιχειρησιακών στόχων της Α.Α.Δ.Ε. και της καλύτερης εξυπηρέτησης του πολίτη, Τεχνολογίας Πληροφορικής και Επικοινωνιών (ΤΠΕ), αναπτυξιακού χαρακτήρα, καθώς και των έργων και δράσεων στο πλαίσιο του Ταμείου Ανάκαμψης και Ανθεκτικότητας («Recovery and Resilience Facility»), δύναται, κατόπιν εισήγησης της αρμόδιας υπηρεσίας της Α.Α.Δ.Ε. και θετικής γνώμης του Γενικού Διευθυντή Οικονομικών Υπηρεσιών περί ύπαρξης των απαραίτητων πιστώσεων, να καταβάλλεται αποζημίωση, η οποία ορίζεται στο ποσό των πενήντα (50) ευρώ, ανά συνεδρίαση, υπό την προϋπόθεση ότι η υποβολή του παραδοτέου έργου του αμειβόμενου συλλογικού οργάνου πραγματοποιείται εντός των τεθεισών στην απόφαση συγκρότησης προθεσμιών και εφόσον το συλλογικό όργανο λειτουργεί εκτός του κανονικού ωραρίου εργασίας και σε χρόνο που δεν καλύπτεται από υπερωριακή απασχόληση.
Οι αμειβόμενες συνεδριάσεις δεν μπορούν να υπερβαίνουν τις τέσσερις (4) τον μήνα και για χρονικό διάστημα έως τεσσάρων (4) μηνών. Η διάρκεια των ανωτέρω συλλογικών οργάνων δύναται να παρατείνεται για διάστημα έως δύο (2) επιπλέον μηνών με απόφαση του Διοικητή της Α.Α.Δ.Ε., κατόπιν εισήγησης της αρμόδιας υπηρεσίας της Α.Α.Δ.Ε. και θετικής γνώμης του Γενικού Διευθυντή Οικονομικών Υπηρεσιών περί ύπαρξης των απαραίτητων πιστώσεων. Δεν επιτρέπεται η συμμετοχή σε πλέον των δύο (2) αμειβόμενων συλλογικών οργάνων κατ’ έτος.
3. Το σύνολο των πρόσθετων αμοιβών των υπαλλήλων, σύμφωνα με τις διατάξεις του παρόντος, δεν μπορεί να υπερβαίνει το είκοσι πέντε τοις εκατό (25%) των συνολικών μηνιαίων αποδοχών της οργανικής τους θέσης. Το σύνολο των πρόσθετων αμοιβών υπολογίζεται κατά τον μήνα πραγματοποίησης της αντίστοιχης εργασίας.
Άρθρο 15
Βραβείο Επίτευξης Στόχων
1. Για τους σκοπούς της εφαρμογής της παρ. 4 του άρθρου 23 και της παρ. 2 του άρθρου 29 του ν. 4389/2016 (Α΄ 94), η καταβολή των βραβείων και της επιπλέον αμοιβής, αντίστοιχα, στους υπαλλήλους της Ανεξάρτητης Αρχής Δημοσίων Εσόδων (Α.Α.Δ.Ε.), (εφεξής «Βραβείο Επίτευξης Στόχων»), γίνεται υπό τους όρους και τις προϋποθέσεις του παρόντος και εφόσον ο βαθμός επίτευξης των τεθέντων στόχων των οργανικών μονάδων ή των υπαλλήλων, αντίστοιχα, είναι ίσος ή μεγαλύτερος συνολικά του ενενήντα πέντε τοις εκατό (95%) ή συνιστά λόγο ειδικής βράβευσης σύμφωνα με αποφάσεις του Διοικητή της Α.Α.Δ.Ε. που εκδίδονται κατ’ εξουσιοδότηση της παρ. 4 του άρθρου 23 του ν. 4389/2016.
2. Το Βραβείο Επίτευξης Στόχων καταβάλλεται στον υπάλληλο με την προϋπόθεση της συμμετοχής του στη διαδικασία ετήσιας αξιολόγησης, σύμφωνα με τις σχετικές περί αξιολόγησης των υπαλλήλων νομοθετικές και κανονιστικές διατάξεις. 
3. Το Βραβείο Επίτευξης Στόχων δύναται να καταβάλλεται ετησίως και ορίζεται κατ’ ανώτατο όριο για κάθε βαθμό ευθύνης ως εξής:
α. Στον Προϊστάμενο Γενικής Διεύθυνσης, κατ’ ανώτατο όριο, η ειδική αμοιβή του Βαθμού Θέσης Εργασίας (Β.Θ.Ε.) του, πολλαπλασιαζόμενη με συντελεστή 0,90 σε περίπτωση επίτευξης στόχων από ενενήντα πέντε τοις εκατό (95%) έως ενενήντα επτά τοις εκατό (97%), πολλαπλασιαζόμενη με συντελεστή 0,93 σε περίπτωση επίτευξης στόχων από ενενήντα οχτώ τοις εκατό (98%) έως ενενήντα εννέα τοις εκατό (99%) και πολλαπλασιαζόμενη με συντελεστή 1,00 σε περίπτωση επίτευξης στόχων στο εκατό τοις εκατό (100%). Σε περίπτωση υπέρβασης της στοχοθεσίας πέραν του εκατό τοις εκατό (100%) και έως το ποσοστό του εκατόν δέκα τοις εκατό (110%) ο συντελεστής της πλήρους επίτευξης αυξάνεται κατά μια (1) ποσοστιαία μονάδα για κάθε μια (1) ποσοστιαία μονάδα υπέρβασης της στοχοθεσίας.
β. Στον Προϊστάμενο Διεύθυνσης κατ’ ανώτατο όριο η ειδική αμοιβή του Β.Θ.Ε. του, πολλαπλασιαζόμενη με συντελεστή 0,86 σε περίπτωση επίτευξης στόχων από ενενήντα πέντε τοις εκατό (95%) έως ενενήντα επτά τοις εκατό (97%), πολλαπλασιαζόμενη με συντελεστή 0,89 σε περίπτωση επίτευξης στόχων από ενενήντα οχτώ τοις εκατό (98%) έως ενενήντα εννέα τοις εκατό (99%) και πολλαπλασιαζόμενη με συντελεστή 0,95 σε περίπτωση επίτευξης στόχων στο εκατό τοις εκατό (100%). Σε περίπτωση υπέρβασης της στοχοθεσίας πέραν του εκατό τοις εκατό (100%) και έως το ποσοστό του εκατόν δέκα τοις εκατό (110%) ο συντελεστής της πλήρους επίτευξης αυξάνεται κατά μια (1) ποσοστιαία μονάδα για κάθε μια (1) ποσοστιαία μονάδα υπέρβασης της στοχοθεσίας.
γ. Στον Προϊστάμενο Υποδιεύθυνσης κατ’ ανώτατο όριο η ειδική αμοιβή του Β.Θ.Ε. του, πολλαπλασιαζόμενη με συντελεστή 0,84 σε περίπτωση επίτευξης στόχων από ενενήντα πέντε τοις εκατό (95%) έως ενενήντα επτά τοις εκατό (97%), πολλαπλασιαζόμενη με συντελεστή 0,87 σε περίπτωση επίτευξης στόχων από ενενήντα οχτώ τοις εκατό (98%) έως ενενήντα εννέα τοις εκατό (99%) και πολλαπλασιαζόμενη με συντελεστή 0,93 σε περίπτωση επίτευξης στόχων στο εκατό τοις εκατό (100%). Σε περίπτωση υπέρβασης της στοχοθεσίας πέραν του εκατό τοις εκατό (100%) και έως το ποσοστό του εκατόν δέκα τοις εκατό (110%) ο συντελεστής της πλήρους επίτευξης αυξάνεται κατά μια (1) ποσοστιαία μονάδα για κάθε μια (1) ποσοστιαία μονάδα υπέρβασης της στοχοθεσίας.
δ. Στον Προϊστάμενο Τμήματος κατ’ ανώτατο όριο η ειδική αμοιβή του Β.Θ.Ε. του, πολλαπλασιαζόμενη με συντελεστή 0,82 σε περίπτωση επίτευξης στόχων από ενενήντα πέντε τοις εκατό (95%) έως ενενήντα επτά τοις εκατό (97%), πολλαπλασιαζόμενη με συντελεστή 0,85 σε περίπτωση επίτευξης στόχων από ενενήντα οχτώ τοις εκατό (98%) έως ενενήντα εννέα τοις εκατό (99%) και πολλαπλασιαζόμενη με συντελεστή 0,91 σε περίπτωση επίτευξης στόχων στο εκατό τοις εκατό (100%). Σε περίπτωση υπέρβασης της στοχοθεσίας πέραν του εκατό τοις εκατό (100%) και έως το ποσοστό του εκατόν δέκα τοις εκατό (110%) ο συντελεστής της πλήρους επίτευξης αυξάνεται κατά μια (1) ποσοστιαία μονάδα για κάθε μια (1) ποσοστιαία μονάδα υπέρβασης της στοχοθεσίας.
ε. Στους υπαλλήλους, κατ’ ανώτατο όριο η ειδική αμοιβή του Β.Θ.Ε. τους, πολλαπλασιαζόμενη με συντελεστή 0,80 σε περίπτωση επίτευξης στόχων από ενενήντα πέντε τοις εκατό (95%) έως ενενήντα επτά τοις εκατό (97%), πολλαπλασιαζόμενη με συντελεστή 0,83 σε περίπτωση επίτευξης στόχων από ενενήντα οχτώ τοις εκατό (98%) έως ενενήντα εννέα τοις εκατό (99%) και πολλαπλασιαζόμενη με συντελεστή 0,89 σε περίπτωση επίτευξης στόχων στο εκατό τοις εκατό (100%). Σε περίπτωση υπέρβασης της στοχοθεσίας πέραν του εκατό τοις εκατό (100%) και έως το ποσοστό του εκατόν δέκα τοις εκατό (110%) ο συντελεστής της πλήρους επίτευξης αυξάνεται κατά μια (1) ποσοστιαία μονάδα για κάθε μια (1) ποσοστιαία μονάδα υπέρβασης της στοχοθεσίας.
Άρθρο 16 
Ανώτατο όριο αποδοχών
Οι πάσης φύσεως αποδοχές, πρόσθετες αμοιβές, απολαβές και σύνταξη, που καταβάλλονται στους υπαλλήλους του άρθρου 1, δεν πρέπει να υπερβαίνουν τις εκάστοτε αποδοχές Γενικού Γραμματέα Υπουργείου. Στο ανωτέρω όριο δεν συνυπολογίζεται το επίδομα υπηρεσίας στην αλλοδαπή.
Άρθρο 17 
Έλεγχος μισθοδοσίας
Η ευθύνη για την ορθή και ομοιόμορφη εφαρμογή του παρόντος ανήκει στους εκκαθαριστές αποδοχών των υπαλλήλων.
Άρθρο 18 
Επιστροφή αχρεωστήτως καταβληθέντων
1. Οφειλές υπαλλήλων της Ανεξάρτητης Αρχής Δημοσίων Εσόδων (Α.Α.Δ.Ε.), από αχρεωστήτως καταβληθείσες αποδοχές ή αποζημιώσεις εν γένει, δύναται να επιστρέφονται εφάπαξ χωρίς προσαυξήσεις, σύμφωνα με τα οριζόμενα στο άρθρο 123 του ν. 4270/ 2014 (Α΄ 143).
2. Η επιστροφή του καθαρού ποσού, συν την αναλογία του φόρου, που έλαβε ο υπάλληλος, δύναται να γίνεται και με παρακράτηση του ενός δέκατου (1/10) των καθαρών μηνιαίων αποδοχών του ή της σύνταξής του, εφόσον αυτός καταστεί συνταξιούχος.
3. Σε περίπτωση άρνησης επιστροφής των αχρεωστήτως καταβληθέντων ποσών της παρ. 1, αυτά καταλογίζονται σύμφωνα με τον ν. 4270/2014.
4. Έφεση κατά των σχετικών πράξεων καταλογισμού ασκείται σύμφωνα με το άρθρο 80 του ν. 4129/2013 
(Α΄ 52). Στις περιπτώσεις υπαλλήλων που δεν υπάγονται στις ανωτέρω διατάξεις, η έφεση ασκείται ενώπιον των αρμόδιων δικαστηρίων.
Άρθρο 19
Γενικές ρυθμίσεις για θέματα αποδοχών
1. Η αξίωση του υπαλλήλου για αποδοχές αρχίζει από την ανάληψη υπηρεσίας και παύει με τη λύση της υπαλληλικής του σχέσης. Δεν καταβάλλονται αποδοχές, όταν ο υπάλληλος από υπαιτιότητά του δεν παρέσχε υπηρεσία καθόλου ή εν μέρει.
2. Για τον υπολογισμό των αποδοχών ο μήνας λογίζεται για τριάντα (30) ημέρες. Στις περιπτώσεις αποχής του υπαλλήλου από τα καθήκοντά του, λόγω απεργίας, ο μήνας λογίζεται για είκοσι πέντε (25) ημέρες. Σε περίπτωση απεργίας, στην έννοια της οποίας υπάγονται και οι στάσεις εργασίας, γίνεται περικοπή των μεικτών μηνιαίων αποδοχών, συμπεριλαμβανομένων και των κρατήσεων, εργοδότη και εργαζόμενου, για κύρια και επικουρική σύνταξη, αν η ημέρα απεργίας αναγνωρίζεται ως συντάξιμη.
3. Ο υπάλληλος κατά τη διάρκεια θέσης σε διαθεσιμότητα δικαιούται τα τρία τέταρτα (3/4) των αποδοχών του, πλην αυτών που συνδέονται με την ενεργό άσκηση των καθηκόντων του και της ειδικής αμοιβής του άρθρου 11. Ο χρόνος διαθεσιμότητας δεν λαμβάνεται υπόψη για μισθολογική εξέλιξη.
4. Ο υπάλληλος που τελεί σε κατάσταση αργίας δικαιούται το ήμισυ των αποδοχών του, πλην αυτών που συνδέονται με την ενεργό άσκηση των καθηκόντων του και της ειδικής αμοιβής του άρθρου 11. Ο χρόνος αργίας δεν λαμβάνεται υπόψη για μισθολογική εξέλιξη. Ειδικές διατάξεις παραμένουν σε ισχύ. Αν επιβληθεί η ποινή της οριστικής παύσης, οι αποδοχές που καταβλήθηκαν σε αυτόν κατά το διάστημα της αργίας αναζητούνται ως αχρεωστήτως καταβληθείσες.
5. Υπάλληλος, ο οποίος επανέρχεται από την κατάσταση της διαθεσιμότητας ή της αργίας ή λόγω πλάνης σχετικά με το συνταξιοδοτικό του δικαίωμα στα καθήκοντά του δικαιούται πλήρεις αποδοχές από την εκ νέου ημερομηνία ανάληψης των καθηκόντων του. Αν από οικείες διατάξεις προβλέπεται επιστροφή αποδοχών για την περίοδο που ο υπάλληλος είχε τεθεί σε αργία, αυτή δεν δύναται να περιλαμβάνει αποδοχές που συνδέονται με την ενεργό άσκηση των καθηκόντων του και την ειδική αμοιβή του άρθρου 11.
6. Αν ο υπάλληλος επιστρέφει στα καθήκοντά του μετά από τη θέση του σε διαθεσιμότητα με υπαιτιότητα της υπηρεσίας, για το διάστημα αυτό καταβάλλεται το σύνολο των αποδοχών του.
7. Αν επιβληθεί η πειθαρχική ποινή του προστίμου, αυτό υπολογίζεται επί των συνολικών μηνιαίων αποδοχών του υπαλλήλου, αφαιρουμένων των προβλεπόμενων κρατήσεων.
8. Υπάλληλοι μερικής απασχόλησης ή εργαζόμενοι ως ωρομίσθιοι λαμβάνουν αναλογία των αποδοχών αντίστοιχου υπαλλήλου πλήρους απασχόλησης.
9. Υπάλληλοι, οι οποίοι μετατάσσονται, αποσπώνται ή παρέχουν τις υπηρεσίες τους με οποιονδήποτε τρόπο σε υπηρεσίες εκτός της Α.Α.Δ.Ε.: 
α) δεν λαμβάνουν την ειδική αμοιβή του άρθρου 11, εκτός αν ορίζεται διαφορετικά σε επιμέρους διατάξεις του παρόντος και 
β) διατηρούν τυχόν προσωπική διαφορά που λάμβαναν στις αποδοχές τους, η οποία προσαρμόζεται αναλόγως, προκειμένου ο υπάλληλος να μη λάβει, με την επιφύλαξη της παρ. 3 του άρθρου 12, συνολικές μηνιαίες αποδοχές χαμηλότερες από αυτές που δικαιούταν την προηγούμενη ημέρα από την έναρξη ισχύος των διατάξεων του παρόντος. 
10. Υπάλληλοι, οι οποίοι: 
α) λαμβάνουν άδεια άνευ αποδοχών και ο χρόνος της αδείας τους δεν λογίζεται ως πραγματική δημόσια υπηρεσία, δεν λαμβάνουν αποδοχές για όσο χρόνο διαρκεί η άδεια, 
β) λαμβάνουν άδεια άνευ αποδοχών και ο χρόνος της αδείας τους λογίζεται ως πραγματική δημόσια υπηρεσία, δεν λαμβάνουν αποδοχές για όσο χρόνο διαρκεί η άδεια και, προκειμένου ο χρόνος της άδειας να αναγνωριστεί ως συντάξιμος, ισχύουν οι διατάξεις του Κώδικα Πολιτικών και Στρατιωτικών Συντάξεων (π.δ. 169/2007, Α΄ 210), 
γ) δεν παρέχουν υπηρεσία στην Α.Α.Δ.Ε., για λόγους που σχετίζονται με την χορήγηση των προβλεπόμενων στον Υπαλληλικό Κώδικα (ν. 3528/2007, Α΄ 26) αδειών με αποδοχές, όπως ενδεικτικά, κανονικών, ειδικών, αναρρωτικών, μητρότητας, ανατροφής τέκνου, υπηρεσιακής εκπαίδευσης, για επιστημονικούς και επιμορφωτικούς λόγους και εξετάσεων, λαμβάνουν κανονικά κατά τη διάρκεια της απουσίας τους την ειδική αμοιβή του άρθρου 11.
11. Υπάλληλοι, οι οποίοι αποσπώνται εκτός Α.Α.Δ.Ε., σύμφωνα με τα άρθρα 29 και 46 του ν. 4622/2019 (Α΄ 133), ή σε γραφεία βουλευτών ή πολιτικών κομμάτων, λαμβάνουν με δήλωσή τους είτε το σύνολο των αποδοχών και επιδομάτων του Κεφαλαίου Α΄ που αντιστοιχούν στην οργανική τους θέση στην Α.Α.Δ.Ε., με τις προϋποθέσεις χορήγησής τους, είτε τις αποδοχές του φορέα απόσπασης. Για την εφαρμογή του άρθρου 11 εφαρμόζονται ανάλογα η παρ. 4 του ίδιου άρθρου και οι παρ. 1, 2 και 3 του άρθρου 12 του παρόντος. 
Η μισθοδοσία των υπαλλήλων της παρούσας βαρύνει τον τακτικό προϋπολογισμό του φορέα του οποίου τις αποδοχές επιλέγουν να λαμβάνουν οι υπάλληλοι ή τον τακτικό προϋπολογισμό της Α.Α.Δ.Ε. κατά περίπτωση. Στην περίπτωση που οι υπάλληλοι αυτοί επιλέγουν να μισθοδοτούνται από την Α.Α.Δ.Ε., ο φορέας υποδοχής οφείλει να καταβάλλει τυχόν επιδόματα και αποζημιώσεις, τα οποία προβλέπονται από τις κείμενες διατάξεις και συναρτώνται με την άσκηση των καθηκόντων τους.
12. Υπάλληλοι της Α.Α.Δ.Ε., οι οποίοι αποσπώνται σε θέσεις μετακλητών υπαλλήλων ή συνεργατών στις Αποκεντρωμένες Διοικήσεις, καθώς και στους Ο.Τ.Α. πρώτου και δεύτερου βαθμού ή οι οποίοι αποκτούν την ιδιότητα αιρετών Ο.Τ.Α. ή διορίζονται ή αναλαμβάνουν θέση σε νομικά πρόσωπα δημοσίου ή ιδιωτικού δικαίου, ως διοικητές, αναπληρωτές διοικητές, υποδιοικητές, πρόεδροι, αντιπρόεδροι, διευθύνοντες ή εντεταλμένοι σύμβουλοι ή μέλη πλήρους απασχόλησης, μπορούν να επιλέγουν είτε τις αποδοχές της οργανικής τους θέσης, με τις προϋποθέσεις χορήγησής τους, πλην της ειδικής αμοιβής του άρθρου 11, είτε τις αποδοχές της θέσης στην οποία αποσπώνται, διορίζονται ή την οποία αναλαμβάνουν. Οι υπάλληλοι του πρώτου εδαφίου διατηρούν τυχόν προσωπική διαφορά που λάμβαναν στις αποδοχές τους, η οποία προσαρμόζεται αναλόγως, προκειμένου ο υπάλληλος να μη λάβει, με την επιφύλαξη της παρ. 3 του άρθρου 12, συνολικές μηνιαίες αποδοχές χαμηλότερες από αυτές που δικαιούταν την προηγούμενη ημέρα από την έναρξη ισχύος του παρόντος.
13. Οι μετακλητοί υπάλληλοι του Διοικητή της Α.Α.Δ.Ε., σύμφωνα με το άρθρο 24 του ν. 4389/2016, μπορούν να παραιτούνται από τις αποδοχές της θέσης τους με υπεύθυνη δήλωσή τους. Στους υπαλλήλους του πρώτου εδαφίου που προέρχονται από τον ιδιωτικό τομέα, οι αποδοχές τους καταβάλλονται σε δεδουλευμένη βάση στο τέλος κάθε μήνα. 
14. Για τη μισθολογική κατάταξη στα Μ.Κ. του άρθρου 4 των υπαλλήλων που μετατάσσονται από κατώτερη σε ανώτερη κατηγορία εκπαίδευσης, λαμβάνεται υπόψη το σύνολο της υπηρεσίας που είχε διανυθεί και λαμβανόταν υπόψη για τη μισθολογική κατάταξη και εξέλιξη στα Μ.Κ. της κατώτερης εκπαιδευτικής βαθμίδας. 
Άρθρο 20
 Μεταβατικές και ειδικές διατάξεις
1. Οι διατάξεις του παρόντος Κεφαλαίου ως ειδικότερες κατισχύουν του ν. 4354/2015 (Α΄ 176) και κάθε άλλης γενικής ή ειδικής διάταξης εκτός αν ορίζεται διαφορετικά στις επιμέρους διατάξεις του παρόντος . 
2. Οποιαδήποτε τροποποίηση του ν. 4354/2015 ή άλλου νόμου, η οποία συνεπάγεται ευμενέστερες μισθολογικές συνέπειες σε σχέση με τον παρόντα, πλην των άρθρων 11, 12 και 15, εφαρμόζεται και για τους υπαλλήλους που εμπίπτουν στο πεδίο εφαρμογής του παρόντος, σύμφωνα με το άρθρο 1.
3. Κατά την πρώτη εφαρμογή του παρόντος, η μισθολογική κατάταξη των υπαλλήλων στα μισθολογικά κλιμάκια του άρθρου 4 πραγματοποιείται σύμφωνα με τα τυπικά τους προσόντα, τον χρόνο υπηρεσίας στην Ανεξάρτητη Αρχή Δημοσίων Εσόδων (Α.Α.Δ.Ε.), καθώς και τον χρόνο υπηρεσίας, που έχει αναγνωριστεί από την Α.Α.Δ.Ε., μέχρι και την προηγούμενη ημέρα από την έναρξη ισχύος του παρόντος.
4. Κατά την πρώτη εφαρμογή του παρόντος, πραγματοποιείται αρχική κατάταξη των υπαλλήλων σε θέσεις εργασίας και στους βαθμούς θέσεων εργασίας του άρθρου 11.
5. Κατά το πρώτο έτος ισχύος του παρόντος, για την εφαρμογή της παρ. 4 του άρθρου 11 και την καταβολή της ειδικής αμοιβής στους υπαλλήλους, ως προϋπόθεση ορίζεται η συμμετοχή τους στη διαδικασία αξιολόγησης που αφορά το έτος 2020. 
6. α) Με την επιφύλαξη των παρ. 11 και 12 του άρθρου 19 και κατ’ εξαίρεση της παρ. 9 του άρθρου 19, υπάλληλοι της Α.Α.Δ.Ε. οι οποίοι κατά την έναρξη ισχύος του παρόντος υπηρετούν εκτός Α.Α.Δ.Ε., συμπεριλαμβανομένων των υπηρετούντων σε ιδιαίτερα γραφεία, σύμφωνα με τις κείμενες διατάξεις, λαμβάνουν, με δήλωσή τους και για όσο χρόνο διαρκεί η υπηρεσία τους, είτε τις αποδοχές που αντιστοιχούν στην οργανική τους θέση στην Α.Α.Δ.Ε., συμπεριλαμβανομένης της ειδικής αμοιβής του άρθρου 11 και εφαρμοζόμενων αναλόγως της παρ. 4 του άρθρου 11 και των παρ. 1, 2 και 3 του άρθρου 12, είτε τις αποδοχές του φορέα στον οποίον υπηρετούν. Οι αποδοχές της οργανικής θέσης στην Α.Α.Δ.Ε. παύουν να καταβάλλονται σε περίπτωση ανανέωσης της υπηρεσίας μετά την έναρξη ισχύος του παρόντος και καταβάλλονται υποχρεωτικά οι αποδοχές του φορέα στον οποίο υπηρετούν.
β) Η μισθοδοσία των υπαλλήλων της περ. α) βαρύνει τον τακτικό προϋπολογισμό του φορέα του οποίου τις αποδοχές επιλέγουν να λαμβάνουν οι υπάλληλοι.
γ) Οι υπάλληλοι που αποσπώνται σε φορέα εκτός Α.Α.Δ.Ε., μετά την έναρξη ισχύος του παρόντος, λαμβάνουν υποχρεωτικά τις αποδοχές του φορέα απόσπασης, εφαρμοζόμενων των παρ. 1, 2 και 3 του άρθρου 12. 
ΚΕΦΑΛΑΙΟ Β΄
ΖΗΤΗΜΑΤΑ ΑΝΘΡΩΠΙΝΟΥ ΔΥΝΑΜΙΚΟΥ 
ΤΗΣ ΑΝΕΞΑΡΤΗΤΗΣ ΑΡΧΗΣ 
ΔΗΜΟΣΙΩΝ ΕΣΟΔΩΝ
Άρθρο 21
Επιλογή προϊσταμένων οργανικών μονάδων της Α.Α.Δ.Ε. - Τροποποίηση του άρθρου 26
του ν. 4389/2016 
Στο τέλος καθεμίας εκ των περ. α΄, β΄ και γ΄ της παρ. 2 του άρθρου 26 του ν. 4389/2016 (Α΄ 94) προστίθεται η λέξη «και», καθώς, επίσης, και υποπερ. στστ΄, εε΄ και δδ΄ αντίστοιχα, και η παρ. 2 διαμορφώνεται ως εξής:
«2.α) Ως προϊστάμενοι Γενικής Διεύθυνσης επιλέγονται υπάλληλοι, εφόσον:
αα) έχουν ασκήσει καθήκοντα προϊσταμένου Γενικής Διεύθυνσης επί ένα (1) έτος τουλάχιστον ή
ββ) έχουν ασκήσει καθήκοντα προϊσταμένου Διεύθυνσης για δύο (2) τουλάχιστον έτη ή
γγ) είναι κάτοχοι αναγνωρισμένου συναφούς διδακτορικού διπλώματος ή απόφοιτοι της Εθνικής Σχολής Δημόσιας Διοίκησης και Αυτοδιοίκησης (Ε.Σ.Δ.Δ.Α.) ή κάτοχοι αναγνωρισμένου συναφούς μεταπτυχιακού τίτλου σπουδών, κατέχουν βαθμό Α΄ με πλεονάζοντα χρόνο τουλάχιστον πέντε (5) έτη στο βαθμό αυτόν, ή
δδ) κατέχουν τον βαθμό Α΄ με πλεονάζοντα χρόνο τουλάχιστον επτά (7) έτη στον βαθμό αυτόν ή
εε) κατέχουν τον βαθμό Α΄ με πλεονάζοντα χρόνο τουλάχιστον ένα (1) έτος στον βαθμό αυτόν και έχουν ασκήσει συνολικά τουλάχιστον για δύο (2) έτη καθήκοντα προϊσταμένου Τμήματος και
στστ) έχουν συμμετάσχει στις διαδικασίες αξιολόγησης της παρ. 1 του άρθρου 28, εκτός αν η μη συμμετοχή οφείλεται σε λόγους ανωτέρας βίας.
β) Ως προϊστάμενοι Διεύθυνσης ή αντίστοιχου ή ενδιάμεσου (μεταξύ Διεύθυνσης και Τμήματος) επιπέδου οργανικής μονάδας επιλέγονται υπάλληλοι, εφόσον:
αα) έχουν ασκήσει καθήκοντα προϊσταμένου Διεύθυνσης επί ένα (1) έτος τουλάχιστον ή
ββ) είναι κάτοχοι αναγνωρισμένου συναφούς διδακτορικού διπλώματος ή απόφοιτοι της Εθνικής Σχολής Δημόσιας Διοίκησης και Αυτοδιοίκησης (Ε.Σ.Δ.Δ.Α.) ή κάτοχοι αναγνωρισμένου συναφούς μεταπτυχιακού τίτλου σπουδών και κατέχουν το βαθμό Α΄ ή
γγ) κατέχουν το βαθμό Α΄ και έχουν ασκήσει συνολικά τουλάχιστον για ένα (1) έτος καθήκοντα προϊσταμένου Τμήματος ή
δδ) κατέχουν τον βαθμό Α΄ με πλεονάζοντα χρόνο τουλάχιστον τέσσερα (4) έτη στον βαθμό αυτόν και
εε) έχουν συμμετάσχει στις διαδικασίες αξιολόγησης της παρ. 1 του άρθρου 28, εκτός αν η μη συμμετοχή οφείλεται σε λόγους ανωτέρας βίας.
γ) Ως προϊστάμενοι Τμήματος ή αντίστοιχου επιπέδου οργανικής μονάδας επιλέγονται υπάλληλοι, εφόσον:
αα) έχουν ασκήσει για τουλάχιστον ένα (1) έτος καθήκοντα προϊσταμένου Τμήματος ή
ββ) είναι κάτοχοι αναγνωρισμένου συναφούς διδακτορικού διπλώματος ή απόφοιτοι της Εθνικής Σχολής Δημόσιας Διοίκησης και Αυτοδιοίκησης (Ε.Σ.Δ.Δ.Α.) ή κάτοχοι αναγνωρισμένου συναφούς μεταπτυχιακού τίτλου σπουδών, και κατέχουν το βαθμό Β΄ με πλεονάζοντα χρόνο τουλάχιστον τέσσερα (4) έτη στο βαθμό αυτόν ή
γγ) κατέχουν τον βαθμό Α΄ και
δδ) έχουν συμμετάσχει στις διαδικασίες αξιολόγησης της παρ. 1 του άρθρου 28, εκτός αν η μη συμμετοχή οφείλεται σε λόγους ανωτέρας βίας.»
Άρθρο 22
Παύση και μετακίνηση προϊσταμένων 
οργανικών μονάδων της Α.Α.Δ.Ε. - 
Τροποποίηση του άρθρου 27 του ν. 4389/2016 
1. Στο τέλος της παρ. 4 του άρθρου 27 του ν. 4389/2016 (Α΄ 94) προστίθεται περ. ε΄ και η παρ. 4 διαμορφώνεται ως εξής:
«4. Με απόφαση του Διοικητή, ο προϊστάμενος παύεται υποχρεωτικά πριν από τη λήξη της θητείας του, αν συντρέξουν οι ακόλουθες προϋποθέσεις: 
α) αν καταδικασθεί τελεσιδίκως για τα αναφερόμενα αδικήματα στην περίπτωση Α΄ της παραγράφου 1 του άρθρου 8 του Υπαλληλικού Κώδικα, 
β) αν στερηθεί λόγω καταδίκης τα πολιτικά του δικαιώματα και για όσο χρόνο διαρκεί η στέρηση αυτή, 
γ) αν υποβληθεί σε στερητική δικαστική συμπαράσταση (πλήρη ή μερική) ή το δικαστήριο έχει αποφασίσει συνδυασμό των δύο προηγούμενων ρυθμίσεων, 
δ) αν τεθεί σε διαθεσιμότητα ή αργία ή του επιβληθεί τελεσίδικα οποιαδήποτε πειθαρχική ποινή ανώτερη του προστίμου αποδοχών τεσσάρων (4) μηνών για οποιοδήποτε πειθαρχικό παράπτωμα μέχρι τη διαγραφή της ποινής κατά το άρθρο 145 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων ν.π.δ.δ. (ν. 3528/2007), 
ε) αν δεν συμμετέχει στη διαδικασία αξιολόγησης της παρ. 1 του άρθρου 28, εκτός αν η μη συμμετοχή οφείλεται σε λόγους ανωτέρας βίας.»
2. Η παρ. 5 του άρθρου 27 του ν. 4389/2016 αντικαθίσταται ως εξής:
«5. Οι προϊστάμενοι έχουν δικαίωμα κατά τη διάρκεια της θητείας τους να υποβάλουν αίτηση υποψηφιότητας επιλογής σε κενή θέση ευθύνης ανώτερου επιπέδου ή σε κενή ανώτερη θέση ευθύνης ιδίου βαθμού. Οι προϊστάμενοι κατά τη διάρκεια της θητείας τους δύνανται να αιτηθούν να μετακινηθούν και να τοποθετηθούν σε αντίστοιχη θέση ευθύνης ίδιου επιπέδου για το υπόλοιπο της θητείας τους, εφόσον οι υπηρεσιακές ανάγκες το επιτρέπουν. Ο Διοικητής, δύναται να μετακινεί τους προϊσταμένους σε άλλη αντίστοιχη θέση ευθύνης του ιδίου επιπέδου, χωρίς σχετική αίτησή τους, όταν επείγουσες ή εξαιρετικές περιστάσεις το επιβάλλουν. Ως θέση ευθύνης ανώτερου ή ίδιου επιπέδου θεωρείται η θέση εργασίας της Αρχής με βάση τη σειρά κατάταξής της σε βαθμούς, σύμφωνα με την παρ. 2 του άρθρου 28.»
Άρθρο 23
Συστήματα υπηρεσιακής εξέλιξης 
του προσωπικού της Α.Α.Δ.Ε. - 
Τροποποίηση του άρθρου 28 του ν. 4389/2016 
Το εισαγωγικό εδάφιο της παρ. 2 του άρθρου 28 του ν. 4389/2016 (Α΄ 94) τροποποιείται, στο τέλος της περ. α) της ίδιας παραγράφου προστίθεται εδάφιο, η περ. β) της ίδιας παραγράφου αντικαθίσταται, στο τέλος της ίδιας παραγράφου προστίθεται εδάφιο και η παρ. 2 διαμορφώνεται ως εξής:
«2. Η Αρχή δύναται, ύστερα από γνώμη του Συμβουλίου Διοίκησης και γνώμη του Υπουργείου Εσωτερικών, που διατυπώνεται εντός ενός (1) μηνός, να αναπτύσσει και να εφαρμόζει μεθοδολογίες και ειδικότερα συστήματα προαγωγών, βαθμολογικής κατάταξης, καθώς και βαθμολογικής και υπηρεσιακής εξέλιξης, κατά παρέκκλιση των κριτηρίων και της διαδικασίας που προβλέπονται στις διατάξεις του Υπαλληλικού Κώδικα και κάθε άλλης διάταξης. Στο πλαίσιο αυτό δύναται:
α) Να καταρτίζονται περιγράμματα θέσεων εργασίας και να τροποποιούνται ή να καταργούνται αυτά, σύμφωνα με τις εκάστοτε υπηρεσιακές ανάγκες της Αρχής, με απόφαση του Διοικητή της Αρχής. Στα περιγράμματα θέσεων εργασίας αποτυπώνονται, ιδίως, το αντικείμενο της θέσης, τα κύρια καθήκοντα, τα απαιτούμενα τυπικά και επιθυμητά προσόντα, η χρήση πόρων, οι συνθήκες εργασίας, η θέση στο οργανόγραμμα της Α.Α.Δ.Ε., οι ικανότητες και το απαιτούμενο επίπεδο επάρκειάς τους για την κάθε θέση εργασίας. Για την κατάρτιση ή τροποποίηση ή κατάργηση περιγραμμάτων θέσεων εργασίας δεν απαιτείται γνώμη του Υπουργείου Εσωτερικών.
β) Να καταρτίζεται ειδικό σύστημα βαθμολογικής κατάταξης των θέσεων εργασίας της Αρχής (Σύστημα Βαθμολογικής Κατάταξης Α.Α.Δ.Ε.), παράλληλα προς το σύστημα βαθμολογικής κατάταξης των υπαλλήλων του δημοσίου τομέα, να καθορίζονται οι βαθμοί του συστήματος αυτού, οι οποίοι δεν δύνανται να υπερβαίνουν τους δεκαοχτώ (18), και να κατατάσσονται οι θέσεις εργασίας της Αρχής στους βαθμούς αυτούς. Για την κατάταξη αυτή λαμβάνονται υπόψη κριτήρια, όπως ενδεικτικά: οι γνώσεις και η εμπειρία, η πολυπλοκότητα και η δημιουργικότητα, η κριτική σκέψη και η λήψη αποφάσεων, η επιρροή και η εποπτεία, οι επαφές και η επικοινωνία, οι συνθήκες εργασίας, όπως αυτά προκύπτουν από τα περιγράμματα των θέσεων εργασίας. Με απόφαση του Διοικητή της Αρχής καθορίζονται η διαδικασία, η μεθοδολογία, τα ειδικά κριτήρια και η βαρύτητά τους για την κατάρτιση του Συστήματος Βαθμολογικής Κατάταξης της Α.Α.Δ.Ε., οι βαθμοί και η αξιολόγηση και κατάταξη των θέσεων εργασίας στους βαθμούς αυτούς, λαμβάνοντας υπόψη τα ανωτέρω κριτήρια. Ειδικά η εισαγωγή νέων κριτηρίων, πέραν των ανωτέρω ενδεικτικά αναφερομένων, διενεργείται με απόφαση του Διοικητή της Αρχής, κατόπιν σύμφωνης γνώμης του Συμβουλίου Διοίκησης και γνώμης του Υπουργείου Εσωτερικών, που διατυπώνεται εντός ενός (1) μηνός.
Η αξιολόγηση και κατάταξη των θέσεων εργασίας σε βαθμούς, στην περίπτωση εισαγωγής νέων κριτηρίων πέραν των ανωτέρω ενδεικτικά αναφερομένων, διενεργείται με απόφαση του Διοικητή της Αρχής, κατόπιν γνώμης του Συμβουλίου Διοίκησης και γνώμης του Υπουργείου Εσωτερικών, που διατυπώνεται εντός ενός (1) μηνός.
(γ) Να κατατάσσονται και να τοποθετούνται ή να μετακινούνται οι υπάλληλοι σε θέσεις εργασίας και στους βαθμούς του Συστήματος Βαθμολογικής Κατάταξης, με βάση τα απαιτούμενα τυπικά προσόντα και το ελάχιστο επίπεδο επάρκειας ικανοτήτων κάθε θέσης, όπως αυτά αποτυπώνονται στα περιγράμματα των θέσεων εργασίας. Σε περίπτωση μετακίνησης των υπαλλήλων σε άλλη θέση, κατόπιν αίτησης ή λόγω υπηρεσιακών αναγκών, η νέα κατάταξη των υπαλλήλων δύναται να επιφέρει μεταβολή της προηγούμενης βαθμολογικής κατάστασής τους. Η κατάταξη και τοποθέτηση δεν επηρεάζουν την κατάταξη των υπαλλήλων σε βαθμούς, σύμφωνα με τις διατάξεις του Κώδικα Κατάστασης Δημόσιων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007). Με απόφαση του Διοικητή, καθορίζονται οι προϋποθέσεις και η διαδικασία για την κατάταξη και τοποθέτηση ή μετακίνηση των υπαλλήλων σε θέσεις εργασίας και στους βαθμούς αυτών, εξαιρέσεις από την κατάταξη, το αρμόδιο όργανο και η διαδικασία για την υποβολή ενστάσεων και κάθε άλλο αναγκαίο θέμα για την εφαρμογή της παρούσας παραγράφου.
Μέχρι την έκδοση των σχετικών αποφάσεων του παρόντος άρθρου, εφαρμόζονται για το προσωπικό της Αρχής οι κείμενες γενικές και ειδικές διατάξεις. Ως προς τα περιγράμματα θέσεων εργασίας, μέχρι την έκδοση απόφασης για την περίπτωση α΄ ισχύει η υπ’ αριθμ. ΔΔΑΔ Ε 1176068 ΕΞ 2017 (Β΄ 4227) απόφαση Διοικητή Α.Α.Δ.Ε., όπως ισχύει. Ως προς την κατάταξη των υπαλλήλων με βάση τα περιγράμματα των θέσεων εργασίας σύμφωνα με την περίπτωση γ΄, μέχρι την έκδοση της απόφασης για την περίπτωση γ΄ ισχύει η υπ’ αριθμ. ΔΔΑΔ Ε 1176065 ΕΞ 2017 (Β΄ 4162) απόφαση Διοικητή Α.Α.Δ.Ε. Από 1.1.2019 οι υπάλληλοι της Α.Α.Δ.Ε. κατατάσσονται σε θέσεις εργασίας με βάση τα περιγράμματα θέσεων εργασίας που αναφέρονται στην υπ’ αριθμ. ΔΔΑΔ Ε 1134040 ΕΞ 2020/18.11.2020 απόφαση του Διοικητή της Α.Α.Δ.Ε. 
(Β΄ 5401).»
Άρθρο 24
Πρόσληψη προσωπικού 
στη Γενική Διεύθυνση Ηλεκτρονικής 
Διακυβέρνησης και στη Γενική Διεύθυνση 
Οικονομικών Υπηρεσιών της Α.Α.Δ.Ε.
1. Για τον σχεδιασμό, την εκτέλεση, την υλοποίηση και την παρακολούθηση των μεταρρυθμιστικών προγραμμάτων και έργων δημοσίων επενδύσεων της Ανεξάρτητης Αρχής Δημοσίων Εσόδων (Α.Α.Δ.Ε.) που χρηματοδοτούνται από το Ταμείο Ανάκαμψης και Ανθεκτικότητας της Ε.Ε. (Recovery and Resilience Facility - RRF) και την αντιμετώπιση των έκτακτων αναγκών σε προσωπικό που δημιουργούνται, προσλαμβάνονται στην Α.Α.Δ.Ε. σύμφωνα με το Υποκεφάλαιο Γ2 του ν. 4765/2021 (A΄ 6), με ανακοίνωση που εγκρίνεται από το Ανώτατο Συμβούλιο Επιλογής Προσωπικού και εκδίδεται από την Α.Α.Δ.Ε.
α) εκατόν πενήντα (150) άτομα κατηγορίας ΠΕ του κλάδου Πληροφορικής, β) σαράντα (40) άτομα κατηγορίας ΤΕ του κλάδου Πληροφορικής, γ) δώδεκα (12) άτομα κατηγορίας ΠΕ του κλάδου Μηχανικών, δ) σαράντα (40) άτομα κατηγορίας ΠΕ του κλάδου Διοικητικού Οικονομικού, με σχέση εργασίας ιδιωτικού δικαίου ορισμένου χρόνου. 
Για τις προσλήψεις αυτές απαιτείται εγκριτική απόφαση της Επιτροπής της παρ. 1 του άρθρου 2 της Π.Υ.Σ. 33/2006 (Α΄ 280).
Κατά παρέκκλιση της παρ. 2 του άρθρου 38 του ν. 4765/
2021 (Α΄ 6), η διάρκεια της απασχόλησης του προσωπικού αυτού είναι τριάντα έξι (36) μήνες.
Για την επιλογή του προσωπικού αυτού εφαρμόζονται τα άρθρα 39, 40 και 41 του ν. 4765/2021. 
2. Η μετατροπή των συμβάσεων που συνάπτονται, σύμφωνα με την παρ. 1, σε συμβάσεις αορίστου χρόνου απαγορεύεται.
ΚΕΦΑΛΑΙΟ Γ΄
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 25
Κίνητρα για εταιρείες ειδικού σκοπού 
διαχείρισης οικογενειακής περιουσίας - 
Προσθήκη άρθρου 71Η στον ν. 4172/2013 - Τροποποίηση της παρ. 1  του άρθρου 3 
του ν. 2859/2000
1. Μετά από το άρθρο 71Ζ του ν. 4172/2013 (Α΄ 167) προστίθεται νέο άρθρο 71Η ως εξής:
«71Η
Κίνητρα για εταιρείες ειδικού σκοπού
διαχείρισης οικογενειακής περιουσίας
1. Η διαχείριση των χρηματικών ροών και της οικογενειακής περιουσίας φυσικών προσώπων με φορολογική κατοικία στην Ελλάδα, σύμφωνα με τον παρόντα, δύναται να πραγματοποιείται από εταιρείες ειδικού σκοπού οι οποίες λειτουργούν με οποιαδήποτε από τις νομικές μορφές του άρθρου 45, πλην αυτής των νομικών προσώπων μη κερδοσκοπικού χαρακτήρα της περ. γ΄ του άρθρου 45. 
2. Αποκλειστικός σκοπός των εταιρειών ειδικού σκοπού διαχείρισης οικογενειακής περιουσίας είναι να παρέχουν υποστήριξη στα φυσικά πρόσωπα της παρ. 1 και στα μέλη των οικογενειών τους κατά τη διοίκηση και διαχείριση των περιουσιακών στοιχείων και επενδύσεών τους, που κατέχουν είτε άμεσα είτε έμμεσα, μέσω νομικών προσώπων ή νομικών οντοτήτων.
Στις εταιρείες ειδικού σκοπού διαχείρισης οικογενειακής περιουσίας μπορούν να συμμετέχουν μέλη της οικογένειας, καθώς και νομικά πρόσωπα ή νομικές οντότητες στις οποίες συμμετέχουν τα φυσικά πρόσωπα της 
παρ. 1 ή/και μέλη της οικογένειας αυτών.
Για την παροχή των υπηρεσιών των εταιρειών ειδικού σκοπού διαχείρισης οικογενειακής περιουσίας απασχολούνται εργαζόμενοι διαφόρων ειδικοτήτων ή αυτές δύναται να ανατίθεται σε τρίτα πρόσωπα, ανεξάρτητα από το κράτος στο οποίο είναι εγκατεστημένα, υπό την επιφύλαξη της περ. ιγ) του άρθρου 23. Φυσικά πρόσωπα μέλη της εταιρείας ειδικού σκοπού διαχείρισης οικογενειακής περιουσίας δεν μπορεί να είναι και εργαζόμενοι σε αυτή. 
3. Για την εφαρμογή του παρόντος, η εταιρεία ειδικού σκοπού διαχείρισης οικογενειακής περιουσίας πληροί σωρευτικά τις ακόλουθες προϋποθέσεις:
α) απασχολεί στην Ελλάδα προσωπικό τουλάχιστον πέντε (5) ατόμων εντός δώδεκα (12) μηνών από την ίδρυσή της και εφεξής και
β) πραγματοποιεί στην Ελλάδα δαπάνες λειτουργίας τουλάχιστον ενός εκατομμυρίου (1.000.000) ευρώ ετησίως. 
4. Για την εφαρμογή του παρόντος, ως μέλη της οικογενείας νοούνται:
α) ο έτερος των συζύγων/μέρος συμφώνου συμβίωσης (Μ.Σ.Σ.),
β) τα άγαμα τέκνα των συζύγων/Μ.Σ.Σ.,
γ) τα άγαμα τέκνα του συντηρούντος ή του ετέρου των συζύγων/Μ.Σ.Σ., εφόσον η επιμέλεια έχει νομίμως ανατεθεί για μεν τα τέκνα του/της συντηρούντος σε αυτόν/αυτήν, για δε τα τέκνα του/της ετέρου των συζύγων/Μ.Σ.Σ. σε αυτόν/αυτήν, 
δ) οι απευθείας ανιόντες των συζύγων/Μ.Σ.Σ. 
5. Τα ακαθάριστα έσοδα από τις παρεχόμενες υπηρεσίες των εταιρειών ειδικού σκοπού διαχείρισης οικογενειακής περιουσίας, τα οποία εισπράττονται υποχρεωτικά μέσω τραπεζικών εμβασμάτων, προσδιορίζονται με την προσθήκη ποσοστού κέρδους στο σύνολο των πάσης φύσεως εξόδων και αποσβέσεών τους, πλην του φόρου εισοδήματος (μέθοδος κόστους πλέον περιθώριο κέρδους). Το ποσοστό κέρδους ορίζεται σε επτά τοις εκατό (7%). 
Για τον προσδιορισμό του φορολογητέου εισοδήματος της εταιρείας, τα έξοδα επί των οποίων υπολογίζεται το ποσοστό κέρδους, εκπίπτουν από τα ακαθάριστα έσοδά της, εφόσον τεκμηριώνονται από αντίστοιχα παραστατικά στοιχεία που πληρούν τις προϋποθέσεις του 
ν. 4308/2014 (Α΄ 251). 
Αν για οποιονδήποτε λόγο τα έσοδα της εταιρείας, όπως προκύπτουν από τα βιβλία που τηρεί, είναι μεγαλύτερα από τα έσοδα, όπως προσδιορίζονται με τη μέθοδο της παρούσας, λαμβάνονται υπόψη τα έσοδα που προκύπτουν από τα βιβλία.
Ο φόρος εισοδήματος υπολογίζεται με τον συντελεστή της παρ. 1 του άρθρου 58. Για την υποβολή της δήλωσης φορολογίας εισοδήματος και την καταβολή του φόρου των εταιρειών ειδικού σκοπού διαχείρισης οικογενειακής περιουσίας εφαρμόζονται τα άρθρα 68 και 71.
Οι διατάξεις του Μέρους Τέταρτου «Παρακράτηση Φόρου» έχουν εφαρμογή και για τις πληρωμές που πραγματοποιούν οι εταιρείες ειδικού σκοπού διαχείρισης οικογενειακής περιουσίας.»
2. Στο τέλος της παρ. 1 του άρθρου 3 του Κώδικα Φόρου Προστιθέμενης Αξίας (ν. 2859/2000, A΄ 248), προστίθεται εδάφιο και η παρ. 1 διαμορφώνεται ως εξής:
«1. Στο φόρο υπόκειται:
α) κάθε φυσικό ή νομικό πρόσωπο, ημεδαπό ή αλλοδαπό ή ένωση προσώπων, εφόσον ασκεί κατά τρόπο ανεξάρτητο οικονομική δραστηριότητα, ανεξάρτητα από τον τόπο εγκατάστασης, τον επιδιωκόμενο σκοπό ή το αποτέλεσμα της δραστηριότητας αυτής,
β) κάθε πρόσωπο, το οποίο πραγματοποιεί περιστασιακά παράδοση ενός καινούργιου μεταφορικού μέσου, το οποίο αποστέλλεται ή μεταφέρεται προς άλλο κράτος μέλος,
γ) κάθε πρόσωπο, το οποίο πραγματοποιεί ευκαιριακά πράξεις του άρθρου 6, εφόσον με δήλωσή του ενταχθεί στο κανονικό καθεστώς Φ.Π.Α.
Δε θεωρείται ότι ασκούν οικονομική δραστηριότητα κατά τρόπο ανεξάρτητο οι μισθωτοί και λοιπά φυσικά πρόσωπα, τα οποία συνδέονται με τον εργοδότη τους με σύμβαση εργασίας η με οποιαδήποτε άλλη νομική σχέση που δημιουργεί δεσμούς εξάρτησης, όσον αφορά τους όρους εργασίας ή την αμοιβή και συνεπάγεται την ευθύνη του εργοδότη,
δ) η κοινοπραξία που κατασκευάζει ακίνητο με το σύστημα της αντιπαροχής, καθώς και η κοινωνία που κατασκευάζει ακίνητο σε οικόπεδο ή αγροτεμάχιο που ανήκει στα μέλη της, για τις παραδόσεις και αυτοπαραδόσεις που διενεργούνται από τα μέλη τους, σύμφωνα με τα άρθρα 6 και 7.
Οι εσωτερικές πράξεις που διενεργούνται μεταξύ της εταιρείας ειδικού σκοπού διαχείρισης οικογενειακής περιουσίας του άρθρου 71Η του ν. 4172/2013 (Α΄ 167) και των προσώπων που συμμετέχουν σε αυτή, αποτελούν πράξεις που διενεργούνται εντός ενιαίας οντότητας και εκτός του πεδίου εφαρμογής του Φ.Π.Α.».
3. Με κοινή απόφαση του Υπουργού Οικονομικών και του Διοικητή της Ανεξάρτητης Αρχής Δημοσίων Εσόδων καθορίζονται οι υπηρεσίες που μπορούν ενδεικτικά να παρέχουν οι εταιρείες ειδικού σκοπού διαχείρισης οικογενειακής περιουσίας και κάθε άλλη αναγκαία λεπτομέρεια για την εφαρμογή του παρόντος.
4. Οι διατάξεις του παρόντος εφαρμόζονται από το φορολογικό έτος 2021 και εφεξής.
Άρθρο 26
Ρύθμιση για τα δημόσια ανταλλάξιμα ακίνητα που βρίσκονται εντός των οικοδομικών 
τετραγώνων (Ο.Τ.) 182, 183, 184, 184Α 
του εγκεκριμένου με το π.δ. της 31ης.7.1925 ρυμοτομικού σχεδίου της πόλης των Σερρών
Καταγεγραμμένα δημόσια ανταλλάξιμα ακίνητα τα οποία βρίσκονται εντός των οικοδομικών τετραγώνων 182, 183, 184, 184Α του εγκεκριμένου με το π.δ. της 31ης.7.1925 (Α΄ 215) ρυμοτομικού σχεδίου της πόλης των Σερρών, και τα οποία απαλλοτριώθηκαν υπέρ του Δήμου Σερρών προς αποκατάσταση πυρόπληκτων κατοίκων δυνάμει της 6.210/1924 πράξης του Υπουργείου Συγκοινωνιών και βάσει της 24/22.3.1924 απόφασης της Τεχνικής Επιτροπής Σχεδίου Πόλης Σερρών και των οποίων η εκποίηση εγκρίθηκε με το π.δ. της 7.7.1926 (Α΄234), διαγράφονται από τα βιβλία καταγραφής της οικείας Κτηματικής Υπηρεσίας, σύμφωνα με την κείμενη νομοθεσία περί Δημοσίων Κτημάτων και το Δημόσιο δεν προβάλλει δικαιώματα κυριότητας, εφόσον ο νομέας τους έχει καταχωριστεί ως κύριος στις πρώτες κτηματολογικές εγγραφές και δεν έχουν εκδοθεί και κοινοποιηθεί στον ίδιο ή στους δικαιοπαρόχους του διοικητικά μέτρα προστασίας λόγω της καταγραφής τους ως ανταλλάξιμων. 
Άρθρο 27
Ρύθμιση για τα πρώην δασικά ακίνητα που 
βρίσκονται εντός του εγκεκριμένου  με το 
β.δ. της 15ης.8.1963  ρυμοτομικού  σχεδίου 
του οικισμού Νέου Παντελεήμονα Πιερίας
Σε ακίνητα που ανήκουν στην ιδιωτική περιουσία του Δημοσίου, η διαχείριση των οποίων, ως πρώην δασικών που εντάσσονται σε σχέδιο πόλης, έχει περιέλθει στο Υπουργείο Οικονομικών από τη Διεύθυνση Δασών δυνάμει του ν. 998/1979 (Α΄ 289) και βρίσκονται εντός του εγκεκριμένου με το β.δ. της 15ης.8.1963 (Δ΄ 132) ρυμοτομικού σχεδίου του οικισμού Νέου Παντελεήμονα Πιερίας, το Δημόσιο δεν προβάλλει δικαιώματα, εφόσον δεν έχει εκδοθεί και κοινοποιηθεί στους νομείς αυτών ή στους δικαιοπαρόχους τους Πρωτόκολλο Διοικητικής Αποβολής ή Πρωτόκολλο Καθορισμού Αποζημίωσης Αυθαίρετης Χρήσης λόγω του πρώην δασικού χαρακτήρα τους και δεν προβάλλονται δικαιώματα του Δημοσίου εξ άλλης αιτίας. Το προηγούμενο εδάφιο δεν ισχύει για εκτάσεις που στο σχέδιο πόλης αποτελούν κοινόχρηστους χώρους, πάρκα ή άλση.
Άρθρο 28 
Ρυθμίσεις για ακίνητα που ανήκουν 
στην ιδιωτική περιουσία του Δημοσίου 
και βρίσκονται εντός του εγκεκριμένου με 
το β.δ. της 29ης.7.1894 ρυμοτομικού σχεδίου 
στις θέσεις «Ράχη και Μαχάλα» Μαλεσίνας, 
που συστάθηκε δυνάμει του νόμου ΡΜΘ΄ 
της 5ης.1.1866 «περί συνοικισμών» προς 
αποκατάσταση σεισμοπαθών
1. Ακίνητα που ανήκουν στην ιδιωτική περιουσία του Δημοσίου και βρίσκονται εντός του εγκεκριμένου με το β.δ. της 29ης.7.1894 (Β΄ 83) ρυμοτομικού σχεδίου στις θέσεις «Ράχη και Μαχάλα» Μαλεσίνας, που συστάθηκε δυνάμει του νόμου ΡΜΘ΄ της 5ης.1.1866 «περί συνοικισμών» (Α΄ 8) προς αποκατάσταση σεισμοπαθών και για τα οποία δεν εκδόθηκε σχετικό παραχωρητήριο, διαγράφονται από τα βιβλία καταγραφής της οικείας Κτηματικής Υπηρεσίας και το Δημόσιο δεν προβάλλει δικαιώματα για αυτά, εφόσον ο νομέας τους έχει καταχωριστεί ως κύριος στις πρώτες κτηματολογικές εγγραφές και δεν έχει εκδοθεί και κοινοποιηθεί σε αυτόν ή στους δικαιοπαρόχους του Πρωτόκολλο Διοικητικής Αποβολής ή Πρωτόκολλο Καθορισμού Αποζημίωσης Αυθαίρετης Χρήσης για αυτά εξ αυτής της αιτίας.
2. Στο πλαίσιο της διαδικασίας αποκατάστασης σεισμοπαθών της παρ. 1 συστήνεται επιτροπή η οποία θα εξετάσει, έως τις 30.9.2021, αιτήσεις ιδιωτών, προκειμένου να αποδειχθεί ότι αποτελούν απώτερους διαδόχους των αρχικώς αποκατασταθέντων και θα γνωμοδοτήσει για την παραχώρηση σε αυτούς των αρχικώς παραχωρηθεισών εκτάσεων. 
Η επιτροπή είναι πενταμελής, συγκροτείται με απόφαση του Γενικού Γραμματέα Φορολογικής Πολιτικής και Δημόσιας Περιουσίας του Υπουργείου Οικονομικών και αποτελείται από:
α) τον Προϊστάμενο της Κτηματικής Υπηρεσίας Φθιώτιδας, με τον νόμιμο αναπληρωτή του, ως Πρόεδρο, και μέλη
β) τον Προϊστάμενο της Διεύθυνσης Πολεοδομίας και Περιβάλλοντος του Δήμου Λοκρών, με τον νόμιμο αναπληρωτή του, 
γ) έναν (1) εκπρόσωπο του Δικηγορικού Συλλόγου Λαμίας, με τον αναπληρωτή του, οι οποίοι υποδεικνύονται από τον Πρόεδρο αυτού, 
δ) έναν (1) εκπρόσωπο του Τεχνικού Επιμελητηρίου Ανατολικής Στερεάς Ελλάδας, με τον αναπληρωτή του, οι οποίοι υποδεικνύονται από τον Πρόεδρο αυτού, και 
ε) έναν (1) υπάλληλο της Γενικής Διεύθυνσης Αναπτυξιακού Προγραμματισμού, Περιβάλλοντος και Υποδομών της Περιφέρειας Στερεάς Ελλάδας, με τον αναπληρωτή του, οι οποίοι υποδεικνύονται από τον Περιφερειάρχη.
Ως Γραμματέας της Επιτροπής ορίζεται με την απόφαση του δεύτερου εδαφίου υπάλληλος της Κτηματικής Υπηρεσίας Φθιώτιδας. Η επιτροπή συνεδριάζει στην έδρα του Δήμου Λοκρών της Περιφερειακής Ενότητας Φθιώτιδας.
Η έκδοση των σχετικών παραχωρητηρίων τίτλων γίνεται από τον Γενικό Διευθυντή Δημόσιας Περιουσίας και Κοινωφελών Περιουσιών κατόπιν σύμφωνης γνώμης της επιτροπής. Με απόφαση του Υπουργού Οικονομικών καθορίζονται οι όροι, οι προϋποθέσεις και η διαδικασία βάσει των οποίων η επιτροπή εξετάζει τα αιτήματα, οι όροι της παραχώρησης, κάθε ειδικότερη λεπτομέρεια για τη λειτουργία της επιτροπής και κάθε άλλο σχετικό θέμα.
Άρθρο 29
Ρυθμίσεις για το Μητρώο Πιστοποιημένων Εκτιμητών - Τροποποίηση της παρ. Γ 
του άρθρου πρώτου του ν. 4152/2013
1. Η υποπαρ. Γ.1 της παρ. Γ του άρθρου πρώτου του
ν. 4152/2013 (Α΄ 107) αντικαθίσταται ως εξής: 
«ΥΠΟΠΑΡΑΓΡΑΦΟΣ Γ.1:
ΟΡΙΣΜΟΙ 
Για τους σκοπούς της παρ. Γ΄ ισχύουν οι ακόλουθοι ορισμοί:
«Εκτίμηση»: Κάθε εργασία ή/και έρευνα που έχει ως σκοπό την αποτίμηση της αξίας περιουσιακών στοιχείων, άυλων ή ενσώματων και εκτελείται με βάση τα ευρωπαϊκά ή διεθνώς αναγνωρισμένα εκτιμητικά πρότυπα.
«Πιστοποιημένος εκτιμητής»: Κάθε φυσικό ή νομικό πρόσωπο οποιασδήποτε μορφής, το οποίο διενεργεί εκτιμήσεις, όπως αυτές ορίζονται στο παρόν άρθρο, έχει λάβει την πιστοποίηση της υποπαρ. Γ.2 και έχει καταχωρηθεί στο Μητρώο Πιστοποιημένων Εκτιμητών του Υπουργείου Οικονομικών, που προβλέπεται στο ίδιο άρθρο.
«Αρμόδια Διοικητική Αρχή»: Ορίζεται η Διεύθυνση Μακροοικονομικής Πολιτικής και Προβλέψεων της Γενικής Διεύθυνσης Οικονομικής Πολιτικής της Γενικής Γραμματείας Οικονομικής Πολιτικής του Υπουργείου Οικονομικών.»
2. Οι παρ. 1, 2, 3 και 5 της υποπαρ. Γ.2 της παρ. Γ΄ του άρθρου πρώτου του ν. 4152/2013 αντικαθίστανται, μετά την παρ. 5 προστίθεται παρ. 6 και η υποπαρ. Γ.2 διαμορφώνεται ως εξής: 
«ΥΠΟΠΑΡΑΓΡΑΦΟΣ Γ.2:
ΕΓΓΡΑΦΗ ΣΤΟ ΜΗΤΡΩΟ
1. Το επάγγελμα του πιστοποιημένου εκτιμητή, ως μέλος του Μητρώου Πιστοποιημένων Εκτιμητών, ασκείται ελεύθερα από την εγγραφή του πιστοποιημένου εκτιμητή στο Μητρώο Πιστοποιημένων Εκτιμητών, κατόπιν αναγγελίας έναρξής του στην αρμόδια διοικητική αρχή. 
Το Μητρώο Πιστοποιημένων Εκτιμητών τηρείται στην αρμόδια διοικητική αρχή και τα σχετικά πληροφοριακά στοιχεία επικοινωνίας και κλάδου εκτιμήσεων ανά πιστοποιημένο εκτιμητή δημοσιεύονται στην ιστοσελίδα του Υπουργείου Οικονομικών. 
Τα επιμελητήρια που διέπονται από τις διατάξεις του
ν. 4497/2017 (Α΄ 171) και το Εθνικό Σύστημα Διαπίστευσης (Ε.ΣΥ.Δ.) του ν. 4468/2017 (Α΄ 61) συνδράμουν, κατά περίπτωση, την αρμόδια διοικητική αρχή στο έργο της, κατά το μέρος που τους αφορά, ενώ η τελευταία δύναται, επίσης, να ζητά τη συνδρομή των αντιπροσωπευτικότερων, από άποψη αριθμού μελών, επαγγελματικών σωματείων εκτιμητών ή επιστημονικών συλλόγων εκτιμητικής ή των φορέων πιστοποίησης.
2. Προκειμένου περί φυσικών προσώπων, η αναγγελία συνοδεύεται από τα κάτωθι απαραίτητα δικαιολογητικά:
α) Αίτηση εγγραφής στο Μητρώο Πιστοποιημένων Εκτιμητών, όπου αναφέρονται, μεταξύ άλλων, τα σχετικά πληροφοριακά στοιχεία επικοινωνίας, ο αριθμός φορολογικού μητρώου και ο συγκεκριμένος ή οι συγκεκριμένοι κλάδοι στους οποίους επιθυμεί να εγγραφεί ο ενδιαφερόμενος.
Η αίτηση του πρώτου εδαφίου συνοδεύεται από βιογραφικό σημείωμα και υπεύθυνη δήλωση του άρθρου 8 του ν. 1599/1986 (Α΄ 75), με την οποία ο ενδιαφερόμενος δηλώνει: 
αα) ότι παρέχει τη ρητή και ανεπιφύλακτη συγκατάθεσή του για την πρόσβαση, αρχειοθέτηση και επεξεργασία από την αρμόδια διοικητική αρχή των προσωπικών του δεδομένων, που υποβάλλονται στα δικαιολογητικά εγγραφής και παραμονής του στο Μητρώο Πιστοποιημένων Εκτιμητών, με σκοπό αφενός τη δημοσίευση στην ιστοσελίδα του Υπουργείου Οικονομικών των σχετικών πληροφοριακών στοιχείων και αφετέρου την εξυπηρέτηση του δημοσίου συμφέροντος, στο πλαίσιο της τήρησης της παρούσας παραγράφου και του Κανονισμού (ΕΕ) 679/2016 (L 119) και 
ββ) την πληρότητα, ακρίβεια και εγκυρότητα του συνόλου των δικαιολογητικών.
Τα δικαιολογητικά που έχουν συνταχθεί σε ξένη γλώσσα, συνοδεύονται, όπου απαιτείται, από επίσημες μεταφράσεις, επικυρωμένες σύμφωνα με το άρθρο 454 του Κώδικα Πολιτικής Δικονομίας εφαρμοζόμενο αναλογικά.
β) Πιστοποιητικό ποινικού μητρώου γενικής χρήσης, το οποίο ανανεώνεται κάθε δύο (2) έτη με επιμέλεια της αρμόδιας διοικητικής αρχής. Ο αιτών πρέπει να μην έχει καταδικαστεί αμετακλήτως για οποιοδήποτε κακούργημα ή για τα πλημμελήματα της κλοπής, υπεξαίρεσης, απάτης, πλαστογραφίας, απιστίας, ψευδορκίας, χρεοκοπίας, καταδολίευσης δανειστών, τοκογλυφίας ή για κάποιο άλλο οικονομικής φύσεως έγκλημα.
γ) Υπεύθυνη δήλωση του άρθρου 8 του ν. 1599/1986, η οποία πρέπει να ανανεώνεται και να επανυποβάλλεται με πρωτοβουλία και ευθύνη του ενδιαφερομένου, εντός του πρώτου τριμήνου εκάστου ημερολογιακού έτους, στην αρμόδια διοικητική αρχή, με την οποία ο ενδιαφερόμενος δηλώνει: 
αα) ότι δεν έχουν επιβληθεί σε αυτόν πειθαρχικές ποινές που αναστέλλουν ή εμποδίζουν την άσκηση του επαγγέλματός του, 
ββ) ότι δεν υπάγεται στο άρθρο 31 του ν. 3528/2007 (Α΄ 26) περί απασχόλησης δημοσίου υπαλλήλου, ή ότι υπάγεται σε αυτό και του έχει χορηγηθεί άδεια για την άσκηση του επαγγέλματος του πιστοποιημένου εκτιμητή, ως μέλος του μητρώου πιστοποιημένων εκτιμητών, 
γγ) ότι δεν υπάγεται στο άρθρο 16 του ν. 3863/2010 (Α΄ 115), περί απασχόλησης συνταξιούχου, ή ότι υπάγεται σε αυτό και το τηρεί ανεπιφύλακτα, όπως κάθε φορά ισχύει.
δ) Υπεύθυνη δήλωση, με την οποία ο ενδιαφερόμενος δηλώνει τα εκτιμητικά πρότυπα (ευρωπαϊκά ή διεθνή) που εφαρμόζει κατά τη διενέργεια εκτιμήσεων και τη δέσμευσή του για την πιστή τήρηση του κώδικα δεοντολογίας της υποπαρ. Γ.8.
ε) Βεβαίωση με υπογραφή και σφραγίδα εργοδότη - πιστοποιημένου εκτιμητή, εγγεγραμμένου στο μητρώο πιστοποιημένων εκτιμητών, με αιτιολογία την εκπόνηση εκτιμήσεων στην ημεδαπή, συνοδευόμενη από τη σχετική σύμβαση εργασίας σε ισχύ, κατά τα τελευταία δύο (2) έτη. Εναλλακτικά, σύμβαση παροχής έργου ή δελτία παροχής υπηρεσιών, με αιτιολογία την εκπόνηση δέκα (10) τουλάχιστον εκτιμήσεων του αντίστοιχου κλάδου στην ημεδαπή, ή τις ίδιες τις εκτιμήσεις υπογεγραμμένες από τον ενδιαφερόμενο, κατανεμημένες ομοιόμορφα, κατά τα τελευταία δύο (2) έτη.
στ) Πιστοποιητικό, από το οποίο αποδεικνύεται ότι ο αιτών εκπληρώνει τουλάχιστον μία (1) από τις κάτωθι προϋποθέσεις:
αα) Έχει πιστοποιηθεί ως εκτιμητής, από αρμόδιο φορέα διαπιστευμένο κατά ISO/IEC 17024, για το σχήμα του εκτιμητή, από το Εθνικό Σύστημα Διαπίστευσης (Ε.ΣΥ.Δ.) του ν. 4468/2017 (Α΄ 61) ή από σύστημα διαπίστευσης-μέλος της Ευρωπαϊκής Συμφωνίας Αμοιβαίας Αναγνώρισης (EA-MLA), μέσω διαδικασίας εξετάσεων, προϋπόθεση για συμμετοχή στις οποίες αποτελεί η προσκόμιση πτυχίου τριτοβάθμιας εκπαίδευσης της ημεδαπής ή της αλλοδαπής. Οι τίτλοι σπουδών της αλλοδαπής πρέπει να είναι αναγνωρισμένοι από τον Διεπιστημονικό Οργανισμό Αναγνώρισης Τίτλων Ακαδημαϊκών και Πληροφόρησης (ΔΟΑΤΑΠ) του ν. 3328/2005 (Α΄ 80), ή από την αρμόδια αρχή για την εφαρμογή του π.δ. 38/2010 (Α΄ 78). 
ββ) Έχει πιστοποιηθεί ως εκτιμητής, από επαγγελματική εκτιμητική ένωση ή από εκτιμητικό οργανισμό που πληρούν τις προϋποθέσεις της παρ. 2 του άρθρου 3 του π.δ. 38/2010, και κατέχει πτυχίο τριτοβάθμιας εκπαίδευσης, σύμφωνα με την υποπερ. αα΄.
γγ) Έχει πιστοποιηθεί ως εκτιμητής, από επαγγελματική εκτιμητική ένωση ή από εκτιμητικό οργανισμό που πληρούν τις προϋποθέσεις της ιδιότητας του μέλους της Ευρωπαϊκής Ομάδας Εκτιμητικών Οργανισμών (The European Group of Valuers’ Associations - TEGoVA) για χορήγηση της επαγγελματικής αναγνώρισης Recognised European Valuer (REV), και κατέχει πτυχίο τριτοβάθμιας εκπαίδευσης, σύμφωνα με την υποπερ. αα΄.
δδ) Ασκεί νόμιμα το επάγγελμα του εκτιμητή σε οποιοδήποτε κράτος μέλος της Ευρωπαϊκής Ένωσης ή σε τρίτο κράτος σύμφωνα με την αρχή της αμοιβαιότητας. Στην περίπτωση αυτή, ο ενδιαφερόμενος υποχρεούται να προσκομίσει σχετικό πιστοποιητικό από τον αρμόδιο φορέα του κράτους μέλους ή του τρίτου κράτους.
Το πιστοποιητικό πρέπει να έχει εκδοθεί από φορέα πιστοποίησης, επαγγελματική εκτιμητική ένωση ή εκτιμητικό οργανισμό, που έχει έδρα ή εκπροσωπείται νόμιμα στην ημεδαπή, εφαρμόζει διαδικασίες εξετάσεων, ετήσιας επιτήρησης των πιστοποιητικών που εκδίδει, επαναπιστοποίησης των εκτιμητών που έχει πιστοποιήσει και πειθαρχικού ελέγχου των εκτιμητών για λόγους που αφορούν στην τήρηση των κανόνων εκτιμήσεων της υποπαρ. Γ.7 της παρ. Γ΄.
ζ) Αποδεικτικό φορολογικής ενημερότητας, από την ημεδαπή φορολογική αρχή, το οποίο πρέπει να ανανεώνεται και να υποβάλλεται με πρωτοβουλία και ευθύνη του ενδιαφερομένου, εντός του πρώτου τριμήνου εκάστου ημερολογιακού έτους στην αρμόδια διοικητική αρχή.
η) Αποδεικτικό ασφάλισης, ως εξής: 
αα) Για τα φυσικά πρόσωπα που παρέχουν εξαρτημένη εργασία, αποδεικτικό ατομικού λογαριασμού ασφάλισης από τον ημεδαπό φορέα στον οποίο παρέχουν εξαρτημένη εργασία. 
ββ) Για τα φυσικά πρόσωπα που ασκούν ανεξάρτητη οικονομική δραστηριότητα ή παρέχουν έργο, βεβαίωση ασφαλιστικής ενημερότητας της αντίστοιχης δραστηριότητας από τον ημεδαπό φορέα κοινωνικής ασφάλισης. 
γγ) Για τα φυσικά πρόσωπα που παρέχουν εξαρτημένη εργασία και παράλληλα ασκούν ανεξάρτητη οικονομική δραστηριότητα ή παρέχουν έργο, αποδεικτικό ατομικού λογαριασμού ασφάλισης από τον ημεδαπό φορέα στον οποίο παρέχουν εξαρτημένη εργασία και, επιπλέον, βεβαίωση ασφαλιστικής ενημερότητας της αντίστοιχης δραστηριότητας από τον ημεδαπό φορέα κοινωνικής ασφάλισης. Τα αποδεικτικά των υποπερ. αα), ββ) και γγ) πρέπει να ανανεώνονται και να επανυποβάλλονται, με πρωτοβουλία και ευθύνη του ενδιαφερομένου, εντός του πρώτου τριμήνου εκάστου ημερολογιακού έτους στην αρμόδια διοικητική αρχή.
3. Προκειμένου περί νομικών προσώπων, η αναγγελία συνοδεύεται από τα κάτωθι απαραίτητα δικαιολογητικά: 
α) Αίτηση εγγραφής στο μητρώο πιστοποιημένων εκτιμητών, από τον νόμιμο εκπρόσωπο του νομικού προσώπου, όπου αναφέρονται, μεταξύ άλλων, τα σχετικά πληροφοριακά στοιχεία επικοινωνίας, ο αριθμός φορολογικού μητρώου, ο αριθμός γενικού εμπορικού μητρώου, οι συγκεκριμένοι κλάδοι στους οποίους επιθυμεί να εγγραφεί το νομικό πρόσωπο, οι οποίοι προβλέπονται στον σκοπό του ιδρυτικού εγγράφου του νομικού προσώπου, καθώς, επίσης, και οι πιστοποιημένοι εκτιμητές, εγγεγραμμένοι στο Μητρώο Πιστοποιημένων Εκτιμητών του Υπουργείου Οικονομικών, οι οποίοι είναι οι μόνοι αρμόδιοι για τη διενέργεια των εκτιμήσεων για λογαριασμό του νομικού προσώπου για τους συγκεκριμένους κλάδους εκτιμήσεων.
Η αίτηση συνοδεύεται από υπεύθυνη δήλωση του άρθρου 8 του ν. 1599/1986, με την οποία ο νόμιμος εκπρόσωπος δηλώνει την πληρότητα, ακρίβεια και εγκυρότητα του συνόλου των δικαιολογητικών. 
Επίσης, συνοδεύεται από υπεύθυνες δηλώσεις του άρθρου 8 του ν. 1599/1986, με τις οποίες οι πιστοποιημένοι εκτιμητές, οι οποίοι είναι οι μόνοι αρμόδιοι για τη διενέργεια των εκτιμήσεων για λογαριασμό του νομικού προσώπου, δηλώνουν ότι παρέχουν τη ρητή και ανεπιφύλακτη συγκατάθεσή τους για την πρόσβαση, αρχειοθέτηση και επεξεργασία των προσωπικών τους δεδομένων, που υποβάλλονται στα δικαιολογητικά εγγραφής και παραμονής του νομικού προσώπου στο Μητρώο Πιστοποιημένων Εκτιμητών, από την αρμόδια διοικητική αρχή, με σκοπό αφενός τη δημοσίευση στην ιστοσελίδα του Υπουργείου Οικονομικών των σχετικών πληροφοριακών στοιχείων και αφετέρου την εξυπηρέτηση του δημοσίου συμφέροντος, στο πλαίσιο της τήρησης της παρ. Γ΄ και του Κανονισμού (ΕΕ) 679/2016 (L 119). 
β) Πιστοποιητικό περί μη πτώχευσης από το Πρωτοδικείο εκδοθέν εντός των τελευταίων τριών (3) μηνών πριν από την υποβολή της αίτησης και πιστοποιητικό καλής λειτουργίας από το Γενικό Εμπορικό Μητρώο (ΓΕΜΗ) εκδοθέν εντός των τελευταίων τριών (3) μηνών πριν από την υποβολή της αίτησης, τα οποία πρέπει να ανανεώνονται και να υποβάλλονται με ευθύνη του νομικού προσώπου, εντός του πρώτου τριμήνου εκάστου ημερολογιακού έτους, στην αρμόδια διοικητική αρχή.
γ) Αποδεικτικό φορολογικής ενημερότητας του νομικού προσώπου, από την ημεδαπή φορολογική αρχή, το οποίο πρέπει να ανανεώνεται και να υποβάλλεται με ευθύνη του νομικού προσώπου, εντός του πρώτου τριμήνου εκάστου ημερολογιακού έτους, στην αρμόδια διοικητική αρχή.
δ) Αποδεικτικό ασφαλιστικής ενημερότητας του νομικού προσώπου από τον ημεδαπό φορέα κοινωνικής ασφάλισης, το οποίο πρέπει να ανανεώνεται και να υποβάλλεται με ευθύνη του νομικού προσώπου, εντός του πρώτου τριμήνου εκάστου ημερολογιακού έτους, στην αρμόδια διοικητική αρχή.
ε) Επικυρωμένο αντίγραφο του ιδρυτικού του εγγράφου ή τυχόν τροποποιητικού αυτού, από το οποίο προκύπτει ότι στον σκοπό του προβλέπεται η παροχή εκτιμητικών υπηρεσιών. 
στ) Αποδεικτικά έγγραφα και, ειδικότερα, συμβάσεις εργασίας ορισμένου ή αορίστου χρόνου, συμφωνητικά, ιδρυτικά ή άλλα έγγραφα, θεωρημένα και κατατεθειμένα στις αρμόδιες αρχές, από τα οποία προκύπτει ότι υφίσταται σχέση εργασίας ή παροχής υπηρεσιών μεταξύ του νομικού προσώπου και των πιστοποιημένων εκτιμητών, οι οποίοι είναι οι μόνοι αρμόδιοι να διενεργούν εκτιμήσεις για λογαριασμό του νομικού προσώπου, στους συγκεκριμένους κλάδους στους οποίους δραστηριοποιούνται ως εγγεγραμμένοι στο μητρώο πιστοποιημένων εκτιμητών.
Τα αποδεικτικά έγγραφα του πρώτου εδαφίου πρέπει να ανανεώνονται και να επανυποβάλλονται με ευθύνη του νομικού προσώπου, εντός του πρώτου τριμήνου εκάστου ημερολογιακού έτους, στην αρμόδια διοικητική αρχή.
4. Η αρμόδια διοικητική αρχή μπορεί εντός τριών (3) μηνών από την υποβολή της αναγγελίας να απαγορεύσει την έναρξη του επαγγέλματος, αν δεν πληρούνται οι νόμιμες προϋποθέσεις ή δεν προκύπτει η συνδρομή τους από τα υποβληθέντα στοιχεία. Στην περίπτωση αυτή, η αρμόδια διοικητική αρχή ενημερώνει εγγράφως τον ενδιαφερόμενο ότι δεν είναι δυνατή η εγγραφή του στο Μητρώο Πιστοποιημένων Εκτιμητών, γνωστοποιώντας του και τους σχετικούς λόγους. 
5. Αν πληρούνται όλες οι νόμιμες προϋποθέσεις, η αρμόδια διοικητική αρχή εγγράφει τον ενδιαφερόμενο στο Μητρώο Πιστοποιημένων Εκτιμητών εντός τριών (3) μηνών, στον κλάδο ή στους κλάδους στους οποίους έχει πιστοποιηθεί.
6. Για την τήρηση του Μητρώου Πιστοποιημένων Εκτιμητών δημιουργείται στο Υπουργείο Οικονομικών, διαδικτυακή ηλεκτρονική πλατφόρμα, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr-ΕΨΠ) του άρθρου 22 του 
ν. 4727/2020 (Α΄ 184). Με κοινή απόφαση του Υπουργού Οικονομικών και του Υπουργού Ψηφιακής Διακυβέρνησης καθορίζονται η έναρξη λειτουργίας της πλατφόρμας του πρώτου εδαφίου, ο τρόπος λειτουργίας της και κάθε άλλη αναγκαία λεπτομέρεια για την εφαρμογή της παρούσας. Μετά από τη θέση σε λειτουργία της πλατφόρμας, τα δικαιολογητικά της υποπαρ. Γ.2 υποβάλλονται ηλεκτρονικά σε αυτή.»
3. Η υποπαρ. Γ.4 της παρ. Γ΄ του άρθρου πρώτου του ν. 4152/2013, αντικαθίσταται ως εξής:
«ΥΠΟΠΑΡΑΓΡΑΦΟΣ Γ.4:
ΚΛΑΔΟΙ ΠΙΣΤΟΠΟΙΗΜΕΝΩΝ ΕΚΤΙΜΗΤΩΝ 
Οι πιστοποιημένοι εκτιμητές δύνανται να δραστηριοποιούνται και να πιστοποιούνται σε έναν ή περισσότερους από τους εξής κλάδους εκπόνησης εκτιμήσεων: 
α) ακίνητα, ιδίως οικόπεδα, γεωργικές εκτάσεις, δάση, νησιά, κτίρια, πολυκατοικίες, διαμερίσματα, εγκαταστάσεις, γραφεία, καταστήματα, αποθήκες, κινηματογράφους, θέατρα, χώρους στάθμευσης, νοσοκομεία, ξενοδοχεία, νυχτερινά κέντρα, διατηρητέα κτίρια, κατασκευές, τεχνικά έργα και εργοστάσια, 
β) μηχανολογικές εγκαταστάσεις και εξοπλισμός, ιδίως μηχανήματα, γραμμές παραγωγής, εργοστάσια, βιομηχανικές ή βιοτεχνικές εγκαταστάσεις, κύριες ή βοηθητικές, είτε είναι προσαρμοσμένες στο κτίριο και συνδέονται με την παραγωγική διαδικασία, είτε είναι συνδεδεμένες με τον παραγωγικό μηχανολογικό εξοπλισμό, καθώς, επίσης, και μεταφορικά μέσα πάσης φύσεως, 
γ) επιχειρήσεις και άυλα αγαθά, ιδίως μετοχές, λοιπούς τίτλους κινητών αξιών ανώνυμων εταιρειών, συμμετοχές σε εταιρείες ή συνεταιρισμούς, άυλα αγαθά βιομηχανικής ιδιοκτησίας που παρουσιάζονται είτε ως αποτέλεσμα της πνευματικής δραστηριότητας όπως εφευρέσεις, υποδείγματα χρησιμότητας, βιομηχανικά σχέδια και υποδείγματα, είτε ως σύμβολα της επαγγελματικής δραστηριότητας, όπως διακριτικά γνωρίσματα, είτε ως ασώματα αντικείμενα που συνθέτουν την προσωπικότητα, όπως αστικό όνομα, εικόνα, φήμη και εν γένει κατοχυρωμένα και πρωτότυπα ασώματα αντικείμενα, 
δ) κινητά κάθε είδους, ιδίως έργα τέχνης, κινητά κειμήλια, συλλογές, τιμαλφή, έπιπλα, οικοσκευή, βιβλία, νομίσματα, αντίκες, συλλεκτικό μηχανολογικό εξοπλισμό, σε έργα των εικαστικών τεχνών, στα οποία περιλαμβάνονται τα σχέδια, τα έργα ζωγραφικής και γλυπτικής, τα χαρακτικά έργα, οι λιθογραφίες, οι φωτογραφίες, τα διακοσμητικά έργα, τα έργα των εφαρμοσμένων τεχνών, καθώς και σε οποιοδήποτε αντικείμενο έχει ιδιαίτερη πολιτιστική ή καλλιτεχνική αξία, ημεδαπής ή αλλοδαπής προέλευσης.»
4. Η υποπαρ. Γ.7 της παρ. Γ΄ του ν. 4152/2013 αντικαθίσταται ως εξής:
«ΥΠΟΠΑΡΑΓΡΑΦΟΣ Γ.7 
ΚΑΝΟΝΕΣ ΕΚΤΙΜΗΣΕΩΝ 
ΚΑΙ ΕΚΘΕΣΕΙΣ ΕΚΤΙΜΗΣΕΩΝ
1. Οι πιστοποιημένοι εκτιμητές οφείλουν να συντάσσουν τις εκτιμήσεις τους σύμφωνα με τα ευρωπαϊκά ή διεθνή αναγνωρισμένα εκτιμητικά πρότυπα και με τον Κώδικα Δεοντολογίας, που προβλέπεται στην υποπαρ. Γ.8. 
2. Οι εκθέσεις εκτιμήσεων ακινήτων, οι οποίες εκπονούνται υποχρεωτικά από πιστοποιημένους εκτιμητές του παρόντος και αφορούν δημόσια περιουσία, καταχωρίζονται στη βάση δεδομένων του ολοκληρωμένου πληροφοριακού συστήματος «Ψηφιακές Υπηρεσίες Δημόσιας Περιουσίας και Εθνικών Κληροδοτημάτων - ΨΥΔΗΠΕΕΚ».
Οι δημόσιες αρχές και οι φορείς του δημοσίου τομέα που είναι αρμόδιοι, κατά περίπτωση, για την εφαρμογή των ειδικότερων διατάξεων που προβλέπουν σύνταξη εκτιμήσεων ακινήτων, υποχρεωτικά από πιστοποιημένους εκτιμητές του παρόντος και αφορούν δημόσια περιουσία, υποχρεούνται να διαθέτουν τις εκθέσεις εκτιμήσεων ακινήτων, στο Αυτοτελές Τμήμα Εκτιμήσεων και Προσδιορισμού Αξιών Ακινήτων της Γενικής Γραμματείας Οικονομικής Πολιτικής του Υπουργείου Οικονομικών. Με απόφαση του Υπουργού Οικονομικών καθορίζονται το περιεχόμενο, ο τρόπος, ο χρόνος και η διαδικασία συλλογής, καταχώρισης και τήρησης των σχετικών αρχείων, καθώς και κάθε άλλο σχετικό θέμα.»
5. Οι παρ. 3 και 4 της υποπαρ. Γ.8 της παρ. Γ΄ του άρθρου πρώτου του ν. 4152/2013 αντικαθίστανται και η υποπαρ. Γ.8 διαμορφώνεται ως εξής:
«ΥΠΟΠΑΡΑΓΡΑΦΟΣ Γ.8:
ΥΠΟΧΡΕΩΣΕΙΣ ΠΙΣΤΟΠΟΙΗΜΕΝΩΝ ΕΚΤΙΜΗΤΩΝ
1. Με απόφαση του Υπουργού Οικονομικών, η οποία εκδίδεται εντός τριών (3) μηνών από τη δημοσίευση του παρόντος, θεσπίζεται Κώδικας Δεοντολογίας των πιστοποιημένων εκτιμητών.
2. Οι πιστοποιημένοι εκτιμητές οφείλουν να συμμορφώνονται με τις διατάξεις του παρόντος και του Κώδικα Δεοντολογίας.
3. Οι πιστοποιημένοι εκτιμητές υποχρεούνται να προσκομίζουν με ευθύνη τους, στην αρμόδια διοικητική αρχή σχετική βεβαίωση, επαγγελματική ταυτότητα ή άλλο πρόσφατο και πρόσφορο αποδεικτικό στοιχείο, από το οποίο προκύπτει η διαρκής συμμόρφωσή τους με τις προϋποθέσεις της περ. στ) της παρ. 2 της υποπαρ. Γ.2 της παρ. Γ΄, μέσα σε προθεσμία που δεν υπερβαίνει τους τρείς (3) μήνες από τη λήξη της ισχύος των στοιχείων αυτών και σε κάθε περίπτωση εντός του πρώτου τριμήνου εκάστου ημερολογιακού έτους.
Επίσης, οφείλουν να ενημερώνουν εγγράφως με αίτησή τους την αρμόδια διοικητική αρχή, εντός τριάντα (30) ημερών, για μεταβολές, οι οποίες τροποποιούν τα στοιχεία που περιλαμβάνονται στο Μητρώο Πιστοποιημένων Εκτιμητών και δημοσιεύονται στην ιστοσελίδα του Υπουργείου Οικονομικών.
Σε περίπτωση κατά την οποία, κατόπιν αυτεπάγγελτης αναζήτησης πιστοποιητικού ποινικού μητρώου γενικής χρήσης πιστοποιημένου εκτιμητή, προκύπτει αμετάκλητη καταδίκη για τα αδικήματα που αναφέρονται στην περ. β΄ της παρ. 2 της υποπαρ. Γ.2 της παρ. Γ΄ ή σε περίπτωση μη υποβολής εκ μέρους του πιστοποιημένου εκτιμητή των στοιχείων που υποχρεούται να υποβάλλει στην αρμόδια διοικητική αρχή, μέσα στις προθεσμίες της παρ. Γ΄, ο πιστοποιημένος εκτιμητής διαγράφεται αυτοδίκαια, κατά παρέκκλιση του άρθρου 6 του ν. 2690/1999 (Α΄ 45), από το Μητρώο Πιστοποιημένων Εκτιμητών, με μέριμνα της αρμόδιας διοικητικής αρχής. 
Η διαγραφή αυτή παύει να ισχύει και ο πιστοποιημένος εκτιμητής επανέρχεται ως είχε στο Μητρώο Πιστοποιημένων Εκτιμητών, αν τα εν λόγω στοιχεία υποβληθούν πλήρη, εντός αποκλειστικής προθεσμίας εννέα (9) μηνών από την παρέλευση των σχετικών προθεσμιών. 
Σε περίπτωση υποβολής ψευδούς υπεύθυνης δήλωσης, ή δήλωσης η οποία περιλαμβάνει πλαστογραφημένα στοιχεία, εκτός από τις κυρώσεις που επιβάλλονται σύμφωνα με τον ν. 1599/1986 (Α΄ 75) και τον Ποινικό Κώδικα (ν. 4619/2019, Α΄ 95) η αρμόδια διοικητική αρχή προβαίνει αυτεπάγγελτα, σε έγγραφη καταγγελία προς το Πειθαρχικό Συμβούλιο της υποπαρ. Γ.10, με το ερώτημα της οριστικής διαγραφής του πιστοποιημένου εκτιμητή από το Μητρώο Πιστοποιημένων Εκτιμητών και της απαγόρευσης επανεγγραφής του σε αυτό.
Η αρμόδια διοικητική αρχή δύναται να προβαίνει αυτεπάγγελτα, όταν και όπου κατά την κρίση της απαιτείται, για τις ανάγκες εφαρμογής της παρ. Γ΄, σε διασταύρωση, αναζήτηση και επαλήθευση του συνόλου των υποβληθέντων δικαιολογητικών εγγραφής και παραμονής των πιστοποιημένων εκτιμητών στο Μητρώο Πιστοποιημένων Εκτιμητών, συμπεριλαμβανομένων των δηλωθέντων στοιχείων στις σχετικές υπεύθυνες δηλώσεις του άρθρου 8 του ν. 1599/1986, καθώς και των ποινικών μητρώων γενικής χρήσης, από τις αρμόδιες υπηρεσίες ή φορείς του δημόσιου και ιδιωτικού τομέα, που εκδίδουν τα δικαιολογητικά αυτά, με οποιονδήποτε πρόσφορο τρόπο, συμπεριλαμβανομένης της ηλεκτρονικής αναζήτησης αυτών διαδικτυακά.
Το Μητρώο Πιστοποιημένων Εκτιμητών επικαιροποιείται κάθε φορά με μέριμνα της αρμόδιας διοικητικής αρχής. 
Σε κάθε περίπτωση, το τρίμηνο χρονικό διάστημα της παρ. 5 της υποπαρ Γ.2 της παρ. Γ΄, δεν συνιστά κατά χρόνο περιορισμό της αρμοδιότητας της αρμόδιας διοικητικής αρχής, να προβαίνει αυτεπάγγελτα σε τροποποίηση των στοιχείων που περιλαμβάνονται στο Μητρώο Πιστοποιημένων Εκτιμητών και δημοσιεύονται στην ιστοσελίδα του Υπουργείου Οικονομικών, αν δεν υφίσταται ή δεν προκύπτει συνδρομή των προς τούτο νομίμων προϋποθέσεων, καθώς και σε διαγραφή πιστοποιημένου εκτιμητή από έναν ή περισσότερους κλάδους, αν δεν υφίσταται αντίστοιχη πιστοποίηση.»
6. Η υποπαρ. Γ.9 της παρ. Γ΄ του άρθρου πρώτου του ν. 4152/2013 αντικαθίσταται ως εξής:
«ΥΠΟΠΑΡΑΡΑΓΡΑΦΟΣ Γ.9:
ΠΕΙΘΑΡΧΙΚΟ ΣΥΜΒΟΥΛΙΟ 
1. Συνιστάται, με απόφαση του Υπουργού Οικονομικών, η οποία εκδίδεται εντός τριών (3) μηνών από τη δημοσίευση του παρόντος, πενταμελές Πειθαρχικό Συμβούλιο πιστοποιημένων εκτιμητών, το οποίο αποτελείται από: α) έναν (1) Πάρεδρο του Συμβουλίου της Επικρατείας με τον αναπληρωτή του, β) έναν (1) Πάρεδρο του Ελεγκτικού Συνεδρίου με τον αναπληρωτή του, γ) τον Προϊστάμενο της Διεύθυνσης Μακροοικονομικής Πολιτικής και Προβλέψεων της Γενικής Διεύθυνσης Οικονομικής Πολιτικής της Γενικής Γραμματείας Οικονομικής Πολιτικής του Υπουργείου Οικονομικών με τον αναπληρωτή του, και δ) δύο (2) πιστοποιημένους εκτιμητές με ελάχιστη εκτιμητική εμπειρία δέκα (10) ετών, με τους αναπληρωτές τους, οι οποίοι επιλέγονται μετά από κλήρωση, η οποία διενεργείται από την αρμόδια για τη συγκρότηση του συλλογικού οργάνου υπηρεσία.
Πρόεδρος του Πειθαρχικού Συμβουλίου ορίζεται ο αρχαιότερος εκ των δύο (2) Παρέδρων και γραμματέας υπάλληλος της Γενικής Διεύθυνσης Οικονομικής Πολιτικής του Υπουργείου Οικονομικών, με τον αναπληρωτή του.
Η θητεία του Πειθαρχικού Συμβουλίου είναι τριετής με δυνατότητα ανανέωσης.
Τα μέλη του Πειθαρχικού Συμβουλίου πιστοποιημένων εκτιμητών δεν υπέχουν προσωπικώς αστική ευθύνη έναντι οποιουδήποτε για πράξεις ή παραλείψεις τους κατά την άσκηση των καθηκόντων και αρμοδιοτήτων τους ως μέλη του, εκτός εάν ενήργησαν με δόλο, δεν διώκονται και δεν υπέχουν ποινική ευθύνη για αιτιολογημένη γνώμη ή εισήγηση ή πρόταση που διατύπωσαν ή απόφαση που εξέδωσαν ή παράλειψή τους κατά την άσκηση των καθηκόντων τους ως μέλη του, εκτός από την περίπτωση που έπραξαν με δόλο ή με σκοπό να προσπορίσουν στον εαυτό τους ή σε άλλον παράνομο περιουσιακό όφελος ή να βλάψουν το Δημόσιο ή άλλον κατά τα οριζόμενα στις εκάστοτε εφαρμοστέες ποινικές διατάξεις.
2. Το Πειθαρχικό Συμβούλιο επιλαμβάνεται, αυτεπάγγελτα ή κατόπιν έγγραφης καταγγελίας, ή κατόπιν εισήγησης του Υπουργού Οικονομικών μετά από εισήγηση της Επιτροπής Ελέγχου της παρ. 1Γ του άρθρου 41 του ν. 1249/1982 (Α΄ 43), λόγω προβλημάτων ή αποκλίσεων των υποβληθεισών εκτιμήσεων από τα οριζόμενα στις αποφάσεις ανάθεσης έργου του Υπουργού Οικονομικών, παραβάσεων της νομοθεσίας και του ρυθμιστικού πλαισίου που διέπει τις εργασίες των πιστοποιημένων εκτιμητών, περιπτώσεων πλημμελούς άσκησης των καθηκόντων του πιστοποιημένου εκτιμητή, ανάρμοστης ή αναξιοπρεπούς συμπεριφοράς κατά την άσκηση των καθηκόντων του, καθώς και παραβάσεων του ισχύοντος κώδικα δεοντολογίας και των ευρωπαϊκών ή διεθνών αναγνωρισμένων εκτιμητικών προτύπων ή προδήλως εσφαλμένων εκτιμήσεων.» 
7. Μετά από την παρ. 2 της υποπαρ. Γ.12 της παρ. Γ΄ του άρθρου πρώτου του ν. 4152/2013, προστίθεται παρ. 3
ως εξής:
3. Ειδικώς τα μέλη του καταργηθέντος Σώματος Ορκωτών Εκτιμητών, πιστοποιημένοι εκτιμητές, οι οποίοι είναι ήδη εγγεγραμμένοι στο Μητρώο Πιστοποιημένων Εκτιμητών της παρ. Γ΄, για λοιπούς κλάδους εκτιμήσεων, πέραν αυτού για τον οποίο έχουν πιστοποιηθεί, δύνανται να συνεχίζουν να δραστηριοποιούνται στους κλάδους αυτούς, για περίοδο δύο (2) ετών από την έναρξη ισχύος του παρόντος. Μετά από την παρέλευση της προθεσμίας του πρώτου εδαφίου, οι εν λόγω εκτιμητές παραμένουν εγγεγραμμένοι μόνο στους κλάδους για τους οποίους κατέχουν σχετική πιστοποίηση και διαγράφονται από τους λοιπούς κλάδους.»
Άρθρο 30
Παράταση ισχύος έκτακτων μέτρων 
για την εξασφάλιση της παροχής υπηρεσιών καθαριότητας, απολύμανσης, φύλαξης κτιρίων και προθεσμιών δημοσίων συμβάσεων
1. Εφόσον εξακολουθεί να υφίσταται άμεσος κίνδυνος εμφάνισης και διασποράς του κορωνοϊού COVID-19, η έλλειψη του οποίου βεβαιώνεται με απόφαση του Υπουργού Υγείας, και πάντως για χρονικό διάστημα που δεν μπορεί να υπερβαίνει τις 31.3.2021, το Υπουργείο Οικονομικών και η Α.Α.Δ.Ε. δύνανται να προβαίνουν στη διαδικασία της απευθείας ανάθεσης για την παροχή υπηρεσιών καθαριότητας, απολύμανσης και φύλαξης των κτιρίων που υπάγονται στην αρμοδιότητά τους, κατά παρέκκλιση κάθε σχετικής διάταξης της κείμενης εθνικής νομοθεσίας περί δημοσίων συμβάσεων, η χρονική διάρκεια των οποίων δεν μπορεί να υπερβαίνει τους έξι (6) μήνες.
2. Η ισχύς της παρ. 1 του άρθρου εξηκοστού της από 20.3.2020 Πράξης Νομοθετικού Περιεχομένου (Α΄ 68), που κυρώθηκε με το άρθρο 1 του ν. 4683/2020 (Α΄ 83), η οποία παρατάθηκε με το άρθρο 29 του ν. 4753/2020 (Α΄ 227) έως τις 31.12.2020, παρατείνεται από τη λήξη της έως τις 31.3.2021.
Άρθρο 31
Επέκταση της απαλλαγής μισθώματος 
επαγγελματικών μισθώσεων - 
Τροποποίηση της  παρ. 10 του άρθρου 
δεύτερου της από 20.3.2020 Πράξης 
Νομοθετικού Περιεχομένου, η οποία 
κυρώθηκε με το άρθρο 1 του ν. 4683/2020
Η παρ. 10 του δεύτερου άρθρου της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83) αντικαθίσταται από τότε που ίσχυσε ως εξής: 
«10. Ειδικά για τους μήνες Ιανουάριο, Φεβρουάριο και Μάρτιο 2021, ο μισθωτής επαγγελματικής μίσθωσης προς εγκατάσταση επιχείρησης, για την οποία έχουν ληφθεί ειδικά και έκτακτα μέτρα περί αναστολής ή προσωρινής απαγόρευσης λειτουργίας για προληπτικούς ή κατασταλτικούς λόγους που σχετίζονται με τον κορωνοϊό COVID-19 ή η οποία πλήττεται οικονομικά λόγω της διάδοσης του κορωνοϊού COVID-19, και ανήκει σε συγκεκριμένους κλάδους επιχειρήσεων πέραν των αναφερόμενων στις αποφάσεις που εκδίδονται κατ’ εξουσιοδότηση της παρ. 8α, απαλλάσσεται από την υποχρέωση καταβολής του συνολικού μισθώματος, κατά παρέκκλιση των κείμενων διατάξεων περί μισθώσεων, σύμφωνα με τα οριζόμενα στο δεύτερο και το τρίτο εδάφιο της παρ. 1.
Με απόφαση του Υπουργού Οικονομικών, μετά από εισήγηση του Διοικητή της Ανεξάρτητης Αρχής Δημοσίων Εσόδων (Α.Α.Δ.Ε.), προσδιορίζονται οι πληγείσες επιχειρήσεις του προηγούμενου εδαφίου ανά κλάδο και ανά μήνα, καθώς και κάθε άλλη αναγκαία λεπτομέρεια για την εφαρμογή του παρόντος. Η απόφαση του προηγούμενου εδαφίου αφορά σε επιχειρήσεις οι οποίες δεν εντάσσονται στις αποφάσεις που εκδίδονται κατ’ εξουσιοδότηση της παρ. 8α.»
Άρθρο 32
Διατάξεις εφαρμογής του Πρωτοκόλλου 
για την εξάλειψη του παράνομου εμπορίου προϊόντων καπνού - Τροποποίηση του 
άρθρου 28Α  του ν. 4758/2020
Το άρθρο 28Α του ν. 4758/2020 (Α΄ 242) τροποποιείται ως εξής:
1) Στον τίτλο, η λέξη «καταπολέμηση» αντικαθίσταται με τη λέξη «εξάλειψη» και ο τίτλος διαμορφώνεται ως εξής: «Διατάξεις εφαρμογής του Πρωτοκόλλου για την εξάλειψη του παράνομου εμπορίου προϊόντων καπνού».
2) Στην παρ. 2, αντί της φράσης «Με απόφαση του Υπουργού Υγείας» τίθεται η φράση «Με κοινή απόφαση του Υπουργού Οικονομικών και του Διοικητή της Α.Α.Δ.Ε.» και η παρ. 2 διαμορφώνεται ως εξής:
«2. Με κοινή απόφαση του Υπουργού Οικονομικών και του Διοικητή της Α.Α.Δ.Ε. μπορεί να ρυθμίζονται ειδικότερα ζητήματα εφαρμογής του Μέρους V του Πρωτοκόλλου της παρ. 1».
3) Στο δεύτερο εδάφιο της παρ. 3, αντί της φράσης «η Διεύθυνση Αντιμετώπισης Εξαρτήσεων της Γενικής Διεύθυνσης Δημόσιας Υγείας του Υπουργείου Υγείας» τίθεται η φράση «το Συντονιστικό Επιχειρησιακό Κέντρο για την αντιμετώπιση του λαθρεμπορίου σε προϊόντα που υπόκεινται σε Ειδικό Φόρο Κατανάλωσης (Ε.Φ.Κ.) και Φόρο Κατανάλωσης (Φ.Κ.), το οποίο συστήθηκε με το άρθρο 6 του ν. 4410/2016 (Α΄ 141)» και η παρ. 3 διαμορφώνεται ως εξής:
«3. Αρμόδιες αρχές για την εφαρμογή των διατάξεων του Πρωτοκόλλου της παρ. 1 είναι η Διεύθυνση Αντιμετώπισης Εξαρτήσεων της Γενικής Διεύθυνσης Δημόσιας Υγείας του Υπουργείου Υγείας και οι Διευθύνσεις Ειδικών Φόρων Κατανάλωσης και Φόρου Προστιθέμενης Αξίας και Στρατηγικής Τελωνειακών Ελέγχων και Παραβάσεων της Γενικής Διεύθυνσης Τελωνείων και Ε.Φ.Κ. της Α.Α.Δ.Ε. Ειδικά για τον συντονισμό της εφαρμογής των διατάξεων που προκύπτουν από το Μέρος V του Πρωτοκόλλου της παρ. 1, αρμόδια αρχή είναι το Συντονιστικό Επιχειρησιακό Κέντρο για την αντιμετώπιση του λαθρεμπορίου σε προϊόντα που υπόκεινται σε Ειδικό Φόρο Κατανάλωσης (Ε.Φ.Κ.) και Φόρο Κατανάλωσης (Φ.Κ.), το οποίο συστάθηκε με το άρθρο 6 του ν. 4410/2016 (Α΄ 141).»
Άρθρο 33
Ανακοπές κατά της εκτελεστικής διαδικασίας
1. Στο άρθρο 152 του ν. 3588/2007 (Α΄ 153), τροποποιείται η παρ. 4, διαγράφονται οι παρ. 5 και 6 και το άρθρο διαμορφώνεται ως εξής:
«Άρθρο 152
Ανακοπές κατά της εκτελεστικής διαδικασίας
1. Οι κατ’ ιδίαν πράξεις της διαδικασίας του δημόσιου πλειστηριασμού που ενεργείται για την εκποίηση της περιουσίας του οφειλέτη είτε ως συνόλου είτε των κατ’ ιδίαν περιουσιακών του στοιχείων, προσβάλλονται από καθέναν που έχει έννομο συμφέρον με ανακοπή που ασκείται ενώπιον του πτωχευτικού δικαστηρίου.
2. Η ανακοπή ασκείται εντός αποκλειστικής προθεσμίας δεκαπέντε (15) ημερών από την ενέργεια της κάθε πράξης. Σε κάθε περίπτωση δεν μπορεί να ασκηθεί ανακοπή μετά τη μεταγραφή της περίληψης της πράξης εξόφλησης ή μερικής εξόφλησης και πιστοποίησης ότι τηρήθηκαν οι όροι που συμφωνήθηκαν για την εξασφάλιση της καταβολής του υπόλοιπου τιμήματος, εκτός αν η προσβολή αφορά τη σύνταξη της μεταβιβαστικής σύμβασης, καθώς και μεταγενέστερες πράξεις, οπότε η ανακοπή ασκείται εντός ενενήντα (90) ημερών από της μεταγραφής ή αν δεν υπάρχουν ακίνητα εντός εξήντα (60) ημερών από της υπογραφής της σύμβασης μεταβιβάσεως.
3. Η άσκηση της ανακοπής και η προθεσμία αυτής δεν αναστέλλουν την περαιτέρω διαδικασία της εκκαθάρισης, εκτός αν διατάξει τούτο ο εισηγητής, μετά από αίτηση κάθε ενδιαφερομένου που δικαιολογεί έννομο συμφέρον και αφού ακουσθεί ο σύνδικος, που προσκαλείται να εκθέσει τις απόψεις του εγγράφως προ τριών (3) ημερών.
4. Η συζήτηση της ανακοπής προσδιορίζεται υποχρεωτικά μέσα σε εξήντα (60) ημέρες από την κατάθεσή της και το δικαστήριο αποφαίνεται εντός δεκαπέντε (15) ημερών. Η απόφαση του δικαστηρίου δεν υπόκειται σε ανακοπή ερημοδικίας, έφεση ή αναίρεση. Το πτωχευτικό δικαστήριο με την απόφασή του, που απαγγέλλει την ακύρωση, ορίζει ποιες από τις πράξεις πρέπει να επαναληφθούν».
2. Το άρθρο 99 του ν. 4745/2020 (Α΄ 214) καταργείται.
3. Oι παρ. 1 και 2 ισχύουν από τις 6.11.2020, ημερομηνία έναρξης ισχύος του ν. 4745/2020 και καταλαμβάνουν και τις εκκρεμείς υποθέσεις, επί των οποίων έχει ασκηθεί τακτικό ή έκτακτο ένδικο μέσο και δεν έχει εκδοθεί αμετάκλητη απόφαση.
Άρθρο 34
Προκαταβολή σύνταξης - 
Προσθήκη άρθρου 7Α  στον ν. 4387/2016
Μετά από το άρθρο 7 του ν. 4387/2016 (Α΄ 85) προστίθεται άρθρο 7Α ως εξής:
«Άρθρο 7Α
Προκαταβολή σύνταξης
1. Στους ασφαλισμένους του Ηλεκτρονικού Εθνικού Φορέα Κοινωνικής Ασφάλισης (e-ΕΦΚΑ), οι οποίοι υποβάλλουν αίτηση συνταξιοδότησης λόγω γήρατος, αναπηρίας ή θανάτου σύμφωνα με το άρθρο 17 του 
ν. 4670/2020 (Α΄ 43), χορηγείται προκαταβολή έναντι της συντάξεως που δικαιούνται, από την πρώτη ημέρα του επόμενου μήνα υποβολής της αίτησης συνταξιοδότησης έως το τέλος του μήνα έκδοσης προσωρινής απόφασης συνταξιοδότησης ή, ελλείψει αυτής, έως το τέλος του μήνα έκδοσης οριστικής απόφασης συνταξιοδότησης.
2. Επί αιτήσεων συνταξιοδότησης λόγω γήρατος, το ποσό που χορηγείται ως προκαταβολή, εφόσον ο ενδιαφερόμενος έχει συμπληρώσει βάσει των στοιχείων που τηρούνται στον e-ΕΦΚΑ ή δηλώνονται υπεύθυνα από τον ίδιο:
α) κατ’ ελάχιστον δεκαπέντε (15) έτη ασφάλισης ή τέσσερις χιλιάδες πεντακόσιες (4.500) ημέρες ασφάλισης και ηλικία εξήντα επτά (67) ετών και άνω, ισούται με τριακόσια ογδόντα τέσσερα (384,00) ευρώ,
β) κατ’ ελάχιστον δεκαπέντε (15) έτη ασφάλισης ή τέσσερις χιλιάδες πεντακόσιες (4.500) ημέρες ασφάλισης και ηλικία εξήντα δύο (62) έως εξήντα επτά (67) ετών, ισούται με τριακόσια εξήντα (360,00) ευρώ,
γ) κατ’ ελάχιστον είκοσι (20) έτη ασφάλισης ή έξι χιλιάδες (6.000) ημέρες ασφάλισης και ηλικία εξήντα δύο (62) έως εξήντα επτά (67) ετών, ισούται με τριακόσια ογδόντα τέσσερα (384,00) ευρώ,
δ) τις απαιτούμενες κατά περίπτωση προϋποθέσεις του χρόνου ασφάλισης και ορίου ηλικίας και είναι κάτω των εξήντα δύο (62) ετών, ισούται με τριακόσια εξήντα (360,00) ευρώ.
3. Για τον υπολογισμό του χρόνου της παρ. 2 λαμβάνεται υπόψη ο χρόνος διαδοχικής ασφάλισης που έχει διανυθεί σε οποιονδήποτε ενταγμένο στον e-ΕΦΚΑ φορέα κύριας ασφάλισης, όπως πιστοποιείται, ιδίως, από τα διαθέσιμα μηχανογραφημένα στοιχεία του e-ΕΦΚΑ.
4. Επί αιτήσεων συνταξιοδότησης λόγω αναπηρίας, το ποσό που χορηγείται ως προκαταβολή ισούται με τριακόσια ογδόντα τέσσερα (384,00) ευρώ. Η χορήγηση της παροχής προϋποθέτει την ύπαρξη του ελάχιστου συντάξιμου ποσοστού αναπηρίας και τη συμπλήρωση των χρονικών προϋποθέσεων που ορίζονται στις διατάξεις που διέπουν τους φορείς κύριας ασφάλισης του e-ΕΦΚΑ.
5. Επί αιτήσεων συνταξιοδότησης λόγω θανάτου του ασφαλισμένου, η χορήγηση της παροχής προϋποθέτει τη συμπλήρωση των χρονικών προϋποθέσεων που ορίζονται στις διατάξεις που διέπουν τους φορείς κύριας ασφάλισης του e-ΕΦΚΑ. Το ποσό που χορηγείται ως προκαταβολή ισούται με τριακόσια ογδόντα τέσσερα (384,00) ευρώ για τον επιζώντα σύζυγο και, αν υπάρχουν άλλα δικαιοδόχα μέλη, με επιπλέον τριακόσια ογδόντα τέσσερα (384,00) ευρώ ισομερώς επιμεριζόμενο σε αυτά.
Επί αιτήσεων για χορήγηση, κατά μεταβίβαση, σύνταξης λόγω θανάτου του συνταξιούχου, καταβάλλεται ποσό τριακοσίων ογδόντα τεσσάρων (384,00) ευρώ στον επιζώντα σύζυγο και, αν υπάρχουν άλλα δικαιοδόχα μέλη, επιπλέον ποσό τριακοσίων ογδόντα τεσσάρων (384,00) ευρώ ισομερώς επιμεριζόμενο σε αυτά.
6. Η παροχή δεν χορηγείται στις εξής περιπτώσεις: 
α) όταν οφείλονται ασφαλιστικές εισφορές, το ποσό των οποίων υπερβαίνει τα προβλεπόμενα από τις σχετικές διατάξεις ανώτατα όρια, 
β) όταν χορηγείται ήδη προσωρινή ή οριστική σύνταξη από τον e-ΕΦΚΑ οποιασδήποτε κατηγορίας, 
γ) όταν η αίτηση συνταξιοδότησης κρίνεται με τις διατάξεις της νομοθεσίας της Ευρωπαϊκής Ένωσης (E.E.) ή διακρατικών συμβάσεων.
Αν μεταγενέστερα εκλείψει η περ. α), η παροχή χορηγείται από την πρώτη ημέρα του επόμενου μήνα, κατά τον οποίο υποβάλλεται από τους ενδιαφερόμενους ηλεκτρονικά η σχετική αίτηση.
7. Η παροχή είναι ακατάσχετη και συμψηφίζεται με τα ποσά σύνταξης που θα χορηγηθούν με την προσωρινή και οριστική απόφαση συνταξιοδότησης. Από τα ποσά της προσωρινής και της οριστικής σύνταξης παρακρατούνται και οφειλές στον e-ΕΦΚΑ από ασφαλιστικές εισφορές.
8. Σε περίπτωση έκδοσης απορριπτικής απόφασης συνταξιοδότησης, τα ποσά που έχουν καταβληθεί αχρεωστήτως στους ασφαλισμένους, σύμφωνα με το παρόν, αναζητούνται σύμφωνα με τον Κώδικα Είσπραξης Δημοσίων Εσόδων (Κ.Ε.Δ.Ε., ν.δ. 356/1974, Α΄ 90) και, σε κάθε περίπτωση, δύνανται να παρακρατούνται από τα ποσά που θα τους καταβληθούν στο μέλλον από τον e-ΕΦΚΑ, εφόσον καταστούν δικαιούχοι συνταξιοδοτικών παροχών.
9. Το παρόν εφαρμόζεται στις αιτήσεις συνταξιοδότησης που υποβάλλονται από την έναρξη ισχύος του, καθώς και σε όλες τις εκκρεμείς αιτήσεις συνταξιοδότησης για τις οποίες δεν έχει εκδοθεί προσωρινή απόφαση συνταξιοδότησης, με την επιφύλαξη της παρ. 6. 
Στην περίπτωση των εκκρεμών αιτήσεων, τα ποσά του παρόντος καταβάλλονται αναδρομικά σύμφωνα με την παρ. 1, κατόπιν ηλεκτρονικού αιτήματος του δικαιούχου μέσω της Ενιαίας Ψηφιακής Πύλης της Δημόσιας Διοίκησης (gov.gr-ΕΨΠ).
Επί των ποσών που καταβάλλονται αναδρομικά δεν επιβάλλεται κράτηση για τον κλάδο ασθένειας, ενώ ο φόρος επιμερίζεται στα φορολογικά έτη που αναλογεί η παροχή.
10. Στο παρόν δεν υπάγονται οι ασφαλισμένοι του e-ΕΦΚΑ, οι οποίοι δικαιούνται ή λαμβάνουν την προκαταβολή σύνταξης σύμφωνα με το άρθρο 57Α του Κώδικα Πολιτικών και Στρατιωτικών Συντάξεων (π.δ. 169/2007, Α΄ 210).
11. Με κοινή απόφαση των Υπουργών Εργασίας και Κοινωνικών Υποθέσεων και Ψηφιακής Διακυβέρνησης, ρυθμίζονται ειδικότερα θέματα για τη διαδικασία υποβολής και διαχείρισης των αιτημάτων, τον τρόπο απόδειξης της συνδρομής των προϋποθέσεων και κάθε άλλο θέμα για την εφαρμογή του παρόντος.»
Άρθρο 35
Προστατευόμενα πρόσωπα - 
Τροποποίηση του άρθρου 1 του ν. 2643/1998
Η περ. γ΄ της παρ. 1 του άρθρου 1 του ν. 2643/1998 
(Α΄ 220) αντικαθίσταται ως εξής:
«γ. Όσοι έλαβαν μέρος στην Εθνική Αντίσταση κατά την έννοια του ν. 1285/1982 (Α΄ 115), εφόσον κατέστησαν Άτομα με Αναπηρία (ΑμεΑ), καθώς και τα τέκνα όσων κατέστησαν ΑμεΑ εξαιτίας της συμμετοχής τους στην Εθνική Αντίσταση ή όσων πέθαναν εξαιτίας της συμμετοχής τους στην Εθνική Αντίσταση. Επίσης, προστατεύονται τα τέκνα, ο επιζών σύζυγος και ο επιζών γονέας προσώπων που εκτελέστηκαν ή πέθαναν από τραύματα ή κακουχίες, εξαιτίας της συμμετοχής τους στην αντιδικτατορική αντίσταση κατά της χούντας των συνταγματαρχών από 21.4.1967 έως 24.7.1974.»
Άρθρο 36
Μετάταξη και απόσπαση υπαλλήλων 
του Ηλεκτρονικού Εθνικού Φορέα 
Κοινωνικής Ασφάλισης (e-ΕΦΚΑ)
1. Κατά παρέκκλιση κάθε αντίθετης γενικής ή ειδικής διάταξης, απαγορεύεται η μετάταξη ή απόσπαση ή οποιαδήποτε άλλη μετακίνηση, ανεξαρτήτως διαδικασίας ή φορέα υποδοχής, υπαλλήλων του Ηλεκτρονικού Εθνικού Φορέα Κοινωνικής Ασφάλισης (e-ΕΦΚΑ) για χρονικό διάστημα δύο (2) ετών από την έναρξη ισχύος του παρόντος.
2. Διαδικασίες μετατάξεων ή αποσπάσεων ή άλλης μορφής μετακινήσεων υπαλλήλων του e-ΕΦΚΑ που είναι εκκρεμείς κατά την έναρξη ισχύος του παρόντος δεν ολοκληρώνονται.
Άρθρο 37
Μέτρα στήριξης εργαζομένων και εργοδοτών τουριστικών καταλυμάτων δωδεκάμηνης 
λειτουργίας- Τροποποίηση του άρθρου 123Α του ν. 4714/2020
Στο άρθρο 123Α του ν. 4714/2020 (Α΄ 148) προστίθεται παρ. 1α και το άρθρο 123Α διαμορφώνεται ως εξής:
«1. Οι εργοδοτικές ασφαλιστικές εισφορές για τις επιχειρήσεις-εργοδότες που δραστηριοποιούνται στον κλάδο των τουριστικών καταλυμάτων, τα οποία λειτουργούν καθ’ όλο το έτος (δώδεκα (12) μήνες ετησίως) και κατά το χρονικό διάστημα από τον Ιανουάριο 2020 έως και τον Αύγουστο 2020 είχαν χαμηλότερα ακαθάριστα έσοδα κατά ποσοστό τουλάχιστον 70% από το αντίστοιχο χρονικό διάστημα του έτους 2019, καταβάλλονται από τον Κρατικό Προϋπολογισμό για το χρονικό διάστημα από 1.9.2020 έως 31.12.2020.
1α. Οι εργοδοτικές ασφαλιστικές εισφορές για τις επιχειρήσεις-εργοδότες που δραστηριοποιούνται στον κλάδο των τουριστικών καταλυμάτων, τα οποία λειτουργούν καθ’ όλο το έτος (δώδεκα (12) μήνες ετησίως) και κατά το χρονικό διάστημα από τον Απρίλιο 2020 έως και τον Δεκέμβριο 2020 είχαν χαμηλότερα ακαθάριστα έσοδα κατά ποσοστό τουλάχιστον 70% από το αντίστοιχο χρονικό διάστημα του έτους 2019, καταβάλλονται από τον Κρατικό Προϋπολογισμό για το χρονικό διάστημα από 1.1.2021 έως 31.3.2021.
2. Με κοινή απόφαση των Υπουργών Οικονομικών, Εργασίας και Κοινωνικών Υποθέσεων και Ψηφιακής Διακυβέρνησης καθορίζονται ο τρόπος, η διαδικασία, οι όροι, οι προϋποθέσεις για την ένταξη των επιχειρήσεων-εργοδοτών της παρ. 1, οι υποχρεώσεις αυτών των επιχειρήσεων, η διαδικασία διασταύρωσης των απαραίτητων στοιχείων μέσω του Πληροφοριακού Συστήματος «Εργάνη» και της Ανεξάρτητης Αρχής Δημοσίων Εσόδων (Α.Α.Δ.Ε.), καθώς και κάθε άλλη αναγκαία λεπτομέρεια για την εφαρμογή του παρόντος.»
Άρθρο 38
Υπηρεσίες ενημέρωσης του κοινού
Λόγω του σοβαρού κινδύνου διασποράς του COVID-19 και, σε κάθε περίπτωση όχι πέραν της 31ης.5.2021, το Υπουργείο Εργασίας και Κοινωνικών Υποθέσεων δύναται, κατά παρέκκλιση των εθνικών διατάξεων περί δημοσίων συμβάσεων, να διενεργεί για το ίδιο και εποπτευόμενα νομικά του πρόσωπα, διαδικασίες ανάθεσης δημοσίων συμβάσεων, σύμφωνα με το άρθρο 32 του ν. 4412/2016 (Α΄ 147), για την οργάνωση, εγκατάσταση, διαλειτουργικότητα, αναβάθμιση, λειτουργία και συνεχιζόμενη υποστήριξη τηλεφωνικού κέντρου (call center), κέντρου υποστήριξης και επίλυσης θεμάτων κοινού (back office) ή/και κέντρου ενημέρωσης του κοινού (help desk) και ιστοσελίδων. Οι διαδικασίες αυτές περιλαμβάνουν την προμήθεια ψηφιακών ή μη εργαλείων, μέσων και εφαρμογών για την επικοινωνία του Υπουργείου και των εποπτευόμενων νομικών του προσώπων με το κοινό, υλικοτεχνικής υποδομής και εξοπλισμού, καθώς και υπηρεσίες συνολικής διαχείρισης έργου, συμβουλευτικής, τεχνικής υποστήριξης, προβολής και ενημέρωσης για τα κέντρα και τις δραστηριότητες αυτές. Κατά το ανωτέρω χρονικό διάστημα, δύνανται ομοίως να παρατείνονται υφιστάμενες δημόσιες συμβάσεις του Υπουργείου Εργασίας και Κοινωνικών Υποθέσεων ή εποπτευόμενων νομικών του προσώπων για τα ανωτέρω αντικείμενα, μέχρι την ολοκλήρωση των διαδικασιών ανάθεσης του προηγούμενου εδαφίου. 
Άρθρο 39
Οικονομική ενίσχυση διανομέων 
κινηματογραφικών ταινιών, βίντεο 
και τηλεοπτικών προγραμμάτων -  
Τροποποίηση του άρθρου 70 του ν. 4745/2020
1. H παρ. 1 του άρθρου 70 του ν. 4745/2020 (Α΄ 214) τροποποιείται ως εξής:
«1. Ενισχύονται οικονομικά με τη μορφή οικονομικής κάλυψης θέσεων θεατή/εισιτηρίου, από τον Κρατικό Προϋπολογισμό, οι επιχειρήσεις του ιδιωτικού τομέα ή μη κερδοσκοπικές, υποκείμενες σε Φόρο Προστιθέμενης Αξίας (Φ.Π.Α.), με κύριο ή δευτερεύοντα Κωδικό Αριθμό Δραστηριότητας (Κ.Α.Δ.) έναν από τους ακόλουθους: 90.01, 90.02, 90.03, 90.04, 93.29.2, 59.14, 59.13, οι οποίες: α) έχουν λειτουργήσει ή λειτουργούν επί αδειοδοτημένου χώρου με άδεια εγκατάστασης και λειτουργίας είτε θεάτρου, κινηματογράφου, μουσικής σκηνής ή γενικά χώρου παραστάσεων, εξαιρουμένων των αθλητικών εγκαταστάσεων, β) έχουν θετικό κύκλο εργασιών σε οποιαδήποτε δήλωση Φ.Π.Α. από 1ης Ιανουαρίου 2019 έως 30 Σεπτεμβρίου 2020 και γ) παρουσιάζουν πτώση κύκλου εργασιών το χρονικό διάστημα Μαρτίου-Σεπτεμβρίου 2020 σε σχέση με το χρονικό διάστημα Μαρτίου-Σεπτεμβρίου 2019 κατά τουλάχιστον είκοσι τοις εκατό (20%). Οι προϋποθέσεις των περ. β) και γ) δεν χρειάζεται να συντρέχουν, προκειμένου να είναι δικαιούχοι ενίσχυσης επιχειρήσεις κινηματογράφου που έκαναν έναρξη εργασιών μετά την 1η.1.2019.»
2. Στο τέλος της παρ. 7 του άρθρου 70 του ν. 4745/2020, προστίθεται εδάφιο και η παρ. 7 τροποποιείται ως εξής:
«7. Με κοινή απόφαση των Υπουργών Οικονομικών, Εργασίας και Κοινωνικών Υποθέσεων, Πολιτισμού και Αθλητισμού και Ψηφιακής Διακυβέρνησης ορίζονται οι όροι, η διαδικασία, οι ειδικότερες προϋποθέσεις, τα τεχνικά θέματα, καθώς και κάθε αναγκαία λεπτομέρεια για την εφαρμογή του παρόντος. Ειδικά ως προς τις επιχειρήσεις με Κ.Α.Δ. 59.13, η κοινή απόφαση ορίζει και το ύψος της ενίσχυσης.»
 Άρθρο 40
Παράταση του μηχανισμού ενίσχυσης 
ΣΥΝ-ΕΡΓΑΣΙΑ
1. Το χρονικό διάστημα εφαρμογής του μηχανισμού ενίσχυσης ΣΥΝ-ΕΡΓΑΣΙΑ του άρθρου 31 του ν. 4690/2020 (Α΄ 104) παρατείνεται μέχρι τις 31.3.2021 και ο μηχανισμός εφαρμόζεται για εργαζομένους που έχουν σχέση εξαρτημένης εργασίας πλήρους απασχόλησης την 31η.1.2021.
2. Με κοινή απόφαση των Υπουργών Οικονομικών, Ανάπτυξης και Επενδύσεων και Εργασίας και Κοινωνικών Υποθέσεων, καθορίζονται ο τρόπος, η διαδικασία, οι όροι και οι προϋποθέσεις της οικονομικής ενίσχυσης, ιδίως η απαιτούμενη μείωση του κύκλου εργασιών του Φόρου Προστιθέμενης Αξίας (Φ.Π.Α.) ή των ακαθάριστων εσόδων και ο κύκλος εργασιών αναφοράς ή τα ακαθάριστα έσοδα αναφοράς, καθώς και κάθε άλλο ειδικότερο ζήτημα και αναγκαία λεπτομέρεια για την εφαρμογή του παρόντος. Με την ίδια ή όμοια απόφαση δύναται να παρατείνεται περαιτέρω το χρονικό διάστημα εφαρμογής του μηχανισμού ΣΥΝ-ΕΡΓΑΣΙΑ ή να προβλέπεται η εφαρμογή του για έτερα χρονικά διαστήματα.
Άρθρο 41
Παράταση διατάξεων για αναστολή εργασίας -  Τροποποίηση του άρθρου 68 του ν. 4756/2020
1. Το άρθρο 68 του ν. 4756/2020 (Α΄ 235) εφαρμόζεται σε εργαζομένους που έχουν προσληφθεί μέχρι και την 31η.1.2021 και ισχύει για όσο διαρκεί η αναστολή λειτουργίας της αντίστοιχης επιχείρησης ή υποκαταστήματος λόγω του κορωνοϊού COVID-19 ή ανήκει σε κλάδους που πλήττονται από αυτόν και σε κάθε περίπτωση μέχρι την 31η.3.2021.
2. Η παρ. 8 του άρθρου 68 του ν. 4756/2020 αντικαθίσταται ως εξής:
«8. Με κοινή απόφαση των Υπουργών Οικονομικών και Εργασίας και Κοινωνικών Υποθέσεων δύναται να καθορίζονται η χωρική οριοθέτηση του πεδίου εφαρμογής του παρόντος, οι κλάδοι και οι Κωδικοί Αριθμοί Δραστηριότητας (Κ.Α.Δ.) των επιχειρήσεων-εργοδοτών των οποίων αναστέλλεται η λειτουργία με εντολή δημόσιας αρχής ή που πλήττονται, να τροποποιείται η καταληκτική ημερομηνία πρόσληψης των εργαζομένων των οποίων οι συμβάσεις εργασίας μπορούν να τίθενται σε αναστολή, καθώς επίσης και το απώτατο χρονικό όριο της αναστολής, να ρυθμίζονται οι όροι, οι προϋποθέσεις χορήγησης, το ύψος της αποζημίωσης ειδικού σκοπού και η διαδικασία καταβολής, καθώς και κάθε άλλο ειδικότερο ζήτημα και αναγκαία λεπτομέρεια για την εφαρμογή του παρόντος. Με την ίδια ή όμοια απόφαση δύναται να παρατείνεται η ισχύς του παρόντος ή να προβλέπεται η εφαρμογή του για έτερα χρονικά διαστήματα.»
Άρθρο 42
Επέκταση οικονομικής στήριξης καλλιτεχνών -  Τροποποίηση του άρθρου 121 του ν. 4764/2020
Η παρ. 6 του άρθρου 121 του ν. 4764/2020 (Α΄ 256) αντικαθίσταται ως εξής:
«6. Με κοινή απόφαση των Υπουργών Οικονομικών και Εργασίας και Κοινωνικών Υποθέσεων, ρυθμίζονται οι όροι και οι προϋποθέσεις ένταξης των καλλιτεχνών, δημιουργών και επαγγελματιών της τέχνης και του πολιτισμού, η διαδικασία καταβολής της αποζημίωσης ειδικού σκοπού, καθώς και κάθε άλλο ειδικότερο ζήτημα και αναγκαία λεπτομέρεια για την εφαρμογή του παρόντος. Επίσης, δύναται να παρατείνεται η χορήγηση της αποζημίωσης ειδικού σκοπού ή να χορηγείται για έτερα χρονικά διαστήματα και να καθορίζεται η καταληκτική ημερομηνία εγγραφής στην πλατφόρμα της παρ. 1.»
Άρθρο 43
Έκτακτη αποζημίωση εποχικά εργαζομένων του τουριστικού και επισιτιστικού κλάδου χωρίς δικαίωμα υποχρεωτικής επαναπρόσληψης
1. Εποχικά εργαζόμενοι του τουριστικού και επισιτιστικού κλάδου, που επιδοτούνται με βάση την περ. β΄ της παρ. 2 του άρθρου 4, σε συνδυασμό με την παρ. 9 του άρθρου 6 του ν. 1545/1985 (Α΄ 91), είναι δικαιούχοι μηνιαίας έκτακτης αποζημίωσης ποσού ίσου προς το τελευταίο μηνιαίο επίδομα ανεργίας που έλαβαν, εφόσον πληρούν τις ακόλουθες προϋποθέσεις:
α) απασχολήθηκαν κατά το έτος 2019, με πλήρη ή μερική απασχόληση, χωρίς να υπάρχει υποχρέωση επαναπρόσληψης κατά το έτος 2020,
β) έλαβαν τακτική επιδότηση ανεργίας, διάρκειας τριών (3) μηνών και πέντε (5) ημερών, κατά το χρονικό διάστημα από τον Σεπτέμβριο 2019 έως και τον Φεβρουάριο 2020 ή τακτική επιδότηση ανεργίας, της οποίας η διάρκεια, σύμφωνα με την παρ. 9 του άρθρου 6 του
ν. 1545/1985, επιμηκύνθηκε κατά έναν (1) μήνα για το χρονικό διάστημα από τον Σεπτέμβριο 2019 έως και τον Φεβρουάριο 2020,
γ) δεν είναι δικαιούχοι και δεν έλαβαν, δεν λαμβάνουν ή δεν θα λάβουν τακτική επιδότηση ανεργίας για το χρονικό διάστημα από τον Σεπτέμβριο 2020 έως και τον Φεβρουάριο 2021,
δ) δεν είναι δικαιούχοι και δεν έλαβαν, δεν λαμβάνουν ή δεν θα λάβουν το επίδομα μακροχρονίως ανέργων για τους μήνες Ιανουάριο και Φεβρουάριο 2021,
ε) δεν είναι δικαιούχοι, δεν έλαβαν ή δεν θα λάβουν την αποζημίωση ειδικού σκοπού, δυνάμει του άρθρου 68 του ν. 4756/2020 (Α΄ 235) ή άλλων διατάξεων.
2. Η έκτακτη αποζημίωση της παρ. 1 καταβάλλεται μηνιαία για τους μήνες Ιανουάριο και Φεβρουάριο 2021 από τον Οργανισμό Απασχόλησης Εργατικού Δυναμικού (Ο.Α.Ε.Δ.), εφόσον οι ανωτέρω δικαιούχοι παραμένουν εγγεγραμμένοι άνεργοι στο μητρώο ανέργων του ΟΑΕΔ για το αντίστοιχο χρονικό διάστημα.
3. Η έκτακτη αποζημίωση της παρ. 1 απαλλάσσεται από κάθε φόρο, τέλος, εισφορά ή κράτηση υπέρ του Δημοσίου ή τρίτου, συμπεριλαμβανομένης και της ειδικής εισφοράς αλληλεγγύης του άρθρου 43Α του
ν. 4172/2013 (Α΄ 167), δεν κατάσχεται ούτε συμψηφίζεται με βεβαιωμένα χρέη προς το Δημόσιο, τα νομικά πρόσωπα δημοσίου δικαίου (ν.π.δ.δ.), τους Οργανισμούς Τοπικής Αυτοδιοίκησης (Ο.Τ.Α.), τα νομικά πρόσωπα των τελευταίων και τα ασφαλιστικά ταμεία, όπως επίσης δεν κατάσχεται από πιστωτικά ιδρύματα για οφειλές προς αυτά, ούτε συμψηφίζεται με οφειλές προς πιστωτικά ιδρύματα και δεν προσμετράται στο συνολικό, πραγματικό ή τεκμαρτό οικογενειακό εισόδημα.
4. Οι δαπάνες που προκαλούνται από την εφαρμογή του παρόντος καλύπτονται από τον προϋπολογισμό του Ο.Α.Ε.Δ.
5. Με κοινή απόφαση των Υπουργών Οικονομικών και Εργασίας και Κοινωνικών Υποθέσεων καθορίζονται ειδικότεροι όροι και προϋποθέσεις, καθώς και κάθε περαιτέρω αναγκαία λεπτομέρεια για την εφαρμογή του παρόντος.
Άρθρο 44
Ρύθμιση ασφαλιστικών εισφορών -  
Τροποποίηση του άρθρου 32 του ν. 4756/2020
Οι παρ. 1, 3 και 10 του άρθρου 32 του ν. 4756/2020 (Α΄ 235) τροποποιούνται και το άρθρο 32 του ν. 4756/2020 διαμορφώνεται ως εξής:
«Άρθρο 32
Ρύθμιση ασφαλιστικών εισφορών για τις οποίες έχει χορηγηθεί παράταση προθεσμιών 
καταβολής ή αναστολή είσπραξης
1. Η προθεσμία καταβολής οφειλών από ασφαλιστικές εισφορές εργοδοτών, αυτοαπασχολούμενων και ελευθέρων επαγγελματιών, η οποία παρατάθηκε μέχρι την 30ή Απριλίου 2021 στο πλαίσιο των μέτρων αντιμετώπισης των αρνητικών συνεπειών της εμφάνισης του κορωνοϊού COVID-19, σύμφωνα με το άρθρο 3 της από 11.3.2020 Πράξης Νομοθετικού Περιεχομένου (Α΄ 55), η οποία κυρώθηκε με το άρθρο 2 του ν. 4682/2020 (Α΄ 76), το άρθρο 23 της από 30.3.2020 Πράξης Νομοθετικού Περιεχομένου (Α΄ 75), η οποία κυρώθηκε με το άρθρο 1 του ν. 4684/2020 (Α΄ 86), το άρθρο 8 της από 20.3.2020 Πράξης Νομοθετικού Περιεχομένου (Α΄ 68), η οποία κυρώθηκε με το άρθρο 1 του ν. 4683/2020 (Α΄ 83), το άρθρο 25 της από 30.3.2020 Πράξης Νομοθετικού Περιεχομένου, η οποία κυρώθηκε με το άρθρο 1 του ν. 4684/2020, το άρθρο 10 του ν. 4684/
2020 και το άρθρο 55 της από 1.5.2020 Πράξης Νομοθετικού Περιεχομένου (Α΄ 90), η οποία κυρώθηκε με το άρθρο 2 του ν. 4690/2020 (Α΄ 104), παρατείνεται εκ νέου μέχρι την 31η Δεκεμβρίου 2021. Οι ανωτέρω ασφαλιστικές οφειλές, μετά τη λήξη της παράτασης της προθεσμίας καταβολής, δύνανται να υπαχθούν σε ρύθμιση τμηματικής καταβολής έως και σαράντα οκτώ (48) μηνιαίων δόσεων, με την επιφύλαξη του ελάχιστου ποσού μηνιαίας δόσης ποσού πενήντα (50) ευρώ.
2. Η αίτηση για την υπαγωγή στη ρύθμιση υποβάλλεται μέσω της ηλεκτρονικής πλατφόρμας του Κέντρου Είσπραξης Ασφαλιστικών Οφειλών (ΚΕΑΟ). Κατ’ εξαίρεση, όπου υπάρχει αδυναμία πιστοποίησης στην ηλεκτρονική πλατφόρμα, η αίτηση υποβάλλεται στις αρμόδιες υπηρεσίες του ΚΕΑΟ. Αρμόδια όργανα για την έκδοση της απόφασης υπαγωγής στη ρύθμιση είναι οι προϊστάμενοι των περιφερειακών υπηρεσιών του ΚΕΑΟ.
3. Βασικές οφειλές που υπάγονται στη ρύθμιση της παρ. 1 κεφαλαιοποιούνται κατά την ημερομηνία υπαγωγής στη ρύθμιση και αντί τόκων, πρόσθετων τελών και προσαυξήσεων λόγω μη εμπρόθεσμης καταβολής, επιβαρύνονται από τον επόμενο μήνα από αυτόν της υπαγωγής στη ρύθμιση, με επιτόκιο δυόμιση εκατοστιαίων μονάδων (2,5%) ετησίως υπολογισμένο. Κατ’ εξαίρεση, βασικές οφειλές που υπάγονται σε πρόγραμμα ρύθμισης έως και είκοσι τεσσάρων (24) μηνιαίων δόσεων δεν επιβαρύνονται με επιτόκιο.
4. Η υπαγωγή στη ρύθμιση συντελείται με την καταβολή της πρώτης δόσης. Η πρώτη δόση καταβάλλεται μέχρι την τελευταία εργάσιμη ημέρα του μήνα υποβολής της αίτησης υπαγωγής. Οι επόμενες δόσεις της ρύθμισης καταβάλλονται έως την τελευταία εργάσιμη ημέρα κάθε επόμενου μήνα από τον μήνα υπαγωγής στη ρύθμιση. Με την απόφαση υπαγωγής στη ρύθμιση καθορίζονται το ποσό κάθε δόσης, ο αριθμός των δόσεων και κάθε άλλη αναγκαία λεπτομέρεια.
5. Το ελάχιστο ποσό μηνιαίας δόσης της ρύθμισης ορίζεται σε πενήντα (50) ευρώ.
6. Ο οφειλέτης δύναται να επιλέξει, σε οποιοδήποτε στάδιο της ρύθμισης, την εφάπαξ εξόφληση του υπόλοιπου αριθμού των δόσεων των ρυθμισμένων οφειλών.
7. Η ρύθμιση του παρόντος απόλλυται, εάν ο οφειλέτης δεν καταβάλλει ποσό δόσεων που αντιστοιχεί σε δύο (2) δόσεις της ρύθμισης.
8. Κατά τη διάρκεια της ρύθμισης, εφόσον τηρούνται οι όροι αυτής και οι λοιποί όροι σύμφωνα με τις διατάξεις του παρόντος, παρέχονται στον οφειλέτη τα εξής ευεργετήματα:
α) δυνατότητα χορήγησης αποδεικτικού ασφαλιστικής ενημερότητας διμηνιαίας ισχύος,
β) στις επιχειρήσεις της περ. ε΄ της παρ. 5 του άρθρου 8 του α.ν. 1846/1951 (Α΄ 179) χορηγείται αποδεικτικό ασφαλιστικής ενημερότητας για την είσπραξη λογαριασμών δημοσίου έργου, εφόσον για το έργο για το οποίο χορηγείται το αποδεικτικό δεν υφίστανται τρέχουσες ή ληξιπρόθεσμες οφειλές. Σε περίπτωση ύπαρξης οφειλής, χορηγείται αποδεικτικό ασφαλιστικής ενημερότητας με παρακράτηση ποσού ίσου με την οφειλή,
γ) αναστέλλονται η λήψη αναγκαστικών μέτρων και η συνέχιση της διαδικασίας αναγκαστικής εκτέλεσης επί της κινητής και ακίνητης περιουσίας του οφειλέτη. Ειδικά για κατασχέσεις στα χέρια τρίτων που έχουν επιβληθεί έως την ημερομηνία υπαγωγής στη ρύθμιση, εφαρμόζεται η παρ. 3 του άρθρου 60 του ν. 3863/2010 (Α΄ 115),
δ) αναστέλλεται η ποινική δίωξη σε βάρος του οφειλέτη, κατά το άρθρο 1 του α.ν. 86/1967 (Α΄ 136),
ε) αναστέλλεται η εκτέλεση ποινής που έχει επιβληθεί ή, εφόσον άρχισε η εκτέλεσή της, αυτή διακόπτεται.
9. Η απώλεια της ρύθμισης επιφέρει τις ακόλουθες συνέπειες:
α) την απώλεια των ευεργετημάτων της ρύθμισης,
β) τη μετατροπή ως απαιτητής του συνόλου του υπολοίπου της οφειλής και των προηγούμενων προσαυξήσεων και τόκων,
γ) την επιδίωξη της είσπραξης της οφειλής με όλα τα προβλεπόμενα από την κείμενη νομοθεσία μέσα.
10. Η αίτηση για την υπαγωγή στη ρύθμιση του παρόντος υποβάλλεται μέχρι τις 31.1.2022.
11. Με απόφαση του Υπουργού Εργασίας και Κοινωνικών Υποθέσεων δύναται να παρατείνεται η προθεσμία υποβολής της σχετικής αίτησης, να επανακαθορίζονται η διαδικασία υπαγωγής και τα αρμόδια όργανα της παρ. 2,
να προβλέπονται τα απαιτούμενα δικαιολογητικά, να παρατείνεται η προθεσμία της παρ. 10 και να ρυθμίζονται τυχόν ειδικότερα θέματα και λεπτομέρειες για την εφαρμογή των διατάξεων του παρόντος.»
Άρθρο 45
Χρήση μέσων Τ.Π.Ε. για τη διεξαγωγή 
γενικών συνελεύσεων και αρχαιρεσιών 
σε αθλητικές ενώσεις και ομοσπονδίες - 
Παράταση θητειών καταστατικών 
οργάνων αθλητικών ενώσεων
1. Οι γενικές συνελεύσεις για τις αρχαιρεσίες των αθλητικών σωματείων, ενώσεων και ομοσπονδιών, δύναται να διεξάγονται και με τη χρήση σύγχρονων μέσων Τεχνολογίας Πληροφορίας και Επικοινωνίας (Τ.Π.Ε.), με σκοπό την απομακρυσμένη συμμετοχή των μελών τους. Όλες οι ψηφοφορίες επί των επιμέρους θεμάτων της ημερήσιας διάταξης, συμπεριλαμβανομένων των ψηφοφοριών για την ανάδειξη των νέων καταστατικών οργάνων, διεξάγονται με τη χρήση του πληροφοριακού συστήματος «Ψηφιακή Κάλπη Ζευς» της ανώνυμης εταιρείας με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.). Η ανακήρυξη των υποψηφίων γίνεται τουλάχιστον πέντε (5) πλήρεις ημέρες πριν από την ημέρα διεξαγωγής των αρχαιρεσιών, εκτός αν από το οικείο καταστατικό προβλέπεται μεγαλύτερη προθεσμία, οπότε εφαρμόζεται η καταστατική πρόβλεψη. 
2. Κατά παρέκκλιση της παρ. 4 του άρθρου 5 και της παρ. 5 του άρθρου 14 του ν. 2725/1999 (Α΄ 121), οι γενικές συνελεύσεις για τις αρχαιρεσίες των αθλητικών σωματείων, ενώσεων και ομοσπονδιών με τη χρήση μέσων Τ.Π.Ε., σύμφωνα με την παρ. 1, διεξάγονται ενώπιον τριμελούς εφορευτικής επιτροπής, η οποία αποτελείται από δικηγόρους, της οποίας προεδρεύει υποχρεωτικά δικηγόρος διορισμένος στο Εφετείο ή στον Άρειο Πάγο. Τα μέλη της εφορευτικής επιτροπής και οι αναπληρωτές τους, στην περίπτωση κωλύματός τους, ορίζονται το αργότερο είκοσι (20) πλήρεις ημέρες πριν από την ημερομηνία των αρχαιρεσιών από τον Δικηγορικό Σύλλογο, στην περιφέρεια του οποίου εδρεύει το σωματείο, η ένωση ή η ομοσπονδία, κατόπιν σχετικής αίτησης, η οποία υποβάλλεται τουλάχιστον είκοσι πέντε (25) πλήρεις ημέρες πριν από την ορισθείσα ημέρα των αρχαιρεσιών.
3. Με κοινή απόφαση του αρμόδιου για τον αθλητισμό Υπουργού και του Υπουργού Ψηφιακής Διακυβέρνησης, καθορίζονται οι προϋποθέσεις, η διαδικασία και ο τρόπος διεξαγωγής της ηλεκτρονικής ψηφοφορίας και ρυθμίζεται κάθε άλλο αναγκαίο θέμα για τη διασφάλιση της διαφάνειας και του αδιάβλητου κατά τη διεξαγωγή των γενικών συνελεύσεων και των αρχαιρεσιών. Κατά την πρώτη εφαρμογή του παρόντος, με απόφαση του αρμόδιου για τον αθλητισμό Υπουργού, δύναται να μετατίθεται ο χρόνος διεξαγωγής των αρχαιρεσιών για την ανάδειξη των καταστατικών οργάνων των αθλητικών ομοσπονδιών και να παρατείνεται η θητεία των μελών τους για όσο χρονικό διάστημα είναι απολύτως αναγκαίο προκειμένου να περαιωθούν οι εκλογικές διαδικασίες, σε κάθε περίπτωση όχι πέραν της 10ης.4.2021. 
4. Οι παρ. 1 και 2 κατισχύουν κάθε διαφορετικής ρύθμισης που περιέχεται στα καταστατικά των αθλητικών σωματείων, ενώσεων ή ομοσπονδιών. Αρχαιρεσίες που έχουν προκηρυχθεί κατά την έναρξη ισχύος του παρόντος, εφόσον πρόκειται να διεξαχθούν με τη χρήση σύγχρονων μέσων Τ.Π.Ε., σύμφωνα με τις παρ. 1 και 2, δύναται να αναβληθούν με απόφαση του αρμόδιου καταστατικού οργάνου και να διεξαχθούν έως την 31η.3.2021, κατά παρέκκλιση κάθε διαφορετικής καταστατικής ρύθμισης. 
5. Οι αρχαιρεσίες για την ανάδειξη νέων καταστατικών οργάνων αθλητικής ένωσης δύναται να διεξαχθούν έως την 30ή.6.2021. Οι θητείες των μελών των διοικητικών συμβουλίων και κάθε άλλου καταστατικού οργάνου αθλητικής ένωσης παρατείνονται από τη λήξη τους έως την 30ή.6.2021. 
Άρθρο 46
Παράταση της θητείας της Ολομέλειας 
της Διοίκησης της Ελληνικής Παραολυμπιακής Επιτροπής (Ε.Π.Ε.)
Ειδικά για τους θερινούς Παραολυμπιακούς Αγώνες του Τόκυο, οι οποίοι έχουν αναβληθεί για το έτος 2021, η Ολομέλεια της Διοίκησης της Ελληνικής Παραολυμπιακής Επιτροπής (Ε.Π.Ε.) θα αναδειχθεί, σύμφωνα με την παρ. 5 του άρθρου 5 του π.δ. 22/2004 (Α΄ 16), κατά το χρονικό διάστημα από 15 έως 30 Οκτωβρίου 2021. Σε περίπτωση ακύρωσης των Παραολυμπιακών Αγώνων, η Ολομέλεια της Διοίκησης θα αναδειχθεί εντός τριάντα (30) ημερών από τη σχετική επίσημη ανακοίνωση της Διεθνούς Παραολυμπιακής Επιτροπής. Η θητεία των μελών της παρούσας Ολομέλειας της Διοίκησης της Ε.Π.Ε., που έχουν εκλεγεί ή διοριστεί μετά από τους Παραολυμπιακούς Αγώνες του Ρίο, παρατείνεται έως την ανάδειξη της νέας. 
ΚΕΦΑΛΑΙΟ Δ΄ 
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΚΑΙ 
ΕΝΑΡΞΗ ΙΣΧΥΟΣ
Άρθρο 47 
Εξουσιοδοτικές διατάξεις 
1.α. Με απόφαση του Διοικητή της Ανεξάρτητης Αρχής Δημοσίων Εσόδων (Α.Α.Δ.Ε.) καθορίζονται η διαδικασία και οι προϋποθέσεις της προωθημένης μισθολογικής εξέλιξης, σύμφωνα με το άρθρο 6, η οποία χορηγείται σε τακτά χρονικά διαστήματα, τα οποία απέχουν μεταξύ τους τουλάχιστον τρία (3) έτη. Με την ίδια ή όμοια απόφαση καθορίζεται το ποσοστό των υπαλλήλων ανά οργανική μονάδα και επί του συνόλου των υπαλλήλων, το οποίο θα λαμβάνει την προωθημένη μισθολογική εξέλιξη της παρ. 1 του άρθρου 6. Το ποσοστό επί του συνόλου των υπαλλήλων κυμαίνεται μεταξύ του τρία τοις εκατό (3%) και του δεκαπέντε τοις εκατό (15%), λαμβανομένης υπόψη της εκάστοτε δημοσιονομικής συγκυρίας. Σε περίπτωση ισοβαθμίας περισσοτέρων υπαλλήλων, με αποτέλεσμα την υπέρβαση του εκάστοτε καθοριζόμενου ποσοστού, με την ως άνω απόφαση δύναται να καθορίζονται κριτήρια περιορισμού των δικαιούχων της προωθημένης μισθολογικής εξέλιξης μέχρι το ως άνω ποσοστό. Τέτοια κριτήρια ενδεικτικά είναι, κατά σειρά, ο συνολικός χρόνος προϋπηρεσίας, η προϋπηρεσία στην οργανική μονάδα και η κατάταξη των υπαλλήλων σύμφωνα με την περ. γ) της παρ. 2 του άρθρου 28 του ν. 4389/
2016 (Α΄ 96).
β. Με απόφαση του Διοικητή της Α.Α.Δ.Ε. καθορίζονται η διαδικασία εφαρμογής της παρ. 2 του άρθρου 6, καθώς και κάθε άλλη σχετική λεπτομέρεια.
2.α. Με απόφαση του Διοικητή της Ανεξάρτητης Αρχής Δημοσίων Εσόδων (Α.Α.Δ.Ε.), το επίδομα της παρ. 1 του άρθρου 9 δύναται να προσαυξάνεται σε συγκεκριμένες παραμεθόριες και απομακρυσμένες υπηρεσίες, με κριτήρια ιδίως τη σπουδαιότητα των υπηρεσιών για τον έλεγχο προσώπων και εμπορευμάτων που εισέρχονται και εξέρχονται από τη Χώρα, καθώς και για την καταπολέμηση της φοροδιαφυγής και του λαθρεμπορίου. Με την ως άνω προσαύξηση το εν λόγω επίδομα δεν δύναται να υπερβαίνει το ποσό των πεντακοσίων (500) ευρώ μηνιαίως.
β. Με απόφαση του Διοικητή της Α.Α.Δ.Ε. δύναται να καθορίζονται ο χρόνος έναρξης των προθεσμιών της παρ. 2 του άρθρου 9, οι προϋποθέσεις παράτασης του διαστήματος μέγιστης παραμονής για την κάλυψη έκτακτων υπηρεσιακών αναγκών που σχετίζονται με την αδυναμία στελέχωσης των υπηρεσιών, οι όλως εξαιρετικές περιπτώσεις απρόβλεπτης ανάγκης αποχώρησης από την υπηρεσία, θανάτου του υπαλλήλου, αναστολής λειτουργίας ή κατάργησης της υπηρεσίας, καθώς και περιπτώσεις μετάθεσης σε υπηρεσία ίδιας βαρύτητας ως προς την καταβολή του επιδόματος απομακρυσμένων-παραμεθόριων περιοχών, για τις οποίες τα ποσά της παρ. 1
δεν αναζητούνται ή τα ποσά που αναζητούνται περιορίζονται αναλόγως με τη διάρκεια παραμονής, καθώς και κάθε άλλη σχετική λεπτομέρεια για την εφαρμογή του ιδίου άρθρου.
3. Με απόφαση του Διοικητή της Α.Α.Δ.Ε. καθορίζονται η διαδικασία διαπίστωσης της διενέργειας ή μη, αξιολόγησης, περιπτώσεις εξαίρεσης για υπαλλήλους οι οποίοι νομίμως απαλλάσσονται από τη συμμετοχή στην αξιολόγηση, καθώς και κάθε άλλη αναγκαία λεπτομέρεια για την εφαρμογή της παρ. 5 του άρθρου 11. 
4.α. Με απόφαση του Διοικητή της Α.Α.Δ.Ε. εγκρίνεται η υπερωριακή απασχόληση του προσωπικού της περ. α΄
της παρ. 1 του άρθρου 13 στην οποία αναφέρονται σαφή και συγκεκριμένα στοιχεία που δικαιολογούν την ανωτέρω υπερωριακή εργασία. Κατά παρέκκλιση της παρ. 3 του άρθρου 77 του ν. 4270/2014 (Α΄ 143) για τις αποφάσεις του Διοικητή της Α.Α.Δ.Ε. που αφορούν την εφαρμογή της παρούσας δεν απαιτείται η σύμπραξη του Υπουργού Οικονομικών, εφόσον η δαπάνη που προκαλείται από αυτές είναι εντός των ανώτατων ορίων δαπανών του προϋπολογισμού της ή του εκάστοτε Μ.Π.Δ.Σ. Σε αντίθετη περίπτωση η παράλειψη σύμπραξης του Υπουργού Οικονομικών συνιστά παραβίαση ουσιώδους τύπου της διαδικασίας έκδοσης της πράξης και λόγο ακυρότητας αυτής.
Στις αποφάσεις αυτές καθορίζονται ο αριθμός των υπαλλήλων, το χρονικό διάστημα και οι ώρες υπερωριακής απασχόλησής τους μέσα στα όρια των πιστώσεων του Προϋπολογισμού της Α.Α.Δ.Ε., μη επιτρεπόμενης της επιβάρυνσης του Προϋπολογισμού Δημοσίων Επενδύσεων.
Οι ανωτέρω αποφάσεις δημοσιεύονται στην Εφημερίδα της Κυβερνήσεως και ισχύουν από τη δημοσίευσή τους.
β. Ο αριθμός των ωρών νυκτερινής, Κυριακών, πέραν του πενθημέρου και λοιπών εξαιρέσιμων ημερών εργασίας των υπαλλήλων της Α.Α.Δ.Ε. της υποπερ. ββ’ της περ. β’
της παρ. 1 του άρθρου 13 καθορίζεται με απόφαση του Διοικητή της Α.Α.Δ.Ε., στο πλαίσιο των εγκεκριμένων σχετικών πιστώσεων της Α.Α.Δ.Ε. 
γ. Με απόφαση του Διοικητή της Α.Α.Δ.Ε. ορίζονται τα θέματα εφαρμογής της παρ. 2 του άρθρου 13. 
δ. Οι αποφάσεις των περ. α΄, β΄ και γ΄ δημοσιεύονται στην Εφημερίδα της Κυβερνήσεως μέσα στο πρώτο δίμηνο του έτους και έχουν αναδρομική ισχύ από την 1η Ιανουαρίου του ίδιου έτους. Όμοιες αποφάσεις που δημοσιεύονται στην Εφημερίδα της Κυβερνήσεως το τελευταίο δίμηνο του έτους έχουν αναδρομική ισχύ από την 1η Νοεμβρίου του ίδιου έτους.
5.α. Με απόφαση του Διοικητή της Α.Α.Δ.Ε. καθορίζονται η διαδικασία διαπίστωσης της διενέργειας ή μη, της αξιολόγησης και κάθε άλλη αναγκαία λεπτομέρεια για την εφαρμογή της παρ. 2 του άρθρου 15. 
β. Οι συντελεστές της παρ. 3 του άρθρου 15 δύνανται να αναπροσαρμόζονται με απόφαση του Διοικητή της Α.Α.Δ.Ε., στα όρια των πιστώσεων του προϋπολογισμού της Αρχής, κατ’ ελάχιστο σε ποσοστό ένα τοις εκατό (1%) και κατά μέγιστο σε ποσοστό δύο τοις εκατό (2%) του προϋπολογισμού αποδοχών της Α.Α.Δ.Ε.
Άρθρο 48
Έναρξη ισχύος
1. Οι διατάξεις του Κεφαλαίου Α΄ τίθενται σε ισχύ από 1ης.6.2021. Με κοινή απόφαση του Υπουργού Οικονομικών και του Διοικητή της Ανεξάρτητης Αρχής Δημοσίων Εσόδων (Α.Α.Δ.Ε.) δύναται να παρατείνεται η ημερομηνία έναρξης ισχύος του παρόντος και μετά την 1η.6.2021.
2. Ειδικά για τους υπαλλήλους, οι οποίοι δεν λαμβάνουν την προσωπική διαφορά του άρθρου 27 του ν. 4354/2015 (Α΄ 176), οι διατάξεις του παρόντος εφαρμόζονται αναδρομικά τρεις (3) μήνες πριν από την έναρξη ισχύος της παρ. 1.
3. Οι διατάξεις των Κεφαλαίων Β΄, Γ΄και Δ΄ τίθενται σε ισχύ από τη δημοσίευση του παρόντος, εκτός αν σε αυτές ορίζεται διαφορετικά.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 19 Φεβρουαρίου 2021
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																			





Θεωρήθηκε και τέθηκε η Μεγάλη Σφραγίδα του Κράτους.
Αθήνα, 19 Φεβρουαρίου 2021
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ
