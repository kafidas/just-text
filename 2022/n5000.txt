NOMOΣ ΥΠ’ ΑΡΙΘΜ. 5000	
Ενσωμάτωση στην ελληνική νομοθεσία της Οδηγίας (ΕΕ) 2019/2235 - Κύρωση Πρόσθετης Πράξης στο Νέο Συνυποσχετικό μεταξύ του Ελληνικού Δημοσίου και της Ναυτιλιακής Κοινότητας και φορολογικές ρυθμίσεις για τη ναυτιλία - Επείγουσες φορολογικές και τελωνειακές ρυθμίσεις - Θεσμικό πλαίσιο λειτουργίας της Κεντρικής Μονάδας Κρατικών Ενισχύσεων και του Δικτύου Κρατικών Ενισχύσεων - Μισθολογικές ρυθμίσεις και άλλες διατάξεις οικονομικού και αναπτυξιακού χαρακτήρα.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΕΝΣΩΜΑΤΩΣΗ ΣΤΗΝ ΕΛΛΗΝΙΚΗ ΝΟΜΟΘΕΣΙΑ ΤΗΣ ΟΔΗΓΙΑΣ (ΕΕ) 2019/2235 ΠΟΥ ΤΡΟΠΟΠΟΙΕΙ ΤΗΝ ΟΔΗΓΙΑ 2006/112/ΕΚ ΣXETIKA ΜΕ ΤΟ ΚΟΙΝΟ ΣΥΣΤΗΜΑ ΦΟΡΟΥ ΠΡΟΣΤΙΘΕΜΕΝΗΣ ΑΞΙΑΣ ΚΑΙ ΤΗΝ ΟΔΗΓΙΑ 2008/118/ΕΚ ΣΧΕΤΙΚΑ ΜΕ ΤΟ ΓΕΝΙΚΟ ΚΑΘΕΣΤΩΣ ΤΩΝ ΕΙΔΙΚΩΝ ΦΟΡΩΝ ΚΑΤΑΝΑΛΩΣΗΣ ΟΣΟΝ ΑΦΟΡΑ ΣΤΙΣ ΑΜΥΝΤΙΚΕΣ ΠΡΟΣΠΑΘΕΙΕΣ ΣΤΟ ΠΛΑΙΣΙΟ ΤΗΣ ΕΝΩΣΗΣ (L 336) - ΤΡΟΠΟΠΟΙΗΣΕΙΣ ΤΟΥ ΚΩΔΙΚΑ ΦΟΡΟΥ ΠΡΟΣΤΙΘΕΜΕΝΗΣ ΑΞΙΑΣ ΚΑΙ ΤΟΥ ΕΘΝΙΚΟΥ ΤΕΛΩΝΕΙΑΚΟΥ ΚΩΔΙΚΑ
ΚΕΦΑΛΑΙΟ Α’: ΣΚΟΠΟΣ - ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Β’: ΕΝΔΟΚΟΙΝΟΤΙΚΗ ΑΠΟΚΤΗΣΗ ΑΓΑΘΩΝ - ΑΠΑΛΛΑΓΗ ΑΠΟ ΤΟΝ ΦΟΡΟ ΠΡΟΣΤΙΘΕΜΕΝΗΣ ΑΞΙΑΣ (Φ.Π.Α.) ΚΑΙ ΤΟΝ ΕΙΔΙΚΟ ΦΟΡΟ ΚΑΤΑΝΑΛΩΣΗΣ (Ε.Φ.Κ.) - ΤΡΟΠΟΠΟΙΗΣΕΙΣ ΤΟΥ ΚΩΔΙΚΑ ΦΟΡΟΥ ΠΡΟΣΤΙΘΕΜΕΝΗΣ ΑΞΙΑΣ ΚΑΙ ΤΟΥ ΕΘΝΙΚΟΥ ΤΕΛΩΝΕΙΑΚΟΥ ΚΩΔΙΚΑ
Άρθρο 3 Ενδοκοινοτική απόκτηση αγαθών από τις Ελληνικές Ένοπλες Δυνάμεις στο πλαίσιο της Κοινής Πολιτικής Ασφάλειας και Άμυνας (ΚΠΑΑ) - Τροποποίηση άρθρου 12 ν. 2859/2000 (παρ. 1 του άρθρου 1 της Οδηγίας (ΕΕ) 2019/2235)
Άρθρο 4 Απαλλαγή από τον Φόρο Προστιθέμενης Αξίας (Φ.Π.Α.) αγαθών που εισάγονται ή παραδίδονται και υπηρεσιών που παρέχονται στην Ελλάδα, καθώς και αγαθών που παραδίδονται και υπηρεσιών που παρέχονται από την Ελλάδα προς άλλο κράτος μέλος και προορίζονται για τις Ένοπλες Δυνάμεις οποιουδήποτε κράτους μέλους της Ευρωπαϊκής Ένωσης (Ε.Ε.), στο πλαίσιο της Κοινής Πολιτικής Ασφάλειας και Άμυνας (ΚΠΑΑ) εκτός του κράτους μέλους στο οποίο ανήκουν - Τροποποίηση άρθρου 27 ν. 2859/2000 (παρ. 2 και 3 του άρθρου 1 Οδηγίας (ΕΕ) 2019/2235)
Άρθρο 5 Απαλλαγή από τον Ειδικό Φόρο Κατανάλωσης (Ε.Φ.Κ.) για προϊόντα που αποκτώνται, στο πλαίσιο της Κοινής Πολιτικής Ασφάλειας και Άμυνας (ΚΠΑΑ) από τις Ένοπλες Δυνάμεις οποιουδήποτε κράτους μέλους της Ευρωπαϊκής Ένωσης (Ε.Ε.) πλην της Ελλάδας - Τροποποίηση άρθρου 68 ν. 2960/2001 (άρθρο 2 Οδηγίας (ΕΕ) 2019/2235)
ΜΕΡΟΣ Β’: ΚΥΡΩΣΗ ΠΡΟΣΘΕΤΗΣ ΠΡΑΞΗΣ ΣΤΟ ΝΕΟ ΣΥΝΥΠΟΣΧΕΤΙΚΟ ΜΕΤΑΞΥ ΤΟΥ ΕΛΛΗΝΙΚΟΥ ΔΗΜΟΣΙΟΥ ΚΑΙ ΤΗΣ ΝΑΥΤΙΛΙΑΚΗΣ ΚΟΙΝΟΤΗΤΑΣ ΚΑΙ ΦΟΡΟΛΟΓΙΚΕΣ ΡΥΘΜΙΣΕΙΣ ΓΙΑ ΤΗ ΝΑΥΤΙΛΙΑ
Άρθρο 6 Κύρωση της Πρόσθετης Πράξης στο Νέο Συνυποσχετικό μεταξύ του Ελληνικού Δημοσίου και της Ναυτιλιακής Κοινότητας
Άρθρο 7 Υπαγωγή στον φόρο χωρητικότητας υπό όρους των φορέων εμπορικής εκμετάλλευσης πλοίων που παρέχουν υπηρεσίες μεταφορών με πλήρως εξοπλισμένα και στελεχωμένα πλοία άλλων εταιρειών ναυλωμένα βάσει χρόνου/ταξιδίου παράλληλα με την εκμετάλλευση ιδιόκτητων πλοίων τους - Προσθήκη άρθρου 26δ στον ν. 27/1975
Άρθρο 8 Επιβολή τέλους στις αυτοκινούμενες βυθοκόρους και φορολόγηση μερισμάτων για τους μετόχους/εταίρους αλιευτικών πλοίων και πλοιαρίων, καθώς και ρυμουλκών και αυτοκινούμενων βυθοκόρων - Τροποποίηση άρθρου 57 του ν. 4646/2019
ΜΕΡΟΣ Γ’: ΑΛΛΕΣ ΔΙΑΤΑΞΕΙΣ ΓΙΑ ΤΗΝ ΟΙΚΟΝΟΜΙΑ ΚΑΙ ΤΗΝ ΑΝΑΠΤΥΞΗ
ΚΕΦΑΛΑΙΟ Α’: ΕΠΕΙΓΟΥΣΕΣ ΦΟΡΟΛΟΓΙΚΕΣ ΡΥΘΜΙΣΕΙΣ - ΤΡΟΠΟΠΟΙΗΣΕΙΣ ΤΟΥ ΚΩΔΙΚΑ ΦΟΡΟΥ ΠΡΟΣΤΙΘΕΜΕΝΗΣ ΑΞΙΑΣ (Φ.Π.Α.), ΤΟΥ ΚΩΔΙΚΑ ΦΟΡΟΛΟΓΙΑΣ ΕΙΣΟΔΗΜΑΤΟΣ (Κ.Φ.Ε.Ε.) ΚΑΙ ΤΟΥ ΚΩΔΙΚΑ ΔΙΑΤΑΞΕΩΝ ΦΟΡΟΛΟΓΙΑΣ, ΚΛΗΡΟΝΟΜΙΩΝ, ΔΩΡΕΩΝ, ΓΟΝΙΚΩΝ ΠΑΡΟΧΩΝ ΚΑΙ ΚΕΡΔΩΝ ΑΠΟ ΤΥΧΕΡΑ ΠΑΙΓΝΙΑ
Άρθρο 9 Παράταση της δυνατότητας υπαγωγής στο καθεστώς αναστολής του Φόρου Προστιθέμενης Αξίας (Φ.Π.Α.) στα ακίνητα - Τροποποίηση παρ. 4α και 5 άρθρου 6 του Κώδικα Φ.Π.Α.
Άρθρο 10 Παράταση ισχύος μειωμένων και υπερμειωμένων συντελεστών Φόρου Προστιθέμενης Αξίας (Φ.Π.Α.) για ορισμένα αγαθά και υπηρεσίες - Τροποποίηση των Κεφαλαίων Α’ και Β’ του Παραρτήματος ΙΙΙ του Κώδικα Φ.Π.Α.
Άρθρο 11 Ορισμός αποδεικτικού για τη μεταφορά του ελάχιστου ποσού της επένδυσης για την υπαγωγή στο άρθρο 5Α Κ.Φ.Ε. και συμπλήρωση εξουσιοδοτικών διατάξεων - Τροποποίηση παρ. 3, 5, 9 και 10 άρθρου 5Α Κ.Φ.Ε.
Άρθρο 12 Προσθήκη μεταβατικών διατάξεων και παράταση προθεσμίας υποβολής αιτήσεων για τις αιτήσεις υπαγωγής στον εναλλακτικό τρόπο φορολόγησης του άρθρου 5Α του Κ.Φ.Ε. για τα έτη 2020, 2021 και 2022 - Τροποποίηση παρ. 81 άρθρου 72 Κ.Φ.Ε.
Άρθρο 13 Παράταση ισχύος της μείωσης του φόρου εισοδήματος για δαπάνες αναβάθμισης κτιρίων του άρθρου 39Β Κ.Φ.Ε. - Τροποποίηση παρ. 14 άρθρου 66 ν. 4646/2019
Άρθρο 14 Παράταση της αναστολής ισχύος του άρθρου 41 Κ.Φ.Ε. για την επιβολή φόρου υπεραξίας από μεταβίβαση ακίνητης περιουσίας - Τροποποίηση παρ. 33 άρθρου 72 Κ.Φ.Ε.
Άρθρο 15 Έκδοση πράξης προσδιορισμού του φόρου σε κάθε περίπτωση υποβολής τροποποιητικής δήλωσης στη φορολογία Κεφαλαίου - Τροποποίηση παρ. 5 άρθρου 8 ν. 1587/1950 και παρ. 3 άρθρου 84 Κώδικα Φορολογίας Κληρονομιών, Δωρεών, Γονικών Παροχών και Κερδών από Τυχερά Παίγνια
Άρθρο 16 Παράταση ισχύος της μείωσης τελών κυκλοφορίας τουριστικών λεωφορείων και για το έτος 2023 - Τροποποίηση άρθρου 20 ν. 2948/2001
Άρθρο 17 Αναστολή εφαρμογής της περ. γ’ της παρ. 6 της υποπαρ. Α.2 της παρ. Α’ του άρθρου πρώτου του ν. 4152/2013 σχετικά με την πιστοποίηση από ανεξάρτητο εκτιμητή και την παροχή εγγύησης, τη διασφάλιση ή την εμπράγματη ασφάλεια για τις ρυθμίσεις οφειλών
Άρθρο 18 Απλοποίηση όρων και διαδικασίας ακινητοποίησης οχημάτων που τίθενται στο τελωνειακό καθεστώς της προσωρινής εισαγωγής - Τροποποίηση παρ. 2 άρθρου 4 της Δ.247/13/1988 ΑΥΟ και μεταβατική διάταξη
Άρθρο 19 Παράταση φορολογίας μεταβίβασης αυτοκινήτων δημόσιας χρήσης δυνάμει του άρθρου 10 του ν. 2579/1998
Άρθρο 20 Χρηματοδότηση αθλητικών ομάδων από τα φορολογικά έσοδα τυχερών παιγνίων - Τροποποίηση παρ. 2 άρθρου δέκατου έκτου ν. 4787/2021
Άρθρο 21 Παράταση αναστολής καταβολής στο Δημόσιο του ποσοστού πέντε τοις εκατό (5%) επί των νοσηλίων από τις Μονάδες Χρόνιας Αιμοκάθαρσης - Τροποποίηση παρ. 2 άρθρου 30 ν. 3846/2010
ΚΕΦΑΛΑΙΟ Β’: ΘΕΣΜΙΚΟ ΠΛΑΙΣΙΟ ΛΕΙΤΟΥΡΓΙΑΣ ΤΗΣ ΚΕΝΤΡΙΚΗΣ ΜΟΝΑΔΑΣ ΚΡΑΤΙΚΩΝ ΕΝΙΣΧΥΣΕΩΝ ΚΑΙ ΤΟΥ ΔΙΚΤΥΟΥ ΚΡΑΤΙΚΩΝ ΕΝΙΣΧΥΣΕΩΝ
Άρθρο 22 Ορισμοί
Άρθρο 23 Κεντρική Μονάδα Κρατικών Ενισχύσεων
Άρθρο 24 Αποκεντρωμένες Μονάδες Κρατικών Ενισχύσεων
Άρθρο 25 Διαδικασία γνωμοδότησης από την Κεντρική Μονάδα Κρατικών Ενισχύσεων
Άρθρο 26 Συνεργασία με το Κέντρο Διεθνούς και Ευρωπαϊκού Οικονομικού Δίκαιου (ΚΔΕΟΔ)
Άρθρο 27 Κεντρικό Πληροφοριακό Σύστημα Κρατικών Ενισχύσεων
Άρθρο 28 Χρήση Ολοκληρωμένου Πληροφοριακού Συστήματος Κρατικών Ενισχύσεων - Τροποποίηση παρ. 6 άρθρου 56 ν. 4914/2022
Άρθρο 29 Διαλειτουργικότητα του Ολοκληρωμένου Πληροφοριακού Συστήματος Κρατικών Ενισχύσεων και του Ολοκληρωμένου Πληροφοριακού Συστήματος - Αντικατάσταση παρ. 2 άρθρου 59 ν. 4914/2022
Άρθρο 30 Ανάκτηση παράνομων και ασυμβίβαστων κρατικών ενισχύσεων
Άρθρο 31 Διαδικασία υλοποίησης της απόφασης ανάκτησης
Άρθρο 32 Υποχρέωση διαφάνειας κατά τη χορήγηση κρατικών ενισχύσεων
Άρθρο 33 Εξουσιοδοτικές διατάξεις
Άρθρο 34 Μεταβατικές διατάξεις
Άρθρο 35 Καταργούμενες διατάξεις
ΜΕΡΟΣ Γ’: ΜΙΣΘΟΛΟΓΙΚΕΣ ΡΥΘΜΙΣΕΙΣ
Άρθρο 36 Παροχές επικουρικού προσωπικού - Τροποποίηση παρ. 5 άρθρου 10 ν. 3329/2005
Άρθρο 37 Δαπάνες μετακίνησης και διαμονής των μελών του Διοικητικού Συμβουλίου του Συνδέσμου Κοινωνικών Λειτουργών Ελλάδος (Σ.Κ.Λ.Ε.) - Τροποποίηση παρ. 5 άρθρου 84 ν. 4488/2017
Άρθρο 38 Δαπάνες μετακίνησης και διαμονής των μελών των Περιφερειακών Συμβουλίων του Συνδέσμου Κοινωνικών Λειτουργών Ελλάδος (Σ.Κ.Λ.Ε.) - Κατάργηση παρ. 10 άρθρου 97 ν. 4488/2017
Άρθρο 39 Καθορισμός ορίων αμοιβής του Προέδρου και των μελών των επιτροπών του Ελληνικού Ανοιχτού Πανεπιστημίου (Ε.Α.Π.) - Τροποποίηση περ. 3 άρθρου 2 ν. 2552/1997
Άρθρο 40 Κατάργηση των εξόδων κίνησης των μελών του Υπηρεσιακού Συμβουλίου της Κεντρικής Υπηρεσίας του Υπουργείου Υγείας - Τροποποίηση περ. 5 άρθρου 29 ν. 2072/1992
Άρθρο 41 Υπερωριακή απασχόληση στο Εθνικό Κέντρο Αιμοδοσίας (Ε.ΚΕ.Α.) - Αντικατάσταση παρ. 6 άρθρου 11 ν. 3402/2005
Άρθρο 42 Ημέρες μετακίνησης εκτός έδρας αιρετών - Τροποποίηση παρ. 10 άρθρου 3 υποπαρ. Δ9 παρ. Δ’ άρθρου 2 ν. 4336/2015
Άρθρο 43 Έξοδα διανυκτέρευσης - Τροποποίηση παρ. 2 άρθρου 10 υποπαρ. Δ9 παρ. Δ’ άρθρου 2 ν. 4336/2015
Άρθρο 44 Επιχορήγηση σε Δήμους και Περιφέρειες - Τροποποίηση παρ. 4 άρθρου 38 ν. 3986/2011
Άρθρο 45 Ρυθμίσεις για την αποζημίωση της υπερωριακής εργασίας του προσωπικού του Υπουργείου Πολιτισμού και Αθλητισμού - Τροποποίηση περ. 3 παρ. Γ’ άρθρου 20 ν. 4354/2015
ΚΕΦΑΛΑΙΟ Δ’: ΑΛΛΕΣ ΔΙΑΤΑΞΕΙΣ
Άρθρο 46 Σύσταση Γραφείου Νομικού Συμβουλίου του Κράτους στο Αριστοτέλειο Πανεπιστήμιο Θεσσαλονίκης
Άρθρο 47 Διορισμός Ορκωτού Ελεγκτή ή ελεγκτικής εταιρείας - Αντικατάσταση παρ. 4 άρθρου 42 ν. 4449/2017
Άρθρο 48 Διάρκεια της ελεγκτικής εργασίας - Τροποποίηση άρθρου 48 ν. 4449/2017
Άρθρο 49 Διόρθωση τίτλου του ΤΑΙΠΕΔ επί του ακινήτου «Κτήμα Καραθώνα»
Άρθρο 50 Μίσθωση ακινήτου για την κάλυψη των στεγαστικών αναγκών της Επιτροπής Εξώδικης Επίλυσης Φορολογικών Διαφορών - Τροποποίηση άρθρου 16 ν. 4714/2020
Άρθρο 51 Προσδιορισμός αξίας ακινήτων - Τροποποίηση παρ. 1Α άρθρου 41 ν. 1249/1982
Άρθρο 52 Κεντρικό Μητρώο Πραγματικών Δικαιούχων - Τροποποίηση παρ. 10 άρθρου 20 ν. 4557/2018
Άρθρο 53 Κάλυψη στεγαστικών αναγκών της Διεύθυνσης Ελέγχου Δράσεων του Μηχανισμού Ανάκαμψης και Ανθεκτικότητας - Αντικατάσταση παρ. 4 άρθρου 193 ν. 4820/2021
Άρθρο 54 Όροι ειδικών δεσμευμένων καταπιστευτικών λογαριασμών
Άρθρο 55 Προσωπικό Ειδικής Υπηρεσίας Συντονισμού Ταμείου Ανάκαμψης - Αντικατάσταση παρ. 3 άρθρου 278 ν. 4738/2020
Άρθρο 56 Ηλεκτρονική Διακίνηση Δικαιολογητικών
Άρθρο 57 Ανάθεση αρμοδιοτήτων στο Τεχνικό Επιμελητήριο Ελλάδος για δράσεις βιώσιμης τουριστικής ανάπτυξης
Άρθρο 58 Καθορισμός αναστελλόμενων μέτρων ατομικής δίωξης - Τροποποίηση παρ. 1 άρθρου 72 ν. 4307/2014
Άρθρο 59 Παράταση ειδικής διαχείρισης - Τροποποίηση παρ. 1 άρθρου 76 ν. 4307/2014
Άρθρο 60 Διόρθωση παροράματος στην παρ. 5 του άρθρου 38 ν. 4994/2022
ΜΕΡΟΣ Δ’: ΠΡΟΣΘΕΤΕΣ ΔΙΑΤΑΞΕΙΣ ΟΙΚΟΝΟΜΙΚΟΥ ΚΑΙ ΑΝΑΠΤΥΞΙΑΚΟΥ ΧΑΡΑΚΤΗΡΑ
Άρθρο 61 Ρυθμίσεις για την «Αθηναϊκή Ριβιέρα» - Τροποποίηση παρ. 1 και προσθήκη παρ. 5 στο άρθρο 6 του ν. 4918/2022
Άρθρο 62 Μισθολογικό καθεστώς και ειδικότερες ρυθμίσεις για τη ΔΕΘ HELEXPO - Τροποποίηση παρ. 1 άρθρου 34 ν. 4972/2022
Άρθρο 63 Μεταβατική περίοδος για το θεσμικό πλαίσιο προμηθειών της ΔΕΘ HELEXPO - Τροποποίηση παρ. 4 άρθρου 38 ν. 4972/2022
Άρθρο 64 Επιτροπές Κρατικής Αρωγής - Τροποποίηση άρθρου 16 ν. 4797/2021
Άρθρο 65 Στελέχωση της Διεύθυνσης Κρατικής Αρωγής - Προσθήκη παρ. 8 στο άρθρο 20 του ν. 4797/2021
Άρθρο 66 Αρμοδιότητες Διεύθυνσης Κρατικής Αρωγής - Μετακίνηση ομάδων εργασίας σε πληγείσες από θεομηνίες περιοχές - Επιτροπές κρατικής αρωγής και δικαιούχοι - Τροποποίηση άρθρου 22 ν. 4797/2021
Άρθρο 67 Μεταβατικές διατάξεις για ζητήματα κρατικής αρωγής - Προσθήκη παρ. 10 και 11 στο άρθρο 24 του ν. 4797/2021
Άρθρο 68 Όριο δαπάνης Κινήτρου Επίτευξης Δημοσιονομικών Στόχων - Τροποποίηση παρ. 4 άρθρου 25 ν. 4940/2022
Άρθρο 69 Εξουσιοδοτική διάταξη για Κίνητρο Επίτευξης Δημοσιονομικών Στόχων - Τροποποίηση παρ. 10 άρθρου 62 ν. 4940/2022
Άρθρο 70 Υποβολή δήλωσης και καταβολή τέλους παρεπιδημούντων και τέλους επί των ακαθάριστων εσόδων - Αντικατάσταση παρ. 9 άρθρου 17 ν. 2130/1993
Άρθρο 71 Χορήγηση Πιστοποιητικού Ενιαίου Φόρου Ιδιοκτησίας Ακινήτων (ΕΝ.Φ.Ι.Α.) στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» για μακροχρόνια μίσθωση ακινήτου - Προσθήκη παρ. 2Α στο άρθρο 125 του ν. 4446/2016
Άρθρο 72 Παράταση απαλλαγής από Ειδικό Φόρο Κατανάλωσης των προϊόντων που διατίθενται από καταστήματα αφορολόγητων ειδών εγκατεστημένα εκτός αερολιμένα ή λιμένα και τα οποία μεταφέρονται στις προσωπικές αποσκευές των ταξιδιωτών που μεταβαίνουν σε τρίτο έδαφος ή σε τρίτη χώρα δια ξηράς - Τροποποίηση άρθρου 55 ν. 4447/2016
Άρθρο 73 Συμβάσεις ορισμένου χρόνου της υπό ειδική διαχείριση εταιρείας δυνάμει του άρθρου 21 του ν. 4664/2020 - Πρόβλεψη αποζημιώσεων για ψυχική οδύνη συγγενών θανόντων σε εργατικά ατυχήματα ετών 2015 έως και 2020 - Τροποποίηση παρ. 2 και 3 άρθρου 97 ν. 4941/2022
Άρθρο 74 Παραχώρηση ακινήτου ιδιοκτησίας του ελληνικού δημοσίου προς τη Γενική Γραμματεία Αθλητισμού του Υπουργείου Πολιτισμού και Αθλητισμού
ΜΕΡΟΣ Ε’: ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 75 Μεταβίβαση συνολικού ποσού κατ’ έτος από τον τακτικό προϋπολογισμό στους Δήμους και τις Περιφέρειες - Κατάργηση άρθρου 80Α ν. 4472/2017
Άρθρο 76 Ημέρες μετακίνησης εκτός έδρας αιρετών της τοπικής αυτοδιοίκησης α’ και β’ βαθμού - Κατάργηση άρθρου 12 ν. 4674/2020
ΜΕΡΟΣ ΣΤ’: ΕΝΑΡΞΗ ΙΣΧΥΟΣ
Άρθρο 77 Έναρξη ισχύος
ΠΑΡΑΡΤΗΜΑ Α’
ΜΕΡΟΣ Α’
ΕΝΣΩΜΑΤΩΣΗ ΣΤΗΝ ΕΛΛΗΝΙΚΗ ΝΟΜΟΘΕΣΙΑ ΤΗΣ ΟΔΗΓΙΑΣ (ΕΕ) 2019/2235 ΠΟΥ ΤΡΟΠΟΠΟΙΕΙ ΤΗΝ ΟΔΗΓΙΑ 2006/112/ΕΚ ΣXETIKA ME TO KOINO ΣΥΣΤΗΜΑ ΦΟΡΟΥ ΠΡΟΣΤΙΘΕΜΕΝΗΣ ΑΞΙΑΣ ΚΑΙ ΤΗΝ ΟΔΗΓΙΑ 2008/118/ΕΚ ΣΧΕΤΙΚΑ ΜΕ ΤΟ ΓΕΝΙΚΟ ΚΑΘΕΣΤΩΣ ΤΩΝ ΕΙΔΙΚΩΝ ΦΟΡΩΝ ΚΑΤΑΝΑΛΩΣΗΣ ΟΣΟΝ ΑΦΟΡΑ ΣΤΙΣ ΑΜΥΝΤΙΚΕΣ ΠΡΟΣΠΑΘΕΙΕΣ ΣΤΟ ΠΛΑΙΣΙΟ ΤΗΣ ΕΝΩΣΗΣ (L 336) - ΤΡΟΠΟΠΟΙΗΣΕΙΣ ΤΟΥ ΚΩΔΙΚΑ ΦΟΡΟΥ ΠΡΟΣΤΙΘΕΜΕΝΗΣ ΑΞΙΑΣ ΚΑΙ ΤΟΥ ΕΘΝΙΚΟΥ ΤΕΛΩΝΕΙΑΚΟΥ ΚΩΔΙΚΑ
ΚΕΦΑΛΑΙΟ Α’
ΣΚΟΠΟΣ - ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος είναι η ενσωμάτωση στον Κώδικα Φόρου Προστιθέμενης Αξίας (Κώδικας Φ.Π.Α., ν. 2859/2000, Α’ 248) και στον Εθνικό Τελωνειακό Κώδικα (ν. 2960/2001, Α’ 265) της Οδηγίας (ΕΕ) 2019/2235 της 16ης Δεκεμβρίου 2019 του Συμβουλίου που τροποποιεί την Οδηγία 2006/112/ΕΚ σχετικά με το Κοινό Σύστημα Φόρου Προστιθέμενης Αξίας (Φ.Π.Α.) και την Οδηγία 2008/118/ΕΚ, σχετικά με το γενικό καθεστώς των ειδικών φόρων κατανάλωσης όσον αφορά στις αμυντικές προσπάθειες στο πλαίσιο της Ένωσης (L 336), προκειμένου να εναρμονιστεί σε ενωσιακό επίπεδο η μεταχείριση όσον αφορά στον φόρο προστιθέμενης αξίας (Φ.Π.Α.) και τον ειδικό φόρο κατανάλωσης (Ε.Φ.Κ.) των αμυντικών προσπαθειών, οι οποίες αναλαμβάνονται στο πλαίσιο της Ευρωπαϊκής Ένωσης.
Άρθρο 2
Αντικείμενο
Αντικείμενο του παρόντος αποτελεί η ρύθμιση των περιπτώσεων κατά τις οποίες:
α) εξομοιώνεται με ενδοκοινοτική απόκτηση αγαθών η χρησιμοποίηση αγαθών από τις Ελληνικές Ένοπλες Δυνάμεις που συμμετέχουν σε αμυντική προσπάθεια για την υλοποίηση ενωσιακής δραστηριότητας στο πλαίσιο της Κοινής Πολιτικής Ασφάλειας και Άμυνας (ΚΠΑΑ), εφόσον τα αγαθά αποκτήθηκαν στο εσωτερικό άλλου κράτους μέλους της Ευρωπαϊκής Ένωσης (Ε.Ε.),
β) χορηγούνται απαλλαγές από τον φόρο προστιθέμενης αξίας (Φ.Π.Α.) και τον ειδικό φόρο κατανάλωσης (Ε.Φ.Κ.) κατά περίπτωση, για αγαθά που εισάγονται, παραδίδονται ή αποκτώνται και υπηρεσιών που παρέχονται στην Ελλάδα, καθώς και για αγαθά που παραδίδονται και υπηρεσίες που παρέχονται από την Ελλάδα προς άλλο κράτος μέλος της Ε.Ε. και προορίζονται είτε για χρήση από τις ένοπλες δυνάμεις οποιουδήποτε κράτους μέλους της Ε.Ε. ή από το πολιτικό προσωπικό που τις συνοδεύει είτε για εφοδιασμό των λεσχών και κυλικείων τους, όταν οι δυνάμεις αυτές συμμετέχουν σε αμυντική προσπάθεια για την υλοποίηση ενωσιακής δραστηριότητας στο πλαίσιο της ΚΠΑΑ εκτός του κράτους μέλους στο οποίο ανήκουν.
ΚΕΦΑΛΑΙΟ Β’
ΕΝΔΟΚΟΙΝΟΤΙΚΗ ΑΠΟΚΤΗΣΗ ΑΓΑΘΩΝ - ΑΠΑΛΛΑΓΗ ΑΠΟ ΤΟΝ ΦΟΡΟ ΠΡΟΣΤΙΘΕΜΕΝΗΣ ΑΞΙΑΣ (Φ.Π.Α.) ΚΑΙ ΤΟΝ ΕΙΔΙΚΟ ΦΟΡΟ ΚΑΤΑΝΑΛΩΣΗΣ (Ε.Φ.Κ.) - ΤΡΟΠΟΠΟΙΗΣΕΙΣ ΤΟΥ ΚΩΔΙΚΑ ΦΟΡΟΥ ΠΡΟΣΤΙΘΕΜΕΝΗΣ ΑΞΙΑΣ ΚΑΙ ΤΟΥ ΕΘΝΙΚΟΥ ΤΕΛΩΝΕΙΑΚΟΥ ΚΩΔΙΚΑ
Άρθρο 3
Ενδοκοινοτική απόκτηση αγαθών από τις Ελληνικές Ένοπλες Δυνάμεις - Τροποποίηση άρθρου 12 ν. 2859/2000
(παρ. 1 άρθρου 1 Οδηγίας (ΕΕ) 2019/2235)
Στο άρθρο 12 του Κώδικα Φόρου Προστιθέμενης Αξίας (Κώδικας Φ.Π.Α., ν. 2859/2000, Α’248) προστίθεται περ. δ), για την εξομοίωση με ενδοκοινοτική απόκτηση της χρησιμοποίησης αγαθών από τις Ελληνικές Ένοπλες Δυνάμεις που συμμετέχουν σε αμυντική προσπάθεια για την υλοποίηση ενωσιακής δραστηριότητας στο πλαίσιο της Κοινής Πολιτικής Ασφάλειας και Άμυνας (ΚΠΑΑ), εφόσον τα αγαθά αποκτήθηκαν στο εσωτερικό άλλου κράτους μέλους της Ευρωπαϊκής Ένωσης, ως εξής:
«δ) η χρησιμοποίηση από τις Ελληνικές Ένοπλες Δυνάμεις που συμμετέχουν σε αμυντική προσπάθεια για την υλοποίηση ενωσιακής δραστηριότητας στο πλαίσιο της Κοινής Πολιτικής Ασφάλειας και Άμυνας (ΚΠΑΑ) ή από το πολιτικό προσωπικό που τις συνοδεύει, αγαθών τα οποία δεν αγόρασαν με τους γενικούς όρους φορολόγησης, που ισχύουν στην εσωτερική αγορά άλλου κράτους μέλους της Ευρωπαϊκής Ένωσης, εφόσον η εισαγωγή των αγαθών αυτών δεν τυγχάνει της απαλλαγής που προβλέπεται στην περ. κα) της παρ. 1 του άρθρου 27.».
Άρθρο 4
Απαλλαγή από τον φόρο προστιθέμενης αξίας (Φ.Π.Α.) αγαθών που εισάγονται ή παραδίδονται και υπηρεσιών που παρέχονται στην Ελλάδα, καθώς και αγαθών που παραδίδονται και υπηρεσιών που παρέχονται από την Ελλάδα προς άλλο κράτος μέλος και προορίζονται για τις Ένοπλες Δυνάμεις οποιουδήποτε κράτους μέλους της Ευρωπαϊκής Ένωσης στο πλαίσιο της Κοινής Πολιτικής Ασφάλειας και Άμυνας (ΚΠΑΑ) εκτός του κράτους μέλους στο οποίο ανήκουν - Τροποποίηση άρθρου 27 ν. 2859/2000
(παρ. 2 και 3 άρθρου 1 Οδηγίας (ΕΕ) 2019/2235)
Στην παρ. 1 του άρθρου 27 του Κώδικα Φόρου Προστιθέμενης Αξίας (ν. 2859/2000, Α’ 248) προστίθενται περ. κα) και κβ), για την απαλλαγή από τον φόρο προστιθέμενης αξίας (Φ.Π.Α.) αγαθών που εισάγονται ή παραδίδονται και υπηρεσιών που παρέχονται στην Ελλάδα, καθώς και αγαθών που παραδίδονται και υπηρεσιών που παρέχονται από την Ελλάδα προς άλλο κράτος μέλος της Ευρωπαϊκής Ένωσης (Ε.Ε.) και προορίζονται για τις Ένοπλες Δυνάμεις οποιουδήποτε κράτους μέλους της Ε.Ε., εκτός του κράτους μέλους στο οποίο ανήκουν, οι οποίες συμμετέχουν σε αμυντική προσπάθεια για την υλοποίηση ενωσιακής δραστηριότητας στο πλαίσιο της Κοινής Πολιτικής Ασφάλειας και Άμυνας (ΚΠΑΑ) της Ε.Ε., ως εξής:
«κα) η εισαγωγή αγαθών στην Ελλάδα που πραγματοποιούν οι Ένοπλες Δυνάμεις άλλων κρατών μελών της Ευρωπαϊκής Ένωσης (Ε.Ε.), καθώς και η παράδοση αγαθών και η παροχή υπηρεσιών στο εσωτερικό της χώρας που προορίζονται είτε για χρήση από τις Ένοπλες Δυνάμεις των άλλων κρατών μελών ή από το πολιτικό προσωπικό που τις συνοδεύει είτε για εφοδιασμό των λεσχών ή των κυλικείων τους, εφόσον οι δυνάμεις αυτές συμμετέχουν σε αμυντική προσπάθεια για την υλοποίηση ενωσιακής δραστηριότητας στο πλαίσιο της κοινής πολιτικής ασφάλειας και άμυνας (ΚΠΑΑ) εκτός του κράτους μέλους στο οποίο ανήκουν,
κβ) η παράδοση αγαθών και η παροχή υπηρεσιών από την Ελλάδα προς άλλο κράτος μέλος της Ε.Ε., που προορίζονται για τις ένοπλες δυνάμεις οποιουδήποτε κράτους μέλους, εκτός από το ίδιο το κράτος μέλος προορισμού, για χρήση από αυτές τις ένοπλες δυνάμεις ή από το πολιτικό προσωπικό που τις συνοδεύει ή για τον εφοδιασμό των λεσχών και των κυλικείων τους, εφόσον οι δυνάμεις αυτές συμμετέχουν σε αμυντική προσπάθεια για την υλοποίηση ενωσιακής δραστηριότητας στο πλαίσιο της Κοινής Πολιτικής Ασφάλειας και Άμυνας (ΚΠΑΑ).».
Άρθρο 5
Απαλλαγή από τον ειδικό φόρο κατανάλωσης για προϊόντα που αποκτώνται στο πλαίσιο της Κοινής Πολιτικής Ασφάλειας και Άμυνας (ΚΠΑΑ) από τις Ένοπλες Δυνάμεις οποιουδήποτε κράτους μέλους της Ευρωπαϊκής Ένωσης πλην της Ελλάδας - Τροποποίηση άρθρου 68 ν. 2960/2001
(άρθρο 2 Οδηγίας (ΕΕ) 2019/2235)
Στην παρ. 1 του άρθρου 68 του Εθνικού Τελωνειακού Κώδικα (ν. 2960/2001, Α’ 265) προστίθεται περ. στ), για την απαλλαγή από τον ειδικό φόρο κατανάλωσης για προϊόντα που αποκτώνται από τις Ένοπλες Δυνάμεις οποιουδήποτε κράτους μέλους της Ευρωπαϊκής Ένωσης (Ε.Ε.) πλην της Ελλάδας κατά τη συμμετοχή τους σε αμυντική προσπάθεια για την υλοποίηση ενωσιακής δραστηριότητας στο πλαίσιο της Κοινής Πολιτικής Ασφάλειας και Άμυνας (ΚΠΑΑ) της Ε.Ε., ως εξής:
«στ) από τις Ένοπλες Δυνάμεις οποιουδήποτε κράτους μέλους της Ευρωπαϊκής Ένωσης πλην της Ελλάδας, εντός της οποίας είναι απαιτητός ο ειδικός φόρος κατανάλωσης, για χρήση από τις δυνάμεις αυτές ή από το πολιτικό προσωπικό που τις συνοδεύει, ή για εφοδιασμό των λεσχών ή των κυλικείων τους, εφόσον οι δυνάμεις αυτές συμμετέχουν σε αμυντική προσπάθεια για την υλοποίηση ενωσιακής δραστηριότητας στο πλαίσιο της Κοινής Πολιτικής Ασφάλειας και Άμυνας (ΚΠΑΑ).».
ΜΕΡΟΣ B’
ΚΥΡΩΣΗ ΠΡΟΣΘΕΤΗΣ ΠΡΑΞΗΣ ΣΤΟ ΝΕΟ ΣΥΝΥΠΟΣΧΕΤΙΚΟ ΜΕΤΑΞΥ ΤΟΥ ΕΛΛΗΝΙΚΟΥ ΔΗΜΟΣΙΟΥ ΚΑΙ ΤΗΣ ΝΑΥΤΙΛΙΑΚΗΣ ΚΟΙΝΟΤΗΤΑΣ ΚΑΙ ΦΟΡΟΛΟΓΙΚΕΣ ΡΥΘΜΙΣΕΙΣ ΓΙΑ ΤΗ ΝΑΥΤΙΛΙΑ
Άρθρο 6
Κύρωση της Πρόσθετης Πράξης στο Νέο Συνυποσχετικό μεταξύ του Ελληνικού Δημοσίου και της Ναυτιλιακής Κοινότητας
Κυρώνεται και έχει ισχύ νόμου, από τη δημοσίευσή του στην Εφημερίδα της Κυβερνήσεως, η από 23 Νοεμβρίου 2022 Πρόσθετη Πράξη, στο Νέο Συνυποσχετικό μεταξύ του Ελληνικού Δημοσίου και της Ναυτιλιακής Κοινότητας, το κείμενο της οποίας έχει ως εξής:
Άρθρο 7
Υπαγωγή στον φόρο χωρητικότητας υπό όρους των φορέων εμπορικής εκμετάλλευσης πλοίων που παρέχουν υπηρεσίες μεταφορών με πλήρως εξοπλισμένα και στελεχωμένα πλοία άλλων εταιρειών ναυλωμένα βάσει χρόνου/ταξιδίου παράλληλα με την εκμετάλλευση ιδιόκτητων πλοίων τους - Προσθήκη άρθρου 26δ στον ν. 27/1975
1. Μετά το άρθρο 26γ του ν. 27/1975 (Α’ 77) προστίθεται νέο άρθρο 26δ ως εξής:
«Άρθρο 26δ
1. Οι φορείς εμπορικής εκμετάλλευσης των πλοίων που παρέχουν υπηρεσίες μεταφορών με πλήρως εξοπλισμένα και στελεχωμένα πλοία άλλων εταιρειών, ναυλωμένα βάσει χρόνου/ταξιδίου, παράλληλα με την εκμετάλλευση ιδιόκτητων και υπό γυμνή ναύλωση πλοίων τους, επωφελούνται από τη φορολογία χωρητικότητας για το σύνολο των ναυλωμένων πλοίων βάσει χρόνου/ταξιδίου, υπό τον όρο ότι τουλάχιστον το είκοσι πέντε τοις εκατό (25%) του συνολικού στόλου του δικαιούχου, φέρει σημαία κράτους μέλους της Ευρωπαϊκής Ένωσης (Ε.Ε.) ή του Ευρωπαϊκού Οικονομικού Χώρου (Ε.Ο.Χ.) ή το μερίδιο των ναυλωμένων βάσει χρόνου/ταξιδίου πλοίων που δεν φέρουν σημαία κράτους Ε.Ε. ή Ε.Ο.Χ., δεν υπερβαίνει το εβδομήντα πέντε τοις εκατό (75%) του ιδιόκτητου και υπό γυμνή ναύλωση στόλου του δικαιούχου που φορολογείται σύμφωνα με τη χωρητικότητα.
Οι δικαιούχοι του φόρου χωρητικότητας σε κάθε έτος κατά το πρώτο εδάφιο εξακολουθούν να υπέχουν την υποχρέωση να αυξήσουν ή τουλάχιστον να διατηρήσουν το μερίδιο σε χωρητικότητα σε πλοία με σημαία κράτους μέλους της Ε.Ε. ή Ε.Ο.Χ. του ιδιόκτητου και του ναυλωμένου βάσει γυμνού πλοίου στόλου τους σε σχέση με το προηγούμενο έτος.
2. α. Με κοινή απόφαση των Υπουργών Οικονομικών και Ναυτιλίας και Νησιωτικής Πολιτικής καθορίζονται ο τρόπος και ο χρόνος διαπίστωσης της εκπλήρωσης των όρων της παρ. 1 και της συμμόρφωσης των φορέων εμπορικής εκμετάλλευσης των πλοίων της παρ. 1 με τους όρους αυτούς, καθώς και κάθε ειδικότερo θέμα που συνδέεται με την υπαγωγή στον φόρο χωρητικότητας των φορέων εμπορικής εκμετάλλευσης των πλοίων.
β. Με απόφαση του Διοικητή της Ανεξάρτητης Αρχής Δημοσίων Εσόδων καθορίζονται ο τύπος και το περιεχόμενο της δήλωσης φόρου πλοίων, τα απαιτούμενα δικαιολογητικά, κατά περίπτωση, τα οποία υποβάλλονται στη Φορολογική Διοίκηση και κάθε αναγκαία λεπτομέρεια σχετική με τη διαδικασία για την εφαρμογή του παρόντος.».
2. Η ισχύς του παρόντος αφορά στην εμπορική εκμετάλλευση πλοίων από το φορολογικό έτος 2023 και μετά.
Άρθρο 8
Επιβολή τέλους στις αυτοκινούμενες βυθοκόρους και φορολόγηση μερισμάτων για τους μετόχους/εταίρους αλιευτικών πλοίων και πλοιαρίων, καθώς και ρυμουλκών και αυτοκινούμενων βυθοκόρων - Τροποποίηση άρθρου 57 ν. 4646/2019
Το άρθρο 57 του ν. 4646/2019 (Α’ 201) τροποποιείται: α) ως προς τον τίτλο του άρθρου με την προσθήκη των αυτοκινούμενων βυθοκόρων, β) στο πρώτο εδάφιο της παρ. 1, με την προσθήκη των αυτοκινούμενων βυθοκόρων στα υποκείμενα σε τέλος πλοία, γ) με την αντικατάσταση της παρ. 2, δ) στην παρ. 3, με την προσθήκη των αυτοκινούμενων βυθοκόρων, ε) στην παρ. 5, με την προσθήκη εα) της λεμβολόγησης και του λεμβολογίου στο πρώτο εδάφιο και εβ) εδαφίων τέταρτου και πέμπτου, στ) στο πρώτο εδάφιο της παρ. 7, με την προσθήκη των Βιβλίων Εγγραφής Μικρών Σκαφών (ΒΕΜΣ), ζ) με την αντικατάσταση των παρ. 8 και 9, η) στην παρ. 10, με την προσθήκη των αυτοκινούμενων βυθοκόρων και την αντικατάσταση της λέξης «ρυμουλκών» από τη λέξη «πλοίων», θ) στην παρ. 11, με την επικαιροποίηση της παραπομπής στον Κώδικα Φορολογικής Διαδικασίας, ι) στην παρ. 12, με την αρίθμηση της παραγράφου σε περ. α’, κα) με την προσθήκη περ. β’, ια) με την αντικατάσταση της παρ. 13, ιβ) με την προσθήκη παρ. 14, και το άρθρο 57 διαμορφώνεται ως εξής:
«Άρθρο 57
Προσδιορισμός και καταβολή τέλους ρυμουλκών, αυτοκινούμενων βυθοκόρων και αλιευτικών πλοίων
1. Επιβάλλεται τέλος υπέρ του Δημοσίου, σε όλα τα υπό ελληνική σημαία αλιευτικά πλοία και πλοιάρια, καθώς και στα ρυμουλκά και στις αυτοκινούμενες βυθοκόρους των οποίων ο χρόνος δραστηριοποίησης σε υπηρεσίες θαλασσίων μεταφορών δεν υπερβαίνει το πενήντα τοις εκατό (50%) του συνολικού χρόνου δραστηριοποίησής τους. Από την υποχρέωση καταβολής του τέλους εξαιρούνται τα αμιγώς ναυαγοσωστικά πλοία που εκτελούν αποκλειστικά εργασίες διάσωσης και θαλάσσιας αρωγής.
2. Υπόχρεοι σε καταβολή του τέλους είναι οι πλοιοκτήτες ή πλοιοκτήτριες εταιρείες των πλοίων της παρ. 1 που είναι εγγεγραμμένοι στο οικείο νηολόγιο ή λεμβολόγιο/Βιβλία Εγγραφής Μικρών Σκαφών (ΒΕΜΣ), ανεξάρτητα από την κατοικία ή τη διαμονή ή την έδρα αυτών στην ημεδαπή ή αλλοδαπή ή ο νόμιμος εκπρόσωπός τους που έχει αποδεχθεί εγγράφως τον διορισμό του.
Αλληλέγγυα υπόχρεο είναι κάθε πρόσωπο που κατ’ εντολή του πλοιοκτήτη ή οποιασδήποτε αρχής ή από οποιαδήποτε άλλη αιτία, διαχειρίζεται το πλοίο και εισπράττει ναύλους.
3. Το τέλος για τα ρυμουλκά και τις αυτοκινούμενες βυθοκόρους της παρ. 1 υπολογίζεται σύμφωνα με την ακόλουθη κλίμακα, με βάση τη συνολική ιπποδύναμη αυτών:
Συνολική ισχύς πλοίου
σε ίππους (ΒHP)	Ετήσιο τέλος
σε ευρώ
μέχρι 500	 6.000
από 501 μέχρι 1000	 6.500
από 1001 μέχρι 1500	 7.000
από 1501 μέχρι 2000	 8.000
από 2001 μέχρι 2500	 9.000
από 2501 μέχρι 3000	10.000
από 3001 μέχρι 3500	11.000
από 3501 μέχρι 4000	12.000
από 4001 μέχρι 4500	13.000
από 4501 μέχρι 5000	14.000
από 5001 και άνω	15.000

4. Το τέλος για τα αλιευτικά πλοία και πλοιάρια υπολογίζεται σύμφωνα με την ακόλουθη κλίμακα, με βάση το ολικό μήκος αυτών:
Ολικό μήκος πλοίου
σε μέτρα	Ετήσιο τέλος
σε ευρώ
μέχρι 6	 100
από 6,01 μέχρι 8	 150
από 8,01 μέχρι 10	 225
από 10,01 μέχρι 12	 338
από 12,01 μέχρι 15	 506
από 15,01 μέχρι 18	 759
από 18,01 μέχρι 24	1.139
από 24,01 μέχρι 30	1.709
από 30,01 μέχρι 36	2.563
από 36,01 μέχρι 45	3.844
από 45,01 και άνω	5.767

5. Η επιβολή του τέλους έχει εφαρμογή από τη νηολόγηση/λεμβολόγηση των πλοίων της παρ. 1 σε ελληνικό λιμένα και μέχρι τον χρόνο κατά τον οποίο λαμβάνει χώρα το γεγονός που επιβάλλει τη διαγραφή τους από το νηολόγιο/λεμβολόγιο.
Ειδικά για τα ρυμουλκά, ο χρόνος αναμονής αυτών μέσα στο έτος εξομοιώνεται με το είδος των υπηρεσιών που παρασχέθηκαν μέχρι να τεθούν σε αναμονή, οι οποίες μπορεί να συνιστούσαν ή όχι θαλάσσιες μεταφορές. Οι υπηρεσίες ρυμούλκησης που εκτελούνται σε λιμένες, καθώς και αυτές που αφορούν στην παροχή βοήθειας σε αυτοκινούμενο σκάφος για να προσλιμενιστεί ή να διέλθει διώρυγα δεν συνιστούν θαλάσσιες μεταφορές.
Για τις αυτοκινούμενες βυθοκόρους ως δραστηριότητες θαλάσσιας μεταφοράς θεωρούνται ο πλους μεταξύ λιμένος και σημείου εκσκαφής, ο πλους μεταξύ διαφορετικών σημείων εκσκαφής, ο πλους μεταξύ του σημείου εκσκαφής και του σημείου όπου πρόκειται να εκφορτωθούν τα εκσκαφθέντα υλικά, η εκφόρτωση των εκσκαφθέντων υλικών και ο πλους μεταξύ του σημείου φόρτωσης και του λιμένα. Η εξόρυξη ή η καθ’ αυτή βυθοκόρηση και ο πλους κατά τη διάρκεια βυθοκόρησης δεν θεωρούνται δραστηριότητες θαλάσσιας μεταφοράς.
6. Για τα έτη έναρξης ή διακοπής της εκμετάλλευσης των πλοίων της παρ. 1, το τέλος υπολογίζεται ανάλογα με τις ημέρες εκμετάλλευσης αυτών μέσα στο έτος. Σε περίπτωση πλήρους αποδεδειγμένης αργίας λόγω επισκευών ή ελλείψεως εργασιών των πλοίων αυτών για χρονικό διάστημα που υπερβαίνει τις είκοσι (20) συνεχείς ημέρες ανά έτος εκμετάλλευσης, το τέλος μειώνεται ανάλογα με τις ημέρες αργίας. Για τη μείωση του τέλους λόγω αργίας του πλοίου απαιτείται η υποβολή από τον φορολογούμενο σχετικής αίτησης συνοδευόμενης από τα απαραίτητα δικαιολογητικά στην αρμόδια για το πλοίο φορολογική αρχή και η έγκριση από αυτή, πριν την υποβολή της αρχικής εμπρόθεσμης δήλωσης καταβολής του τέλους για το έτος που έλαβε χώρα η αργία.
7. Για την απόδοση του τέλους, οι υπόχρεοι που είναι εγγεγραμμένοι στο νηολόγιο ή λεμβολόγιο/Βιβλία Εγγραφής Μικρών Σκαφών (ΒΕΜΣ) την 31η Δεκεμβρίου κάθε έτους, υποβάλλουν μέχρι την τελευταία εργάσιμη ημέρα του μηνός Μαρτίου του επόμενου έτους, δήλωση στην αρμόδια για το πλοίο φορολογική αρχή με την οποία γίνεται άμεσος προσδιορισμός του τέλους. Η καταβολή του τέλους γίνεται σε δύο (2) δόσεις στο έτος υποβολής της δήλωσης και ειδικότερα, μέχρι την τελευταία εργάσιμη ημέρα των μηνών Ιουνίου και Οκτωβρίου αντίστοιχα.
8. α) Σε περίπτωση μεταβίβασης της κυριότητας του πλοίου ή υποθήκευσης αυτού, καθώς και στην περίπτωση εκούσιας διάλυσης αυτού εφαρμόζεται το άρθρο 19 του ν. 27/1975 (Α’ 77).
β) Σε περίπτωση που το πλοίο τεθεί σε πλειστηριασμό, ο πλοιοκτήτης είναι υπόχρεος σε τέλος κατά το ποσό που αναλογεί μέχρι τον χρόνο έκδοσης της σχετικής κατακυρωτικής πράξης υπέρ του υπερθεματιστή. Η υποβολή της δήλωσης του τέλους και η εφάπαξ καταβολή αυτού γίνονται μέχρι την τελευταία εργάσιμη ημέρα του επόμενου μήνα από εκείνον που αναφέρεται στον χρόνο έκδοσης της κατακυρωτικής πράξης. Ο αποκτών είναι εξ ολοκλήρου υπόχρεος σε καταβολή του τέλους από τον χρόνο έκδοσης της σχετικής κατακυρωτικής πράξης και μετά, με την προϋπόθεση ότι το πλοίο παραμένει στην ελληνική σημαία.
9. Σε περίπτωση ολικής καταστροφής ή βύθισης του πλοίου, ο πλοιοκτήτης είναι υπόχρεος σε τέλος κατά το ποσό που αναλογεί μέχρι τον χρόνο κατά τον οποίο λαμβάνει χώρα το γεγονός που επιβάλλει τη διαγραφή του πλοίου από το βιβλίο της λιμενικής αρχής στο οποίο το πλοίο εγγράφηκε κατά την ένταξή του στην ελληνική σημαία. Η υποβολή της δήλωσης και η εφάπαξ καταβολή του τέλους γίνονται μέχρι την τελευταία εργάσιμη ημέρα του μεθεπόμενου μήνα από εκείνον κατά τον οποίο έλαβε χώρα το γεγονός.
10. Ειδικά οι πλοιοκτήτες ρυμουλκών και αυτοκινούμενων βυθοκόρων που είναι εγγεγραμμένοι στο νηολόγιο την 31η Δεκεμβρίου κάθε έτους, υποχρεούνται μέχρι το τέλος του μηνός Φεβρουαρίου του επόμενου έτους αντίστοιχα και πριν την υποβολή των δηλώσεων του τέλους, να υποβάλουν υπεύθυνη δήλωση μαζί με κατάσταση με τα στοιχεία όλων των πλοίων κυριότητάς τους, διαχωρίζοντας αυτά σε υπαγόμενα και μη στο τέλος, στην αρμόδια για το πλοίο φορολογική αρχή.
11. Σε περίπτωση παράλειψης υποβολής δήλωσης από τον υπόχρεο του τέλους ή υποβολής από αυτόν εκπρόθεσμης ή ανακριβούς δήλωσης εφαρμόζονται οι διατάξεις του Κώδικα Φορολογικής Διαδικασίας (ν. 4987/2022, Α’ 206).
12. α) Με την καταβολή του τέλους εξαντλείται κάθε άλλη φορολογική υποχρέωση των ως άνω φυσικών ή/και νομικών προσώπων από κάθε φόρο, εισφορά, τέλος, κράτηση ή οποιαδήποτε άλλη φορολογικής φύσης επιβάρυνση, εκτός από την επιβολή της ειδικής εισφοράς αλληλεγγύης για το εισόδημα από την εκμετάλλευση των πλοίων αυτών. Ως εισόδημα απαλλασσόμενο νοείται και η υπεραξία πραγματοποιούμενη από εκποίηση πλοίου, είσπραξη ασφαλιστικής αποζημίωσης ή είσπραξη από οποιαδήποτε άλλη αιτία.
β) Τα μερίσματα που λαμβάνουν οι μέτοχοι/εταίροι των επιχειρήσεων οποιασδήποτε νομικής μορφής από τη διανομή των κερδών που προκύπτουν από την εκμετάλλευση των πλοίων του παρόντος φορολογούνται με τον συντελεστή φόρου μερισμάτων των γενικών διατάξεων φορολογίας εισοδήματος. Ο φόρος αυτός προσδιορίζεται ετησίως κατά τον χρόνο εκπλήρωσης των φορολογικών υποχρεώσεων των δικαιούχων των εισοδημάτων αυτών με την υποβολή της δήλωσης φορολογίας εισοδήματος.
13. α. Με κοινή απόφαση των Υπουργών Οικονομικών, Ναυτιλίας και Νησιωτικής Πολιτικής και Αγροτικής Ανάπτυξης και Τροφίμων, κατόπιν εισήγησης του Διοικητή της Ανεξάρτητης Αρχής Δημοσίων Εσόδων (ΑΑΔΕ), ορίζονται οι προϋποθέσεις αναγνώρισης της αργίας, τα απαιτούμενα δικαιολογητικά, ο τρόπος προσδιορισμού του χρόνου δραστηριοποίησης των ρυμουλκών και των αυτοκινούμενων βυθοκόρων στις θαλάσσιες μεταφορές και κάθε άλλο σχετικό θέμα για την εφαρμογή του παρόντος.
β. Με απόφαση του Διοικητή της ΑΑΔΕ καθορίζονται ο τύπος και το περιεχόμενο της δήλωσης, η διαδικασία για τη βεβαίωση και είσπραξη του τέλους και κάθε άλλη σχετική λεπτομέρεια.
14. Με την επιφύλαξη της παρ. 12β, το παρόν εφαρμόζεται για εκμετάλλευση πλοίων από 1ης.1.2020 και μετά και ειδικά για τις αυτοκινούμενες βυθοκόρους από 1ης.1.2022 και μετά. Η παρ. 12β εφαρμόζεται για μερίσματα που λαμβάνουν οι δικαιούχοι από την 1η.1.2022 και μετά.».
ΜΕΡΟΣ Γ’
ΑΛΛΕΣ ΔΙΑΤΑΞΕΙΣ ΓΙΑ ΤΗΝ ΟΙΚΟΝΟΜΙΑ ΚΑΙ ΤΗΝ ΑΝΑΠΤΥΞΗ
ΚΕΦΑΛΑΙΟ Α’
ΕΠΕΙΓΟΥΣΕΣ ΦΟΡΟΛΟΓΙΚΕΣ ΚΑΙ ΤΕΛΩΝΕΙΑΚΕΣ ΡΥΘΜΙΣΕΙΣ - ΤΡΟΠΟΠΟΙΗΣΗ ΤΟΥ ΚΩΔΙΚΑ ΦΟΡΟΥ ΠΡΟΣΤΙΘΕΜΕΝΗΣ ΑΞΙΑΣ (Φ.Π.Α.), ΤΟΥ ΚΩΔΙΚΑ ΦΟΡΟΛΟΓΙΑΣ ΕΙΣΟΔΗΜΑΤΟΣ (Κ.Φ.Ε.) ΚΑΙ ΤΟΥ ΚΩΔΙΚΑ ΔΙΑΤΑΞΕΩΝ ΦΟΡΟΛΟΓΙΑΣ, ΚΛΗΡΟΝΟΜΙΩΝ, ΔΩΡΕΩΝ, ΓΟΝΙΚΩΝ ΠΑΡΟΧΩΝ ΚΑΙ ΚΕΡΔΩΝ ΑΠΟ ΤΥΧΕΡΑ ΠΑΙΓΝΙΑ
Άρθρο 9
Παράταση της δυνατότητας υπαγωγής στο καθεστώς αναστολής του Φόρου Προστιθέμενης Αξίας (Φ.Π.Α.) στα ακίνητα - Τροποποίηση παρ. 4α και 5 άρθρου 6 του Κώδικα Φ.Π.Α.
1. Η παρ. 4α του άρθρου 6 του Κώδικα Φ.Π.Α. (ν. 2859/2000, Α’ 248), τροποποιείται: α) στο πρώτο εδάφιο ως προς την ημερομηνία λήξης της αναστολής εφαρμογής του Φ.Π.Α., β) με τη διαγραφή του τετάρτου εδαφίου και η παρ. 4α διαμορφώνεται ως εξής:
«4α. Με αίτηση του υποκειμένου στον φόρο, κατασκευαστή οικοδομών προς πώληση, αναστέλλεται, υποχρεωτικά μέχρι τις 31.12.2024, η εφαρμογή του Φ.Π.Α. στα ακίνητα των παρ. 1 και 2α του παρόντος άρθρου και επιβάλλεται φόρος μεταβίβασης ακινήτων. Η αναστολή αφορά το σύνολο των αδιάθετων παραπάνω ακινήτων του υποκειμένου. Μαζί με την αίτηση ο υποκείμενος υποβάλλει κατάσταση με τα αδιάθετα ακίνητα και το ποσό του φόρου που αντιστοιχεί στο κάθε ακίνητο προς διακανονισμό.».
2. Αναστολές που χορηγήθηκαν σε εφαρμογή της παρ. 4α του άρθρου 6 του Κώδικα Φ.Π.Α. με ισχύ έως τις 31.12.2022, παρατείνονται έως τις 31.12.2024.
3. Η παρ. 5 του άρθρου 6 του Κώδικα Φ.Π.Α. αντικαθίσταται ως εξής:
«5. Με απόφαση του Υπουργού Οικονομικών, μετά από εισήγηση του Διοικητή της ΑΑΔΕ, μπορεί να ορίζεται κάθε διαδικαστικό θέμα και λεπτομέρεια για την εφαρμογή του άρθρου αυτού, καθώς και για την παρακολούθηση της εφαρμογής του καθεστώτος της παρ. 4α.».
Άρθρο 10
Παράταση ισχύος μειωμένων και υπερμειωμένων συντελεστών Φόρου Προστιθέμενης Αξίας (Φ.Π.Α.) για ορισμένα αγαθά και υπηρεσίες - Τροποποίηση των Κεφαλαίων Α’ και Β’ του Παραρτήματος ΙΙΙ του Κώδικα Φ.Π.Α.
1. Η παρ. 2 του άρθρου 11 του ν. 4690/2020 (Α’ 104), τροποποιείται α) ως προς τον χρόνο ισχύος του μειωμένου συντελεστή δεκατρία τοις εκατό (13%) ή του υπερμειωμένου συντελεστή έξι τοις εκατό (6%) του Φόρου Προστιθέμενης Αξίας (Φ.Π.Α.), στα μη αλκοολούχα ποτά και αεριούχα νερά, στις μεταφορές προσώπων και των αποσκευών τους, καθώς και στην εστίαση και το τουριστικό πακέτο και β) ως προς την εξειδίκευση της παραπομπής στις ρυθμιζόμενες περιπτώσεις, και η παρ. 2 του άρθρου 11 διαμορφώνεται ως εξής:
«2. Οι διατάξεις του Παραρτήματος ΙΙΙ «Αγαθά και Υπηρεσίες που υπάγονται σε μειωμένο συντελεστή σύμφωνα με την παρ. 1 του άρθρου 21» του Κώδικα Φόρου Προστιθέμενης Αξίας, όπως τροποποιούνται με τις περ. α’, γ’ και δ’ της παρ. 1 εφαρμόζονται από την 1.6.2020 έως και τις 30.6.2023.».
2. Οι παρ. 9 και 10 του Κεφαλαίου Β’ «ΥΠΗΡΕΣΙΕΣ», του Παραρτήματος ΙΙΙ του Κώδικα Φ.Π.Α. (ν. 2859/2000, Α’ 248) τροποποιούνται ως προς τον χρόνο ισχύος του μειωμένου συντελεστή Φ.Π.Α. στις υπηρεσίες που παρέχονται από γυμναστήρια και σχολές εκμάθησης χορού, και διαμορφώνονται ως εξής:
«9. Η παροχή υπηρεσιών από γυμναστήρια από την 1.10.2021 έως και τις 30.6.2023.
10. Η παροχή υπηρεσιών από σχολές εκμάθησης χορού από την 1.10.2021 έως και τις 30.6.2023 και εφόσον δεν απαλλάσσονται με το άρθρο 22.».
3. Η παρ. 2 του εσωτερικού άρθρου πρώτου της από 20.3.2020 Πράξης Νομοθετικού Περιεχομένου (Α’ 68), η οποία κυρώθηκε με το άρθρο 1 του ν. 4683/2020 (Α’ 83), τροποποιείται ως προς τον χρόνο ισχύος του υπερμειωμένου συντελεστή Φ.Π.Α., που εφαρμόζεται για κάποια αγαθά ατομικής υγιεινής και προστασίας, και διαμορφώνεται ως εξής:
«2. Η παρ. 1 ισχύει έως και τις 30.6.2023.».
4. Το τρίτο εδάφιο της παρ. 47 του Κεφαλαίου Α’ «ΑΓΑΘΑ», του Παραρτήματος ΙΙΙ, του Κώδικα Φ.Π.Α. τροποποιείται ως προς τον χρόνο ισχύος του υπερμειωμένου συντελεστή έξι τοις εκατό (6%) του Φόρου Προστιθέμενης Αξίας, για τα φίλτρα και τις γραμμές αιμοκάθαρσης, αιμοδιήθησης, αιμοδιαδιήθησης και πλασμαφαίρεσης, και διαμορφώνεται ως εξής:
«Ο υπερμειωμένος συντελεστής του προηγούμενου εδαφίου εφαρμόζεται έως και τις 30.6.2023 και μετά την ημερομηνία αυτή τα είδη αυτά υπάγονται στον μειωμένο συντελεστή Φ.Π.Α. δεκατρία τοις εκατό (13%).».
5. Η παρ. 2 του άρθρου 299 του ν. 4738/2020 (Α’ 207) τροποποιείται ως προς τον χρόνο ισχύος του μειωμένου συντελεστή δεκατρία τοις εκατό (13%) του Φόρου Προστιθέμενης Αξίας, στην εισαγωγή αντικειμένων τέχνης και στις παραδόσεις αντικειμένων καλλιτεχνικής αξίας από τον δημιουργό τους ή τους διαδόχους του και διαμορφώνεται ως εξής:
«2. Η παρ. 1 ισχύει από την ψήφιση του νόμου μέχρι και τις 30.6.2023.».
6. Η παρ. 5 του άρθρου 49 του ν. 4772/2021 (Α’ 17), τροποποιείται ως προς τον χρόνο ισχύος του μειωμένου συντελεστή δεκατρία τοις εκατό (13%) του Φόρου Προστιθέμενης Αξίας, για τα εισιτήρια για ζωολογικούς κήπους και διαμορφώνεται ως εξής:
«5. Το άρθρο 36 ισχύει από τη δημοσίευση του παρόντος και εφαρμόζεται μέχρι και τις 30.6.2023.».
7. Η παρ. 54 του Κεφαλαίου Α’ «ΑΓΑΘΑ», του Παραρτήματος ΙΙΙ του Κώδικα Φ.Π.Α. τροποποιείται ως προς τον χρόνο ισχύος του υπερμειωμένου συντελεστή έξι τοις εκατό (6%) Φ.Π.Α., στους απινιδωτές της ΔΚ ΕΧ 9018 και διαμορφώνεται ως εξής:
«54. Απινιδωτές (Δ.Κ. ΕΧ 9018). Ο συντελεστής του φόρου για τα αγαθά της παρούσας ορίζεται σε έξι τοις εκατό (6%) και ισχύει έως και τις 30.6.2023.».
8. Η παρ. 1 του Κεφαλαίου Β’, «ΥΠΗΡΕΣΙΕΣ» του Παραρτήματος ΙΙΙ του Κώδικα Φ.Π.Α. αντικαθίσταται ως εξής:
«1. Εισιτήρια θεατρικών παραστάσεων και συναυλιών για τα οποία ο συντελεστής του φόρου ορίζεται σε έξι τοις εκατό (6%).».
9. Στο Κεφάλαιο Β’ «ΥΠΗΡΕΣΙΕΣ» του Παραρτήματος ΙΙΙ του Κώδικα Φ.Π.Α. προστίθεται νέα παρ. 1δ, ως εξής:
«1δ. Εισιτήρια κινηματογράφων για τα οποία ο συντελεστής του φόρου ορίζεται σε έξι τοις εκατό (6%) από 1.1.2023 έως και τις 30.06.2023.».
Άρθρο 11
Ορισμός αποδεικτικού για τη μεταφορά του ελάχιστου ποσού της επένδυσης για την υπαγωγή στο άρθρο 5Α Κ.Φ.Ε. και συμπλήρωση εξουσιοδοτικών διατάξεων - Τροποποίηση παρ. 3, 5, 9 και 10 άρθρου 5Α Κ.Φ.Ε.
Το άρθρο 5Α του Κώδικα Φορολογίας Εισοδήματος (ν. 4172/2013, Α’ 167) τροποποιείται α) στην παρ. 3, αα) στο πρώτο εδάφιο με την προσθήκη αποδεικτικού για τη μεταφορά του ελάχιστου ποσού της επένδυσης που συνυποβάλλεται στη Φορολογική Διοίκηση, αβ) στο τρίτο εδάφιο με την αντικατάσταση του μήνα Σεπτεμβρίου από τον μήνα Ιούνιο, β) στην παρ. 5, βα) στο πρώτο εδάφιο με την προσθήκη περ. β’ και αναδιαμόρφωση της υφιστάμενης διάταξης ως περ. α’, ββ) με νομοτεχνικές βελτιώσεις, γ) στις παρ. 9 και 10 ως προς το αντικείμενο της εξουσιοδότησης και το άρθρο 5Α διαμορφώνεται ως εξής:
«Άρθρο 5Α
Εναλλακτική φορολόγηση εισοδήματος που προκύπτει στην αλλοδαπή φυσικών προσώπων που μεταφέρουν τη φορολογική τους κατοικία στην Ελλάδα
1. Ο φορολογούμενος, φυσικό πρόσωπο, που μεταφέρει τη φορολογική κατοικία του στην Ελλάδα δύναται να υπαχθεί σε εναλλακτικό τρόπο φορολόγησης, όπως ορίζεται στην παρ. 2, για το εισόδημα που προκύπτει στην αλλοδαπή κατά την έννοια της παρ. 2 του άρθρου 5, εφόσον σωρευτικά:
α) δεν ήταν φορολογικός κάτοικος της Ελλάδος τα προηγούμενα επτά (7) από τα οκτώ (8) έτη πριν τη μεταφορά της φορολογικής κατοικίας του στην Ελλάδα, και
β) αποδεικνύει ότι επενδύει o ίδιος ή συγγενικό του πρόσωπο, κατά την έννοια της περ. στ’ του άρθρου 2 ή μέσω νομικού προσώπου ή νομικής οντότητας στο οποίο ή στην οποία, αντίστοιχα, έχει την πλειοψηφία των μετοχών ή μεριδίων, σε ακίνητα ή επιχειρήσεις ή κινητές αξίες ή μετοχές ή μερίδια σε νομικά πρόσωπα ή νομικές οντότητες με έδρα την Ελλάδα. Το ποσό της επένδυσης αυτής δεν μπορεί να είναι μικρότερο των πεντακοσίων χιλιάδων (500.000) ευρώ. Η επένδυση πρέπει να έχει ολοκληρωθεί εντός τριών (3) ετών από την ημερομηνία υποβολής της αίτησης κατά την παρ. 3.
Δεν απαιτείται να συντρέχει η προϋπόθεση της περ. β’, εφόσον πρόκειται για φυσικό πρόσωπο που έχει αποκτήσει και διατηρεί άδεια διαμονής για επενδυτική δραστηριότητα στην Ελλάδα, σύμφωνα με τις διατάξεις του άρθρου 16 του ν. 4251/2014, όπως ισχύει.
Το εν λόγω φυσικό πρόσωπο υπόκειται σε φόρο για το φορολογητέο εισόδημά του που προκύπτει στην ημεδαπή, κατά την έννοια της παρ. 1 του άρθρου 5, σύμφωνα με τις γενικές διατάξεις του παρόντος Κώδικα.
2. Εφόσον γίνει δεκτή, σύμφωνα με τη διαδικασία που προβλέπεται στην παρ. 3, η υπαγωγή του φορολογούμενου σε εναλλακτικό τρόπο φορολόγησης για το εισόδημα που προκύπτει στην αλλοδαπή, το φυσικό πρόσωπο καταβάλλει κάθε φορολογικό έτος φόρο κατ’ αποκοπή, ανεξαρτήτως του ύψους εισοδήματος που αποκτήθηκε στην αλλοδαπή, ποσού εκατό χιλιάδων (100.000) ευρώ. Το φυσικό πρόσωπο έχει τη δυνατότητα να ζητήσει την επέκταση της εφαρμογής του άρθρου αυτού σε συγγενικό του πρόσωπο, κατά την έννοια της περ. στ’ του άρθρου 2, και στην περίπτωση αυτή καταβάλλεται ποσό φόρου ίσο με είκοσι χιλιάδες (20.000) ευρώ για κάθε συγγενικό πρόσωπο και δεν εφαρμόζονται οι διατάξεις της φορολογίας δωρεών, κληρονομιών και γονικών παροχών. Ο φόρος της παραγράφου αυτής καταβάλλεται κάθε φορολογικό έτος σε μία (1) δόση μέχρι την τελευταία εργάσιμη ημέρα του μηνός Ιουλίου και δεν συμψηφίζεται με άλλες φορολογικές υποχρεώσεις ή τυχόν πιστωτικά υπόλοιπα των προσώπων που έχουν υπαχθεί στον εναλλακτικό τρόπο φορολόγησης. Τυχόν φόρος που έχει καταβληθεί από τα ίδια αυτά πρόσωπα στην αλλοδαπή για τα εισοδήματα που καλύπτονται από τον εναλλακτικό τρόπο φορολόγησης δεν συμψηφίζεται έναντι οποιασδήποτε φορολογικής τους υποχρέωσης στην Ελλάδα.
Για το πρώτο έτος υπαγωγής στις διατάξεις του παρόντος το φυσικό πρόσωπο οφείλει να αποδώσει το κατ’ αποκοπή ποσό φόρου εντός τριάντα (30) ημερών από την έγκριση της αίτησής του κατά την παρ. 3.
3. Η αίτηση μεταφοράς της φορολογικής κατοικίας με υπαγωγή στον εναλλακτικό τρόπο φορολόγησης εισοδήματος που προκύπτει στην αλλοδαπή κατά το παρόν άρθρο υποβάλλεται στη Φορολογική Διοίκηση από το φυσικό πρόσωπο μέχρι την 31η Μαρτίου του εκάστοτε φορολογικού έτους και συνοδεύεται από αποδεικτικό για τη μεταφορά του ελάχιστου ποσού της επένδυσης της περ. β’ της παρ. 1 σε λογαριασμό χρηματοπιστωτικού ιδρύματος εγκατεστημένου στην Ελλάδα. Εντός της ίδιας προθεσμίας δύνανται να υποβάλουν αίτηση υπαγωγής στον εναλλακτικό τρόπο φορολόγησης εισοδήματος που προκύπτει στην αλλοδαπή κατά το παρόν άρθρο και φυσικά πρόσωπα που πληρούν τις προϋποθέσεις της παρ. 1 και έχουν ήδη μεταφέρει τη φορολογική τους κατοικία στην Ελλάδα εντός του προηγούμενου φορολογικού έτους. Η Φορολογική Διοίκηση εξετάζει την αίτηση και εκδίδει απόφαση, με την οποία την εγκρίνει ή την απορρίπτει, έως την τελευταία εργάσιμη ημέρα του μηνός Ιουνίου του έτους υποβολής της αίτησης. Με την έγκριση της αίτησης του φορολογούμενου εκδίδεται για το πρώτο έτος υπαγωγής στις διατάξεις του παρόντος πράξη διοικητικού προσδιορισμού του φόρου, σύμφωνα με το άρθρο 32 παρ. 2 του ΚΦΔ, για τον φορολογούμενο και για κάθε συγγενικό του πρόσωπο κατά την έννοια της περ. στ’ του άρθρου 2 για το οποίο επεκτείνεται η εφαρμογή του άρθρου αυτού.
Το φυσικό πρόσωπο δηλώνει στην αίτησή του το κράτος στο οποίο είχε την τελευταία φορολογική κατοικία του μέχρι την υποβολή της αίτησής του. Η Φορολογική Διοίκηση ενημερώνει τις φορολογικές αρχές του κράτους αυτού σχετικά με τη μεταφορά της φορολογικής κατοικίας του εν λόγω φορολογουμένου, σύμφωνα με τις διατάξεις περί διεθνούς διοικητικής συνεργασίας όπως αυτές ισχύουν.
4. Η εφαρμογή των διατάξεων του παρόντος αρχίζει από το πρώτο φορολογικό έτος για το οποίο υποβάλλεται η αίτηση του φυσικού προσώπου για την υπαγωγή του στις διατάξεις του παρόντος άρθρου και λήγει μετά το πέρας δεκαπέντε (15) φορολογικών ετών. Η υπαγωγή στις διατάξεις του παρόντος άρθρου δεν δύναται να παραταθεί πέραν των δεκαπέντε (15) φορολογικών ετών.
5. Το φυσικό πρόσωπο που εντάσσεται στις διατάξεις του παρόντος, εφόσον:
α) σε κάποιο φορολογικό έτος δεν καταβάλλει ολόκληρο το οριζόμενο στην παρ. 2 κατ’ αποκοπή ποσό φόρου, παύει να υπάγεται στις διατάξεις του παρόντος και από το οικείο φορολογικό έτος και εφεξής φορολογείται για το παγκόσμιο εισόδημά του βάσει των γενικών διατάξεων του παρόντος Κώδικα ή
β) διαπιστωθεί μετά την παρέλευση της τριετίας ότι δεν ολοκλήρωσε την επένδυση κατά τα οριζόμενα στην περ. β’ της παρ. 1, αίρεται η υπαγωγή του στις διατάξεις του παρόντος άρθρου από το έτος ένταξής του και φορολογείται για το παγκόσμιο εισόδημά του βάσει των γενικών διατάξεων του παρόντος Κώδικα.
Στις ανωτέρω περιπτώσεις, το συνολικό ποσό του καταβλητέου στην ημεδαπή φόρου για τα εισοδήματα αλλοδαπής προέλευσης των αντίστοιχων φορολογικών ετών, δεν δύναται να υπολείπεται του ποσού των εκατό χιλιάδων (100.000) ευρώ, κατ’ έτος, που ορίζεται στην παρ. 2. Το καταβλητέο ποσό του φόρου που προκύπτει βάσει της νομοθεσίας για το εισόδημα αλλοδαπής προέλευσης των ετών αυτών, μειώνεται κατά το καταβληθέν ποσό φόρου της παρ. 2 για τα εκάστοτε φορολογικά έτη. Η μείωση του φόρου εισοδήματος που προβλέπεται στο δεύτερο εδάφιο δεν δύναται να υπερβαίνει το καταβλητέο ποσό του φόρου που προκύπτει για τα εισοδήματα αλλοδαπής προέλευσης βάσει της νομοθεσίας.
6. Το φυσικό πρόσωπο δύναται σε οποιοδήποτε φορολογικό έτος κατά τη διάρκεια της προβλεπόμενης στην παρ. 4 εφαρμογής των διατάξεων του παρόντος να υποβάλει αίτηση για την ανάκληση της υπαγωγής του στις διατάξεις αυτές. Σε περίπτωση ανάκλησης, το φυσικό πρόσωπο υπάγεται σε φορολογία σύμφωνα με τις γενικές διατάξεις για το φορολογικό έτος εντός του οποίου υποβάλλει την αίτηση ανάκλησης και εφεξής δεν υποχρεούται στην καταβολή του οριζόμενου κατ’ αποκοπή ποσού φόρου για το έτος αυτό.
7. Η δήλωση φορολογίας εισοδήματος για το φορολογητέο εισόδημα του προσώπου που υπάγεται στις διατάξεις του παρόντος, το οποίο τυχόν προκύπτει στην ημεδαπή, κατά την έννοια της παρ. 1 του άρθρου 5 του παρόντος, υποβάλλεται και η καταβολή του φόρου διενεργείται κατά τα οριζόμενα στο άρθρο 67 του παρόντος Κώδικα.
8. Με την καταβολή του κατ’ αποκοπή ποσού φόρου της παρ. 2 εξαντλείται κάθε φορολογική υποχρέωση του φυσικού προσώπου που έχει υπαχθεί στις διατάξεις του παρόντος για εισόδημα που προκύπτει στην αλλοδαπή και το φυσικό πρόσωπο απαλλάσσεται από φόρο κληρονομιών ή δωρεών περιουσίας που βρίσκεται στην αλλοδαπή.
9. Με κοινή απόφαση των Υπουργών Οικονομικών και Ανάπτυξης και Επενδύσεων καθορίζονται οι επιλέξιμες κατηγορίες επενδύσεων, ο χρόνος διατήρησής τους στην Ελλάδα, η χορήγηση της δυνατότητας μεταβολής της επένδυσης άπαξ εντός της τριετίας, η διαδικασία για τη διαπίστωση ολοκλήρωσης της επένδυσης εντός της τριετίας, η παρακολούθηση της διατήρησης της επένδυσης, η διαδικασία υποβολής του αιτήματος του υπαγόμενου προσώπου για τη διαπίστωση ολοκλήρωσης της επένδυσης, οι προθεσμίες έκδοσης των πράξεων της Διοίκησης, η διαδικασία κοινοποίησης της πράξης για τη διαπίστωση της ολοκλήρωσης ή μη της επένδυσης στη φορολογική διοίκηση και κάθε αναγκαία λεπτομέρεια για την εφαρμογή του παρόντος.
10. Με κοινή απόφαση του Υπουργού Οικονομικών και του Διοικητή της Ανεξάρτητης Αρχής Δημοσίων Εσόδων καθορίζονται η διαδικασία υπαγωγής στις διατάξεις του παρόντος, συμπεριλαμβανομένης της μεταφοράς της φορολογικής κατοικίας, η αρμόδια υπηρεσία για την υποβολή, εξέταση και έγκριση της αίτησης, τα δικαιολογητικά που συνοδεύουν την αίτηση, οι προθεσμίες έκδοσης πράξεων της Διοίκησης, η διαδικασία ανάκλησης της παρ. 6, η ανάκληση της υπαγωγής μετά την παρέλευση τριετίας σε περίπτωση μη πραγματοποίησης ή μη ολοκλήρωσης της επένδυσης, η υποβολή της δήλωσης φορολογίας εισοδήματος, η καταβολή του φόρου, καθώς και κάθε άλλο αναγκαίο θέμα ή λεπτομέρεια για την εφαρμογή του παρόντος.».
2. α) Οι παρ. 3, 9 και 10 του άρθρου 5Α του ν. 4172/2013, όπως τροποποιούνται με την παρ. 1 του παρόντος, ισχύουν για περιπτώσεις υπαγωγής στην εναλλακτική φορολόγηση από το έτος 2022 και εφεξής.
β) Η παρ. 5 του άρθρου 5Α του ν. 4172/2013, όπως τροποποιείται με την παρ. 1 του παρόντος, ισχύει για τα φορολογικά έτη 2021 και επόμενα.
Άρθρο 12
Προσθήκη μεταβατικών διατάξεων και παράταση προθεσμίας υποβολής αιτήσεων για τις αιτήσεις υπαγωγής στον εναλλακτικό τρόπο φορολόγησης του άρθρου 5Α Κ.Φ.Ε. για τα έτη 2020, 2021 και 2022 - Τροποποίηση παρ. 81 άρθρου 72 Κ.Φ.Ε.
Η παρ. 81 του άρθρου 72 του Κώδικα Φορολογίας Εισοδήματος (ν. 4172/2013, Α’ 167) τροποποιείται με την προσθήκη περ. β’ και γ’ και την υποδιαίρεση του πρώτου εδαφίου ως περ. α’ και διαμορφώνεται ως εξής:
«81.α. Ειδικά τα φυσικά πρόσωπα με πρώτο έτος υπαγωγής στον εναλλακτικό τρόπο φορολόγησης για το εισόδημα που προκύπτει στην αλλοδαπή του άρθρου 5Α του παρόντος, το φορολογικό έτος 2021, κατά παρέκκλιση των παρ. 2 και 5 του ίδιου άρθρου, εφόσον καταβάλλουν το κατ’ αποκοπή ποσό φόρου της παρ. 2 του άρθρου αυτού για το εισόδημα που προκύπτει στην αλλοδαπή κατά το φορολογικό έτος 2021 έως και την 20ή.7.2022, εξακολουθούν να υπάγονται στο καθεστώς του άρθρου 5Α του παρόντος και εκδοθείσες αποφάσεις άρσης της υπαγωγής τους για το φορολογικό έτος 2021, κατ’ εφαρμογή της παρ. 5 του ίδιου άρθρου, ανακαλούνται.
β. Ειδικά για τα φυσικά πρόσωπα που έχουν υπαχθεί στον εναλλακτικό τρόπο φορολόγησης για το εισόδημα που προκύπτει στην αλλοδαπή του άρθρου 5Α κατά τα φορολογικά έτη 2020 και 2021, η προϋπόθεση της περ. β) της παρ. 1 του ίδιου άρθρου πληρούται, εφόσον διαπιστωθεί ότι ολοκληρώθηκε η προβλεπόμενη στην ίδια διάταξη επένδυση εντός της τιθέμενης προθεσμίας των τριών (3) ετών από την υποβολή της αίτησης σύμφωνα με τα οριζόμενα στην παρ. 3 του ίδιου άρθρου.
γ. Ειδικά για το φορολογικό έτος 2022, η αίτηση υπαγωγής στον εναλλακτικό τρόπο φορολόγησης του άρθρου 5Α υποβάλλεται στη Φορολογική Διοίκηση από το φυσικό πρόσωπο μέχρι τη 15η Δεκεμβρίου 2022. Η Φορολογική Διοίκηση εξετάζει την αίτηση και εκδίδει απόφαση, με την οποία την εγκρίνει ή την απορρίπτει, έως την τελευταία εργάσιμη ημέρα του μηνός Δεκεμβρίου του έτους 2022.».
Άρθρο 13
Παράταση ισχύος της μείωσης του φόρου εισοδήματος για δαπάνες αναβάθμισης κτιρίων του άρθρου 39Β Κ.Φ.Ε. - Τροποποίηση παρ. 14 άρθρου 66 ν. 4646/2019
Η παρ. 14 του άρθρου 66 του ν. 4646/2019 (Α’ 201) τροποποιείται με την παράταση της ισχύος της μείωσης του φόρου εισοδήματος για δαπάνες αναβάθμισης κτιρίων σύμφωνα με το άρθρο 39Β του Κώδικα Φορολογίας Εισοδήματος (ν. 4172/2013, Α’ 167) και η παρ. 14 διαμορφώνεται ως εξής:
«14. Οι διατάξεις του άρθρου 39Β, το οποίο προστίθεται με το άρθρο 16 του παρόντος, εφαρμόζονται για δαπάνες που πραγματοποιούνται στα φορολογικά έτη που αρχίζουν από 1.1.2020 έως και 31.12.2024.».
Άρθρο 14
Παράταση της αναστολής ισχύος του άρθρου 41 Κ.Φ.Ε. για την επιβολή φόρου υπεραξίας από μεταβίβαση ακίνητης περιουσίας - Τροποποίηση παρ. 33 άρθρου 72 Κ.Φ.Ε.
Η περ. α’ της παρ. 33 του άρθρου 72 του Κώδικα Φορολογίας Εισοδήματος (ν. 4172/2013, Α’ 167) τροποποιείται ως προς την ημερομηνία λήξης της αναστολής της ισχύος του άρθρου 41 του ιδίου Κώδικα περί επιβολής φόρου στο εισόδημα που προκύπτει από υπεραξία μεταβίβασης ακίνητης περιουσίας και διαμορφώνεται ως εξής:
«α. Η ισχύς του άρθρου 41 αναστέλλεται μέχρι και την 31η Δεκεμβρίου 2024.».
Άρθρο 15
Έκδοση πράξης προσδιορισμού του φόρου σε κάθε περίπτωση υποβολής τροποποιητικής δήλωσης στη φορολογία Κεφαλαίου - Τροποποίηση παρ. 5 άρθρου 8 ν. 1587/1950 και παρ. 3 άρθρου 84 Κώδικα Φορολογίας Κληρονομιών, Δωρεών, Γονικών Παροχών και Κερδών από Τυχερά Παίγνια
1. Η παρ. 5 του άρθρου 8 του ν. 1587/1950 (Α’ 294) αντικαθίσταται ως εξής:
«5. Σε περίπτωση υποβολής τροποποιητικής δήλωσης με την οποία μειώνεται η φορολογητέα αξία, εκδίδεται πράξη προσδιορισμού του φόρου σύμφωνα με τα άρθρα 32 και 34 του Κώδικα Φορολογικής Διαδικασίας (ν. 4987/2022 Α’ 206). Με απόφαση του Διοικητή της Ανεξάρτητης Αρχής Δημοσίων Εσόδων καθορίζονται τα όργανα, οι όροι, οι προϋποθέσεις, τα κριτήρια, ο τρόπος, η διαδικασία και κάθε άλλη αναγκαία λεπτομέρεια για την επαλήθευση της ορθότητας και πληρότητας των υποβαλλόμενων δηλώσεων.».
2. Η παρ. 3 του άρθρου 84 του Κώδικα Φορολογίας Κληρονομιών, Δωρεών, Γονικών Παροχών και Κερδών από Τυχερά Παίγνια (ν. 2961/2001, Α’ 266) αντικαθίσταται ως εξής:
«3. Σε περίπτωση υποβολής τροποποιητικής δήλωσης με την οποία μειώνεται η φορολογητέα αξία, εκδίδεται πράξη προσδιορισμού του φόρου σύμφωνα με τα άρθρα 32 και 34 του Κώδικα Φορολογικής Διαδικασίας (ν. 4987/2022, Α’ 206). Με απόφαση του Διοικητή της Ανεξάρτητης Αρχής Δημοσίων Εσόδων καθορίζονται τα όργανα, οι όροι, οι προϋποθέσεις, τα κριτήρια, ο τρόπος, η διαδικασία και κάθε άλλη αναγκαία λεπτομέρεια για την επαλήθευση της ορθότητας και πληρότητας των υποβαλλόμενων δηλώσεων.».
Άρθρο 16
Παράταση ισχύος των μειωμένων τελών κυκλοφορίας τουριστικών λεωφορείων και για το έτος 2023 - Τροποποίηση άρθρου 20 ν. 2948/2001
Οι υποπερ. δ1) και δ2) της περ. Α’ της παρ. 1 του άρθρου 20 του ν. 2948/2001 (Α’ 242) τροποποιούνται, με την παράταση και κατά το έτος 2023 της μείωσης των τελών κυκλοφορίας των τουριστικών λεωφορείων που ίσχυσε για τα έτη 2021 και 2022 και οι υποπερ. δ1) και δ2) διαμορφώνονται ως εξής:
«δ1) Εξαιρετικά για τα έτη 2021, 2022 και 2023, για τα τουριστικά λεωφορεία καταβάλλονται τέλη κυκλοφορίας σύμφωνα με τον κατωτέρω πίνακα:
Κατηγορία Τουριστικά	θέσεις καθήμενων	 τέλη  κυκλοφορίας (σε ευρώ)
Α’	έως 40	 215
Β’	41 και άνω	 300

δ2) Εξαιρετικά για τα έτη 2021, 2022 και 2023, επιπλέον ποσά τελών κυκλοφορίας που έχουν καταβληθεί από ιδιοκτήτες τουριστικών λεωφορείων βάσει του τρίτου πίνακα της υποπερ. δ’ (τουριστικά λεωφορεία) είναι αχρεωστήτως καταβληθέντα και επιστρέφονται σύμφωνα με τις κείμενες διατάξεις.».
Άρθρο 17
Αναστολή εφαρμογής της περ. γ’ της παρ. 6 της υποπαρ. Α.2 της παρ. Α’ του άρθρου πρώτου του ν. 4152/2013 σχετικά με την πιστοποίηση από ανεξάρτητο εκτιμητή και την παροχή εγγύησης, τη διασφάλιση ή την εμπράγματη ασφάλεια για τις ρυθμίσεις οφειλών
Η ισχύς της περ. γ’ της παρ. 6 της υποπαρ. Α.2 της παρ. Α’ του άρθρου πρώτου του ν. 4152/2013 (Α’ 107), αναστέλλεται, ως προς τις προϋποθέσεις πιστοποίησης από ανεξάρτητο εκτιμητή και παροχής εγγύησης ή διασφάλισης ή εμπράγματης ασφάλειας, από τις 28.10.2022 έως και τις 27.10.2023. Η αναστολή καταλαμβάνει και τις ήδη χορηγηθείσες ρυθμίσεις. Εγγυήσεις, διασφαλίσεις ή εμπράγματες ασφάλειες που έχουν παρασχεθεί κατ’ εφαρμογή των διατάξεων που αναφέρονται στο παρόν εξακολουθούν να ισχύουν.
Άρθρο 18
Απλοποίηση όρων και διαδικασίας ακινητοποίησης οχημάτων που τίθενται στο τελωνειακό καθεστώς της προσωρινής εισαγωγής - Τροποποίηση παρ. 2 άρθρου 4 της Δ.247/13/1988 ΑΥΟ - Μεταβατική διάταξη
1. Η παρ. 2 του άρθρου 4 της υπό στοιχεία Δ.247/13/1.3.1988 απόφασης του Αναπληρωτή Υπουργού Οικονομικών (ΑΥΟ, Β’195 και Β’ 307 [διόρθωση σφαλμάτων]), η οποία κυρώθηκε με την παρ. 4 του άρθρου 11 του ν. 1839/1989 (Α’ 90), αντικαθίσταται ως εξής:
«2. Η διάρκεια παραμονής των ειδών ορίζεται στους έξι (6) μήνες, συνεχείς ή όχι, ανά περίοδο δώδεκα (12) μηνών. Όσον αφορά στα επιβατηγά οχήματα, με τη λήξη της παραπάνω διάρκειας κυκλοφορίας τους, εφόσον δεν επανεξάγονται, ακινητοποιούνται με ευθύνη και δαπάνες του δικαιούχου προσώπου, κατόπιν υποβολής αίτησης και έγκρισής της από την αρμόδια τελωνειακή αρχή, για διάστημα που δεν μπορεί να υπερβαίνει τους είκοσι τέσσερις (24) μήνες, με την επιφύλαξη της παρ. 3 του άρθρου 13 του ν. 2873/2000 (Α’ 285). Για την ακινητοποίηση απαιτείται εγγύηση, η οποία καλύπτει τους αναλογούντες στο όχημα δασμούς και φόρους. Τα επιβατηγά οχήματα που βρίσκονται σε ακινητοποίηση λόγω λήξης της διάρκειας κυκλοφορίας τους, τίθενται εκ νέου σε κυκλοφορία με το καθεστώς της προσωρινής εισαγωγής, από το δικαιούχο πρόσωπο, κατόπιν αιτήματός του στην αρμόδια τελωνειακή αρχή και με την επιφύλαξη τήρησης των λοιπών προϋποθέσεων υπαγωγής στο καθεστώς.
Εάν το διάστημα των είκοσι τεσσάρων (24) μηνών της τελωνειακής ακινητοποίησης παρέλθει ή εφόσον λήξει παράταση που χορηγήθηκε σύμφωνα με την παρ. 3 του άρθρου 13 του ν. 2873/2000, χωρίς το δικαιούχο πρόσωπο να προβεί στη νόμιμη τακτοποίηση του επιβατηγού οχήματος, εφαρμόζονται οι διατάξεις περί αζήτητων των άρθρων 43 έως και 49 του Εθνικού Τελωνειακού Κώδικα (ν. 2960/2001, Α’ 265).
Η μη τήρηση των όρων της παρούσας επισύρει τα πρόστιμα της παρ. Α1 του άρθρου 137 του ν. 2960/2001.
Με κοινή απόφαση του Υπουργού Οικονομικών και του Διοικητή της Ανεξάρτητης Αρχής Δημοσίων Εσόδων καθορίζονται οι ειδικότεροι όροι και η διαδικασία της ακινητοποίησης και του ελέγχου των επιβατηγών οχημάτων που ακινητοποιούνται σύμφωνα με την παρούσα, το είδος της παρεχόμενης εγγύησης και κάθε άλλο σχετικό θέμα.».
2. Για τα οχήματα που είναι ήδη ακινητοποιημένα σύμφωνα με την υπό στοιχεία Δ.247/13/1.1.3.1988 ΑΥΟ, η παρ. 2 του άρθρου 4 της ίδιας ΑΥΟ, όπως τροποποιείται με την παρ. 1 του παρόντος, εφαρμόζεται μετά την πρώτη αποσφράγισή τους από τις τελωνειακές αρχές.
Άρθρο 19
Παράταση φορολογίας μεταβίβασης αυτοκινήτων δημόσιας χρήσης - Παράταση προθεσμίας παρ. 1 και 2 άρθρου 10 ν. 2579/1998
1. Η προθεσμία του δεκάτου εδαφίου της παρ. 1 και του εβδόμου εδαφίου της παρ. 2 του άρθρου 10 του ν. 2579/1998 (Α’ 31), ως προς τα οριζόμενα ποσά φόρου για κάθε μεταβίβαση αυτοκινήτου δημόσιας χρήσης από επαχθή αιτία, περιλαμβανομένης και της ανταλλαγής του, παρατείνεται και ισχύει για τις μεταβιβάσεις που πραγματοποιούνται έως και την 31η.12.2024.
2. Από την παράταση της προθεσμίας της παρ. 1 εξαιρείται η περ. ε’ της παρ. 1 του άρθρου 10 του ν. 2579/1998.
Άρθρο 20
Χρηματοδότηση αθλητικών ομάδων από τα φορολογικά έσοδα τυχερών παιγνίων - Τροποποίηση παρ. 2 άρθρου δέκατου έκτου ν. 4787/2021
Η παρ. 2 του άρθρου δέκατου έκτου του ν. 4787/2021 (Α’ 44) τροποποιείται α) με την παράταση της ισχύος εφαρμογής της και για τα έτη 2022 και 2023, β) με τη διαγραφή της λέξης «ανεκχώρητο» ως προς το ποσοστό φορολογικών εσόδων από τυχερά παίγνια και η παρ. 2 διαμορφώνεται ως εξής:
«2. Κατ’ εξαίρεση για τα έτη 2021, 2022 και 2023 το ποσοστό των εσόδων που χρησιμοποιείται για τη χρηματοδότηση αθλητικών ομάδων σύμφωνα με την παρ. 2 του άρθρου 60 του ν. 2961/2001, είναι ακατάσχετο στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκεινται σε οποιαδήποτε κράτηση, τέλος ή εισφορά, δεν δεσμεύεται και δεν συμψηφίζεται με βεβαιωμένα χρέη προς τη Φορολογική Διοίκηση και το Δημόσιο εν γένει, τους δήμους, τις περιφέρειες, τα ασφαλιστικά ταμεία ή τα πιστωτικά ιδρύματα.».
Άρθρο 21
Παράταση αναστολής καταβολής στο Δημόσιο του ποσοστού πέντε τοις εκατό (5%) επί των νοσηλίων από τις Μονάδες Χρόνιας Αιμοκάθαρσης - Τροποποίηση παρ. 2 άρθρου 30 ν. 3846/2010
Η παρ. 2 του άρθρου 30 του ν. 3846/2010 (Α’ 66) τροποποιείται α) ως προς το διάστημα ισχύος της, β) με την επικαιροποίηση της αναφοράς στον Κώδικα Είσπραξης Δημοσίων Εσόδων και η παρ. 2 διαμορφώνεται ως εξής:
«2. Για το διάστημα από την 1.1.2020 έως και την 30ή.6.2023, αναστέλλεται η εφαρμογή της παρ. 1 και τα καταβληθέντα ποσά που αφορούν στο διάστημα της παρούσας δύνανται να επιστρέφονται ή να συμψηφίζονται με οφειλές προς το Δημόσιο, σύμφωνα με τον Κώδικα Εισπράξεως Δημοσίων Εσόδων (ν. 4978/2022, Α’190).».
ΚΕΦΑΛΑΙΟ Β’
ΘΕΣΜΙΚΟ ΠΛΑΙΣΙΟ ΛΕΙΤΟΥΡΓΙΑΣ ΤΗΣ ΚΕΝΤΡΙΚΗΣ ΜΟΝΑΔΑΣ ΚΡΑΤΙΚΩΝ ΕΝΙΣΧΥΣΕΩΝ ΚΑΙ ΤΟΥ ΔΙΚΤΥΟΥ ΚΡΑΤΙΚΩΝ ΕΝΙΣΧΥΣΕΩΝ
Άρθρο 22
Ορισμοί
Για τους σκοπούς του παρόντος ισχύουν οι ακόλουθοι ορισμοί:
α) «Κρατικές ενισχύσεις»: Ενισχύσεις οι οποίες πληρούν τις προϋποθέσεις της παρ. 1 του άρθρου 107 της Συνθήκης για τη Λειτουργία της Ευρωπαϊκής Ένωσης και χορηγούνται υπό οποιαδήποτε μορφή σε οντότητες που ασκούν οικονομική δραστηριότητα από τα κράτη μέλη.
β) «Αποκεντρωμένη Μονάδα Κρατικών Ενισχύσεων» (ΑΜΚΕ): Η υπηρεσία κάθε υπουργείου που είναι αρμόδια για ζητήματα κρατικών ενισχύσεων. Αν δεν υφίσταται ΑΜΚΕ, το έργο της ασκεί η κατά περίπτωση χορηγούσα αρχή.
γ) «Δίκτυο ΑΜΚΕ»: το σύνολο των ΑΜΚΕ του δημόσιου τομέα.
δ) «Καθεστώς ενισχύσεων»: δα) κάθε πράξη βάσει της οποίας χορηγούνται μεμονωμένες ενισχύσεις σε δικαιούχους και οι οποίες ορίζονται στην εν λόγω πράξη κατά τρόπο γενικό και αφηρημένο, δβ) κάθε πράξη βάσει της οποίας χορηγείται ενίσχυση μη συνδεόμενη με συγκεκριμένο έργο σε μια ή περισσότερες επιχειρήσεις για αόριστο χρονικό διάστημα ή για απροσδιόριστο ποσό.
ε) «Ad hoc ενίσχυση»: Η ενίσχυση προς μεμονωμένο δικαιούχο που δεν χορηγείται βάσει καθεστώτος ενισχύσεων.
στ) «Μεμονωμένη ενίσχυση»: Η ενίσχυση που χορηγείται σε μεμονωμένο δικαιούχο βάσει καθεστώτος ενισχύσεων.
ζ) «Μέτρο ενίσχυσης»: Κάθε καθεστώς ενισχύσεων ή ad hoc ενίσχυση.
η) «State Aid Notifications Interactive» (SAΝI): Διαδικτυακή εφαρμογή της Ευρωπαϊκής Επιτροπής, με την οποία τα κράτη μέλη κοινοποιούν τα μέτρα κρατικών ενισχύσεων.
θ) «State Aid Reporting Interactive» (SARI): Διαδικτυακή εφαρμογή της Ευρωπαϊκής Επιτροπής, με την οποία τα κράτη μέλη υποβάλλουν τις ετήσιες εκθέσεις δαπανών κρατικών ενισχύσεων.
ι) «Transparency Award Module» (TAM): Δημόσια προσβάσιμη διαδικτυακή εφαρμογή της Ευρωπαϊκής Επιτροπής, με την οποία τα κράτη μέλη δημοσιοποιούν στοιχεία κρατικών ενισχύσεων ανά δικαιούχο για λόγους διαφάνειας.
ια) «Χορηγούσα αρχή»: ο φορέας που επισπεύδει τη νομική πράξη βάσει της οποίας θεσπίζεται η κρατική ενίσχυση. Αν δεν δύναται να προσδιοριστεί ο ως άνω φορέας, ως χορηγούσα αρχή νοείται ο φορέας που εφαρμόζει το μέτρο με το οποίο χορηγήθηκε η κρατική ενίσχυση.
ιβ) «Σχέδιο μέτρου»: Σχέδιο νόμου, κανονιστικής ή άλλης διοικητικής πράξης που μπορεί να ενέχει στοιχεία κρατικής ενίσχυσης και συνιστά καθεστώς ενίσχυσης ή ad hoc ενίσχυση.
Άρθρο 23
Κεντρική Μονάδα Κρατικών Ενισχύσεων
1. Στη Γενική Διεύθυνση Κρατικών Ενισχύσεων και Αρωγής της Γενικής Γραμματείας Οικονομικής Πολιτικής του Υπουργείου Οικονομικών λειτουργεί οργανική μονάδα επιπέδου διεύθυνσης με την ονομασία «Κεντρική Μονάδα Κρατικών Ενισχύσεων» (ΚεΜΚΕ), η οποία αποτελεί το μοναδικό επίσημο σημείο επαφής της χώρας με την Ευρωπαϊκή Επιτροπή και με λοιπούς ευρωπαϊκούς και διεθνείς φορείς για θέματα κρατικών ενισχύσεων.
2. Η ΚεMKE έχει ενδεικτικά τις εξής αρμοδιότητες:
α. Γνωμοδοτεί επί σχεδίων μέτρων ως προς την ύπαρξη κρατικής ενίσχυσης και ως προς τη συμβατότητά τους με τους κανόνες κρατικών ενισχύσεων πριν τη θέση τους σε ισχύ, σύμφωνα με τη διαδικασία του άρθρου 25.
β. Διαχειρίζεται το ηλεκτρονικό σύστημα SANI μέσω του οποίου:
βα. Κοινοποιεί στην Ευρωπαϊκή Επιτροπή σχέδια μέτρων, εφόσον διαπιστώσει ότι πρέπει να αξιολογηθεί από αυτή η συμβατότητά τους ή χάριν ασφάλειας δικαίου, σύμφωνα με το άρθρο 108 της Συνθήκης για τη Λειτουργία της Ευρωπαϊκής Ένωσης (ΣΛΕΕ).
ββ. Υπογράφει και υποβάλλει μέτρα ή σχέδια μέτρων για τα οποία δεν απαιτείται κοινοποίηση στην Ευρωπαϊκή Επιτροπή.
γ. Συντονίζει τα θέματα κρατικών ενισχύσεων σε εθνικό επίπεδο μέσω του δικτύου των ΑΜΚΕ και μεριμνά για την τήρηση προθεσμιών που θέτει η Ευρωπαϊκή Επιτροπή.
δ. Επιβλέπει και παρακολουθεί την πρόοδο των υποθέσεων κρατικών ενισχύσεων, ιδίως όσων βρίσκονται σε στάδιο εξέτασης από την Ευρωπαϊκή Επιτροπή ή αφορούν στην ανάκτηση παράνομων και ασυμβίβαστων με την εσωτερική αγορά κρατικών ενισχύσεων, συντονίζει τις ενέργειες των αρμόδιων αρχών για την υλοποίηση των αποφάσεων ανάκτησης και ενημερώνει τους εμπλεκόμενους φορείς για τις απαιτούμενες ενέργειες.
ε. Συμμετέχει στη διαμόρφωση απαντήσεων των ελληνικών αρχών προς την Ευρωπαϊκή Επιτροπή για θέματα κρατικών ενισχύσεων και τις ελέγχει πριν την τελική αποστολή τους σε αυτή.
στ. Συμβάλλει στη διαμόρφωση της πολιτικής των κρατικών ενισχύσεων.
ζ. Συγκεντρώνει τα απαραίτητα στοιχεία και υποβάλλει στην Ευρωπαϊκή Επιτροπή την περιοδική έκθεση για τις Υπηρεσίες Γενικού Οικονομικού Συμφέροντος (ΥΓΟΣ), σε συνεργασία με τους αρμόδιους φορείς.
η. Υπογράφει τις δαπάνες κρατικών ενισχύσεων που πραγματοποιήθηκαν κατ’ έτος και που οι ΑΜΚΕ καταχωρούν στο σύστημα SARI για μέτρα που έχουν κοινοποιηθεί στο σύστημα SANI.
θ. Συμμετέχει σε συμβουλευτικά όργανα της Γενικής Διεύθυνσης Ανταγωνισμού της Ευρωπαϊκής Επιτροπής για τον καθορισμό των νέων κανόνων, ανακοινώσεων και διαδικασιών σε θέματα κρατικών ενισχύσεων.
ι. Παρέχει εκπαίδευση και τεχνογνωσία σε θέματα κρατικών ενισχύσεων, σε συνεργασία με αρμόδιους φορείς, καθώς και υποστηρικτικό υλικό για θέματα πολιτικής και διαδικασιών κρατικών ενισχύσεων.
ια. Είναι υπεύθυνη για την επιχειρησιακή λειτουργία του Κεντρικού Πληροφοριακού Συστήματος Κρατικών Ενισχύσεων (ΚΠΣΚΕ), σύμφωνα με το άρθρο 27.
ιβ. Δημοσιοποιεί στο ΤΑΜ τα στοιχεία του άρθρου 32, τα οποία καταχωρίζονται σε αυτό από τις αρμόδιες ΑΜΚΕ.
ιγ. Παρέχει πρόσβαση στους χρήστες για τα συστήματα SANI, SARI και TAM, ως εθνικός διαχειριστής αυτών των συστημάτων.
Άρθρο 24
Αποκεντρωμένες Μονάδες Κρατικών Ενισχύσεων
Οι ΑΜΚΕ έχουν ενδεικτικά τις εξής αρμοδιότητες:
α) Διενεργούν έλεγχο στα σχέδια μέτρων αρμοδιότητάς τους, ως προς την ύπαρξη κρατικών ενισχύσεων και τη συμβατότητα αυτών με τους κανόνες κρατικών ενισχύσεων. Στην αρμοδιότητα κάθε ΑΜΚΕ εμπίπτουν τα σχέδια μέτρων που προωθούνται σε αυτή από τις υπηρεσίες του υπουργείου στο οποίο υπάγεται, τους φορείς που εποπτεύονται από αυτό, τους φορείς οι οποίοι εισηγούνται προς το εν λόγω υπουργείο το μέτρο ενίσχυσης, περιλαμβανομένων των ανεξάρτητων αρχών που εμπίπτουν στην αρμοδιότητα του κάθε υπουργείου, καθώς και τους φορείς για τους οποίους έχει οριστεί αυτή ως αρμόδια ΑΜΚΕ. Οι ΑΜΚΕ δύναται να προτείνουν βελτιώσεις επί των σχεδίων μέτρων που λαμβάνουν πριν τα διαβιβάσουν στην ΚεΜΚΕ.
β) Διαβιβάζουν στην ΚεΜΚΕ τα σχέδια της περ. α) για γνωμοδότηση, συνοδευόμενα από σχετική εισήγησή τους, σύμφωνα με τη διαδικασία του άρθρου 25 του παρόντος.
γ) Εγκρίνουν τα σχέδια μέτρων ενισχύσεων που δεν απαιτούν κοινοποίηση, κατόπιν των οδηγιών της ΚεΜΚΕ.
δ) Καταχωρίζουν και οριστικοποιούν τα σχέδια μέτρων αρμοδιότητάς τους στο σύστημα SANI μέσω του εξουσιοδοτημένου από την ΚεΜΚΕ για τον σκοπό αυτόν χρήστη.
ε) Καταχωρίζουν και οριστικοποιούν στο σύστημα SARI τις δαπάνες κρατικών ενισχύσεων αρμοδιότητάς τους μέσω του εξουσιοδοτημένου από την ΚεΜΚΕ για τον σκοπό αυτόν χρήστη.
στ) Ελέγχουν, επεξεργάζονται και οριστικοποιούν τα στοιχεία που καταχωρίζονται στο Κεντρικό Σύστημα Κρατικών Ενισχύσεων από τις χορηγούσες αρχές για τα μέτρα αρμοδιότητάς τους, σύμφωνα με το άρθρο 27.
ζ) Καταχωρίζουν και οριστικοποιούν στο σύστημα ΤΑΜ, μέσω του εξουσιοδοτημένου από την ΚεΜΚΕ για τον σκοπό αυτό χρήστη, τα στοιχεία του άρθρου 32.
η) Προβαίνουν στις προβλεπόμενες στα άρθρα 30 και 31 ενέργειες, αναφορικά με την υλοποίηση αποφάσεων ανάκτησης.
θ) Παρέχουν υποστήριξη στην ΚεΜΚΕ στις περιπτώσεις κοινοποίησης μέτρων ενίσχυσης στην Ευρωπαϊκή Επιτροπή.
Άρθρο 25
Διαδικασία γνωμοδότησης από την Κεντρική Μονάδα Κρατικών Ενισχύσεων
Τα σχέδια μέτρων υποβάλλονται στην ΚεΜΚΕ για γνωμοδότηση, πριν την υιοθέτησή τους από το αρμόδιο όργανο, με την ακόλουθη διαδικασία:
1. Η ΑΜΚΕ εξετάζει κάθε σχέδιο μέτρου, σύμφωνα με την περ. α’ του άρθρου 24 και το αποστέλλει στην ΚεΜΚΕ, συνοδευόμενο από εισήγηση με τεκμηρίωση, συμπληρωμένη λίστα ελέγχου, όπου υφίσταται και από το απαραίτητο υποστηρικτικό υλικό, εντός είκοσι (20) εργάσιμων ημέρων από την ημερομηνία παραλαβής τους από τη χορηγούσα αρχή.
2. Εφόσον η ΚεΜΚΕ αξιολογεί ότι το σχέδιο μέτρου που έλαβε δεν περιέχει στοιχεία κρατικής ενίσχυσης, αποστέλλει έγγραφη θετική γνωμοδότηση στη χορηγούσα αρχή μέσω της αρμόδιας ΑΜΚΕ, εντός είκοσι (20) εργάσιμων ημερών.
3. Εφόσον η ΚεΜΚΕ αξιολογεί ότι το σχέδιο μέτρου που έλαβε περιέχει στοιχεία κρατικής ενίσχυσης, αποστέλλει στη χορηγούσα αρχή μέσω της αρμόδιας ΑΜΚΕ και εντός είκοσι (20) εργάσιμων ημερών, έγγραφη γνωμοδότηση ως προς τη συμβατότητα του μέτρου με τους κανόνες κρατικών ενισχύσεων ως ακολούθως:
α. δύναται να προτείνει τροποποιήσεις και βελτιώσεις για τον αποκλεισμό ύπαρξης κρατικής ενίσχυσης ή για την επίτευξη συμβατότητας του μέτρου με τους κανόνες κρατικών ενισχύσεων,
β. διαπιστώνει τη συμβατότητα με τους κανόνες κρατικών ενισχύσεων.
4. Στη γνωμοδότηση της παρ. 3, η ΚεΜΚΕ ενημερώνει τη χορηγούσα αρχή για ενέργειες που απαιτούνται για την υιοθέτηση του μέτρου. Εφόσον κρίνει ότι το μέτρο χρήζει κοινοποίησης στην Ευρωπαϊκή Επιτροπή, σύμφωνα με την παρ. 3 του άρθρου 108 της Συνθήκης για τη Λειτουργία της Ευρωπαϊκής Ένωσης, ενημερώνει την ΑΜΚΕ παρέχοντας κατευθύνσεις για την προετοιμασία του φακέλου κοινοποίησης.
5. Η προθεσμία των παρ. 2 και 3 εκκινεί με την υποβολή στην ΚεΜΚΕ πλήρους φακέλου από την αρμόδια ΑΜΚΕ, σύμφωνα με την παρ. 1. Η γνωμοδότηση της ΚεΜΚΕ προσαρτάται ως αναπόσπαστο τμήμα στο σχέδιο μέτρου.
6. Σχέδιο μέτρου υιοθετείται κατόπιν θετικής γνωμοδότησης ή ενσωμάτωσης των προτεινόμενων τροποποιήσεων και βελτιώσεων, και υλοποίησης απαιτούμενων ενεργειών. Εφόσον κριθεί ότι το σχέδιο μέτρου χρήζει κοινοποίησης στην Ευρωπαϊκή Επιτροπή, σύμφωνα με το άρθρο 108 της Συνθήκης για τη Λειτουργία της Ευρωπαϊκής Ένωσης, αυτό υιοθετείται μετά την έκδοση σχετικής απόφασης της Ευρωπαϊκής Επιτροπής ή με την ενσωμάτωση ρήτρας αναστολής.
7. Η ΚεΜΚΕ, σε περίπτωση που λαμβάνει γνώση με επίσημη έγγραφη ενημέρωση από οποιονδήποτε φορέα του δημόσιου τομέα, όπως αυτός ορίζεται στην περ. (α) της παρ. 1 του άρθρου 14 του ν. 4270/2014 (Α’ 143), ότι έχει υιοθετηθεί μέτρο κρατικής ενίσχυσης χωρίς να έχει υποβληθεί στην εν λόγω υπηρεσία για να τηρηθεί η διαδικασία ελέγχου της συμβατότητάς της με το ενωσιακό δίκαιο, ενημερώνει τη χορηγούσα αρχή για τις συνέπειες που μπορεί να επιφέρει η υλοποίηση του μέτρου εάν δεν τηρηθεί η ως άνω διαδικασία.
8. Στην περίπτωση σχεδίων μέτρων και πράξεων που αφορούν έργα της περ. α’ της παρ. 5 του άρθρου 21 του ν. 4914/2022 (Α’ 61), η διαδικασία του παρόντος εφαρμόζεται μόνο για τα σχέδια μέτρων και τις πράξεις που χρήζουν γνωστοποίησης ελλείψει οδηγιών της ΚεμΚΕ, κατά την περ. γ’ του άρθρου 24 του παρόντος και κοινοποίησης στην Ευρωπαϊκή Επιτροπή σύμφωνα με το άρθρο 108 της Συνθήκης για τη Λειτουργία της Ευρωπαϊκής Ένωσης.
Άρθρο 26
Συνεργασία με το Κέντρο Διεθνούς και Ευρωπαϊκού Οικονομικού Δίκαιου (ΚΔΕΟΔ)
Η ΚΕΜΚΕ και οι ΑΜΚΕ επικουρούνται σε θέματα κρατικών ενισχύσεων από τη Μονάδα Κρατικών Ενισχύσεων του ΚΔΕΟΔ, η οποία ειδικότερα:
α) γνωμοδοτεί επί ερωτημάτων ως προς την αξιολόγηση μέτρων από άποψη κανόνων κρατικών ενισχύσεων και ως προς θέματα ανάκτησης, κατά προτεραιότητα, και
β) καταρτίζει ερωτηματολόγια κατά το πρότυπο των ερωτηματολογίων της Ευρωπαϊκής Επιτροπής, κατόπιν αιτήματος της ΚεΜΚΕ, τα οποία χρησιμοποιούνται από τις ΑΜΚΕ κατά τον έλεγχο των σχεδίων μέτρων του άρθρου 24.
Άρθρο 27
Κεντρικό Πληροφοριακό Σύστημα Κρατικών Ενισχύσεων
1. Για την ηλεκτρονική καταχώριση, επεξεργασία και παρακολούθηση των κρατικών ενισχύσεων οι οποίες χορηγούνται στην ελληνική επικράτεια, αναπτύσσεται και λειτουργεί το Κεντρικό Πληροφοριακό Σύστημα Κρατικών Ενισχύσεων (ΚΠΣΚΕ).
2. Η ΚεΜΚΕ είναι αρμόδια για την επιχειρησιακή λειτουργία του ΚΠΣΚΕ, σύμφωνα με το π.δ. 142/2017 (Α’ 192). Η Γενική Γραμματεία Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης ορίζεται ως φορέας λειτουργίας του ΚΠΣΚΕ και υποστηρίζει τεχνικά την παραγωγική λειτουργία του, σύμφωνα με τα άρθρα 85 έως και 88 του ν. 4727/2020 (Α’ 184), για τις πληροφοριακές υποδομές.
3. Στο ΚΠΣΚΕ καταχωρίζονται τα μέτρα ενισχύσεων και οι μεμονωμένες ενισχύσεις. Κάθε μέτρο κρατικής ενίσχυσης λαμβάνει μοναδικό αναγνωριστικό κωδικό με την καταχώρισή του στο ΚΠΣΚΕ. Η είσοδος και η αυθεντικοποίηση των χρηστών στην εφαρμογή γίνονται με χρήση των προσωπικών κωδικών taxisnet ή με κωδικό δημόσιας διοίκησης.
4. Η καταχώριση των στοιχείων της παρ. 3 πραγματοποιείται από τις χορηγούσες αρχές.
5. Ο έλεγχος, η επεξεργασία και η οριστικοποίηση των στοιχείων της παρ. 3 πραγματοποιούνται από την ΑΜΚΕ κάθε υπουργείου.
6. Τα στοιχεία που αφορούν στις μεμονωμένες ενισχύσεις καταχωρίζονται και οριστικοποιούνται από τις χορηγούσες αρχές.
7. Οι χορηγούσες αρχές και οι ΑΜΚΕ που διαθέτουν πληροφοριακά συστήματα, στα οποία τηρούνται δεδομένα κρατικών ενισχύσεων, διασυνδέονται με το ΚΠΣΚΕ μέσω του Κέντρου Διαλειτουργικότητας (ΚΕΔ) της Γενικής Γραμματείας Πληροφοριακών Συστημάτων Δημόσιας Διοίκησης. Το ΚΠΣΚΕ δύναται να διασυνδέεται και με τα πληροφοριακά συστήματα της Ευρωπαϊκής Επιτροπής SANI, SARI, TAM, στα οποία τηρούνται δεδομένα κρατικών ενισχύσεων.
Άρθρο 28
Χρήση Ολοκληρωμένου Πληροφοριακού Συστήματος Κρατικών Ενισχύσεων - Τροποποίηση παρ. 6 άρθρου 56 ν. 4914/2022
Η παρ. 6 του άρθρου 56 του ν. 4914/2022 (Α’ 61), περί χρήσης του Ολοκληρωμένου Πληροφοριακού Συστήματος Κρατικών Ενισχύσεων (ΟΠΣΚΕ), διαμορφώνεται ως περ. α), προστίθενται περ. β), γ), δ) και ε) και η παρ. 6 διαμορφώνεται ως εξής:
«6. α) Η χρήση του ΟΠΣΚΕ είναι υποχρεωτική για το σύνολο των φορέων που υλοποιούν δράσεις κρατικών ενισχύσεων και ήσσονος σημασίας, που χρηματοδοτούνται από τα Ταμεία και το ΕΓΤΑΑ. Επιπλέον, στο ΟΠΣΚΕ δύνανται να καταχωρίζονται και δεδομένα που αφορούν σε προγράμματα, δράσεις ή έργα που χρηματοδοτούνται από εθνικούς ή ενωσιακούς πόρους, όπως το Εθνικό Πρόγραμμα Ανάπτυξης, το Ταμείο Ανάκαμψης και Ανθεκτικότητας και ο τακτικός προϋπολογισμός.
β) Η επικοινωνία στο ΟΠΣΚΕ πραγματοποιείται αποκλειστικά ηλεκτρονικά, αφού προηγηθεί η διαδικασία αυθεντικοποίησης των χρηστών με χρήση προσωπικών κωδικών- διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης (taxisnet) ή διαδικασία ταυτοποίησης των χρηστών στο ΟΠΣΚΕ.
γ) Ειδικότερα η κοινοποίηση εγγράφων, αποφάσεων και σχετικών ειδοποιήσεων, οι οποίες αφορούν στις δράσεις του ΟΠΣΚΕ προς φυσικά και νομικά πρόσωπα, γίνεται αποκλειστικά μέσω ηλεκτρονικής αλληλογραφίας. Εφόσον τα έγγραφα, οι αποφάσεις ή οι ειδοποιήσεις αφορούν σε φυσικό πρόσωπο, η κοινοποίηση πραγματοποιείται ηλεκτρονικά με ανάρτηση στον λογαριασμό επικοινωνίας του εν λόγω προσώπου ή του νόμιμου εκπροσώπου του στο ΟΠΣΚΕ, την οποία ακολουθεί ηλεκτρονική ειδοποίηση στη δηλωθείσα στο ΟΠΣΚΕ διεύθυνση ηλεκτρονικού ταχυδρομείου του φυσικού προσώπου. Εφόσον τα έγγραφα, οι αποφάσεις ή οι σχετικές ειδοποιήσεις αφορούν σε νομικό πρόσωπο, η κοινοποίηση πραγματοποιείται ηλεκτρονικά, με ανάρτηση στον λογαριασμό του νομικού προσώπου ή του νόμιμου εκπροσώπου του στο ΟΠΣΚΕ, την οποία ακολουθεί ηλεκτρονική ειδοποίηση στη δηλωθείσα στο ΟΠΣΚΕ διεύθυνση ηλεκτρονικού ταχυδρομείου του νομικού προσώπου.
δ) Η κοινοποίηση του παρόντος επέχει θέση κοινοποίησης, κατά την έννοια του άρθρου 19 του Κώδικα Διοικητικής Διαδικασίας (ν. 2690/1999, Α’ 45), ολοκληρώνεται με την αποστολή ηλεκτρονικής ειδοποίησης στη δηλωθείσα στο ΟΠΣΚΕ διεύθυνση ηλεκτρονικού ταχυδρομείου του φυσικού ή νομικού προσώπου και επιφέρει όλες τις νόμιμες συνέπειες.
ε) Οι περ. β), γ) και δ) εφαρμόζονται και για το Ολοκληρωμένο Πληροφοριακό Σύστημα του άρθρου 54.».
Άρθρο 29
Διαλειτουργικότητα του Ολοκληρωμένου Πληροφοριακού Συστήματος Κρατικών Ενισχύσεων και του Ολοκληρωμένου Πληροφοριακού Συστήματος - Αντικατάσταση παρ. 2 άρθρου 59 ν. 4914/2022
Η παρ. 2 του άρθρου 59 του ν. 4914/2022 (Α’ 61), περί της διαλειτουργικότητας του Ολοκληρωμένου Πληροφοριακού Συστήματος Κρατικών Ενισχύσεων (ΟΠΣΚΕ), αντικαθίσταται ως εξής:
«2. Το ΟΠΣΚΕ διαλειτουργεί ομοίως υποχρεωτικά και με υψηλή διαθεσιμότητα με τα αναφερόμενα στην παρ. 1 πληροφοριακά συστήματα, με το Πληροφοριακό Σύστημα Σώρευσης Ενισχύσεων Ήσσονος Σημασίας, καθώς και με τα λοιπά συστήματα της δημόσιας διοίκησης, για την άντληση και ανταλλαγή πληροφοριών και δεδομένων που σχετίζονται με τη διαχείριση, την υλοποίηση και τον έλεγχο των πράξεων που υλοποιούνται μέσω αυτού. Τα αιτήματα των Ειδικών Υπηρεσιών της Εθνικής Αρχής Συντονισμού για νέες διαδικτυακές υπηρεσίες κατά την έννοια της παρ. 2 του άρθρου 3 της υπό στοιχεία 118944 ΕΞ/23.10.2019 απόφασης του Υπουργού Επικρατείας (Β’ 3990), εγκρίνονται μέσω του Κέντρου Διαλειτουργικότητας (ΚΕΔ) της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης και η ένταξή τους σε παραγωγική λειτουργία ολοκληρώνεται κατά τη μέγιστη δυνατή προτεραιότητα. Αν τα αιτήματα περιέχουν ελλείψεις, η αιτούσα ενημερώνεται σχετικά εγγράφως μέσω του ΚΕΔ, εντός αποκλειστικής προθεσμίας είκοσι (20) ημερών από την υποβολή του αιτήματος. Οι φορείς - πάροχοι κατά την έννοια του άρθρου 1 της ανωτέρω απόφασης εκπληρώνουν τις υποχρεώσεις τους για τη διάθεση των νέων διαδικτυακών υπηρεσιών, κατά τη μέγιστη δυνατή προτεραιότητα. Η παρούσα εφαρμόζεται και για τα αιτήματα που εκκρεμούν κατά την έναρξη ισχύος του παρόντος και δεν εφαρμόζεται για το Κεντρικό Πληροφοριακό Σύστημα Κρατικών Ενισχύσεων. Τα δεύτερο, τρίτο και τέταρτο εδάφια εφαρμόζονται και για το ΟΠΣ της παρ. 1.».
Άρθρο 30
Ανάκτηση παράνομων και ασυμβίβαστων κρατικών ενισχύσεων
1. Κρατικές ενισχύσεις οι οποίες έχουν κριθεί από την Ευρωπαϊκή Επιτροπή ή το Δικαστήριο της Ευρωπαϊκής Ένωσης παράνομες ή ασυμβίβαστες με την εσωτερική αγορά, σύμφωνα με τα άρθρα 107 έως και 109 της Συνθήκης για τη Λειτουργία της Ευρωπαϊκής Ένωσης και ζητείται η ανάκτησή τους δυνάμει απόφασης της Ευρωπαϊκής Επιτροπής (απόφαση ανάκτησης) ή απόφασης του Δικαστηρίου της Ευρωπαϊκής Ένωσης, ανακτώνται από την χορηγούσα αρχή.
2. Αν χορηγούσα αρχή είναι υπηρεσία ή εποπτευόμενος φορέας του Υπουργείου Οικονομικών, αρμόδια υπηρεσία για την ανάκτηση και την εφαρμογή της διαδικασίας του παρόντος άρθρου και του άρθρου 31 είναι η ΑΜΚΕ του Υπουργείου Οικονομικών.
3. Αναστέλλεται η καταβολή κάθε συμβιβάσιμης κρατικής ενίσχυσης σε οποιονδήποτε αποδέκτη οφείλει να επιστρέψει παράνομη και ασυμβίβαστη με την εσωτερική αγορά ενίσχυση, σύμφωνα με προηγούμενη απόφαση ανάκτησης της παρ. 1, μέχρι ο αποδέκτης να επιστρέψει την παράνομη και ασυμβίβαστη ενίσχυση που έλαβε, εκτός αν άλλως προβλέπεται από την κατά περίπτωση εφαρμοστέα ενωσιακή νομική βάση.
Άρθρο 31
Διαδικασία υλοποίησης της απόφασης ανάκτησης
1. Η ΚεΜΚΕ καθορίζει και συντονίζει τις ενέργειες της αρμόδιας ΑΜΚΕ, της χορηγούσας αρχής και κάθε άλλου κατά περίπτωση εμπλεκόμενου φορέα, για την υλοποίηση της απόφασης ανάκτησης, σύμφωνα με το άρθρο 16 του Κανονισμού (ΕΕ) 2015/1589 του Συμβουλίου της 13ης Ιουλίου 2015 περί λεπτομερών κανόνων για την εφαρμογή του άρθρου 108 της Συνθήκης για τη Λειτουργία της Ευρωπαϊκής Ένωσης (L 248).
Ειδικότερα:
α. αποστέλλει αμελλητί στην αρμόδια ΑΜΚΕ την απόφαση ανάκτησης και κάθε άλλο σχετικό στοιχείο,
β. ενημερώνει σε τακτική βάση την Ευρωπαϊκή Επιτροπή για τις ενέργειες και τα μέτρα που λαμβάνονται από τις ελληνικές αρχές, σχετικά με την πορεία υλοποίησης της απόφασης ανάκτησης. Σε περίπτωση δυσχερειών κατά την υλοποίηση της απόφασης ανάκτησης, η ΚεΜΚΕ συνεργάζεται με τους εμπλεκόμενους φορείς και την Ευρωπαϊκή Επιτροπή για την εξεύρεση τρόπων αντιμετώπισης αυτών.
2. Κάθε AMKE, με την επιφύλαξη της παρ. 2 του άρθρου 30, επικουρεί τη χορηγούσα αρχή στις ενέργειες για την υλοποίηση της απόφασης ανάκτησης εντός της προθεσμίας που ορίζει η απόφαση αυτή και σύμφωνα με τις οδηγίες της ΚεΜΚΕ.
Ειδικότερα:
α. προωθεί αμελλητί στη χορηγούσα αρχή την απόφαση ανάκτησης της Ευρωπαϊκής Επιτροπής και κάθε άλλο σχετικό υποστηρικτικό υλικό,
β. καθοδηγεί τη χορηγούσα αρχή στις ενέργειες υλοποίησης της ανάκτησης,
γ. ενημερώνει την ΚεΜΚΕ για την πορεία υλοποίησης της απόφασης ανάκτησης, και
δ. παρέχει σε αυτή όλα τα στοιχεία και έγγραφα που ζητούνται.
3. Η χορηγούσα αρχή εκδίδει σχετική πράξη όπου προσδιορίζονται οι υπόχρεοι ανάκτησης και το προς ανάκτηση ποσό από έκαστο εξ αυτών ως ακολούθως:
α. Συλλέγει τα απαραίτητα στοιχεία και προσδιορίζει τους αποδέκτες της ενίσχυσης και υπόχρεους ανάκτησης, προβαίνοντας σε κάθε απαιτούμενη προς τον σκοπό αυτό ενέργεια. Υπολογίζει το προς ανάκτηση από έκαστο υπόχρεο ποσό ανάκτησης, το οποίο περιλαμβάνει τόκους ανάκτησης, υπολογιζόμενους σύμφωνα με την Ανακοίνωση της Ευρωπαϊκής Επιτροπής 2008/C14/02, για τη μέθοδο καθορισμού των επιτοκίων αναφοράς και προεξόφλησης, καθώς και όσα προβλέπονται στα άρθρα 9 έως και 11 του Κεφαλαίου V του Κανονισμού (ΕΕ) 794/2004 της Επιτροπής της 21ης Απριλίου 2004 (L 140). Οι τόκοι αυτοί υπολογίζονται από την ημερομηνία που η ενίσχυση τέθηκε στη διάθεση του αποδέκτη αυτής, μέχρι την ημερομηνία οικειοθελούς επιστροφής του ανακτητέου ποσού από τον υπόχρεο ή αποστολής χρηματικού καταλόγου στην αρμόδια Δ.Ο.Υ. Μετά την αποστολή του χρηματικού καταλόγου, η απαίτηση λαμβάνει νόμιμες προσαυξήσεις της βεβαιωμένης οφειλής κατά την ισχύουσα νομοθεσία, οι οποίες προσαυξάνουν αντίστοιχα το καταβλητέο ποσό. Για τον υπολογισμό των τόκων ανάκτησης δύναται να χρησιμοποιηθεί η σχετική ηλεκτρονική εφαρμογή της Ευρωπαϊκής Επιτροπής.
β. Αποστέλλει στην ΚεΜΚΕ, μέσω της αρμόδιας ΑΜΚΕ, το τελικό ανακτητέo ποσό για έλεγχο πριν την υποβολή του στην Ευρωπαϊκή Επιτροπή.
γ. Εκδίδει σχετική πράξη όπου προσδιορίζονται οι υπόχρεοι ανάκτησης και το προς ανάκτηση ποσό από έκαστο εξ αυτών, σύμφωνα με τις περ. α’ και β’.
δ. Αποστέλλει στον αποδέκτη της ενίσχυσης και υπόχρεο ανάκτησης αντίγραφο της απόφασης της Ευρωπαϊκής Επιτροπής και απόσπασμα της πράξης της περ. γ’ της παρ. 3 με αίτημα την καταβολή εντός προθεσμίας τριάντα (30) ημερολογιακών ημερών από την ημερομηνία παραλαβής των ανωτέρω εγγράφων του ανακτητέου ποσού στη Δ.Ο.Υ. φορολογίας εισοδήματος του αποδέκτη της ενίσχυσης και υπόχρεου ανάκτησης.
ε. Συντάσσει, μετά την άπρακτη παρέλευση της προθεσμίας της περ. δ’, χρηματικό κατάλογο χωρίς υπαίτια καθυστέρηση στον οποίο αναγράφονται το όνομα και ο Α.Φ.Μ. του αποδέκτη της ενίσχυσης και υπόχρεου ανάκτησης, οι Α.Φ.Μ. συνυπόχρεων για την καταβολή της οφειλής του βεβαιωθέντος ποσού, το προς ανάκτηση ποσό, ο αναλυτικός λογαριασμός εσόδου, καθώς και ο χρόνος καταβολής, ο οποίος δεν μπορεί να υπερβαίνει την προθεσμία ανάκτησης που τίθεται στην απόφαση της Ευρωπαϊκής Επιτροπής, και τον αποστέλλει στην οικεία Δ.Ο.Υ., προκειμένου να γίνουν η βεβαίωση και η είσπραξη του ποσού, σύμφωνα με τη διαδικασία του Κώδικα Είσπραξης Δημοσίων Εσόδων (ν. 4978/2022, Α’ 190).
στ. Παρακολουθεί τη διαδικασία βεβαίωσης και είσπραξης των προς ανάκτηση ποσών, συμπεριλαμβανομένων μέτρων αναγκαστικής εκτέλεσης, μέχρι την πλήρη ολοκλήρωση της ανάκτησης και ενημερώνει σχετικά την αρμόδια ΑΜΚΕ και την ΚεΜΚΕ.
ζ. Σε περίπτωση εταιρειών σε καθεστώς αφερεγγυότητας, η χορηγούσα αρχή διασφαλίζει ότι το ελληνικό δημόσιο αναγγέλλεται για τα ποσά της ανάκτησης στον πίνακα κατάταξης πιστωτών ή στον πίνακα διανομής.
4. Οφειλές που αφορούν σε ανάκτηση κρατικής ενίσχυσης βάσει απόφασης της Ευρωπαϊκής Επιτροπής ή του Δικαστηρίου της Ευρωπαϊκής Ένωσης, δεν υπάγονται σε οποιαδήποτε διευκόλυνση ή ρύθμιση καταβολής ληξιπρόθεσμων οφειλών ή χορήγηση διοικητικής ή εκ του νόμου αναστολής. Οποιαδήποτε χορηγηθείσα διευκόλυνση ή ρύθμιση καταβολής ληξιπρόθεσμων χρεών ή κάθε είδους διοικητική ή εκ του νόμου αναστολή καταργείται.
5. Νόμιμο τίτλο για την είσπραξη του ποσού αποτελούν η απόφαση ανάκτησης της Ευρωπαϊκής Επιτροπής και το απόσπασμα της πράξης της παρ. 3.
6. Αρμόδια Δ.Ο.Υ. για τη βεβαίωση και είσπραξη των ποσών που ανακτώνται κατά το παρόν άρθρο ορίζεται η Δ.Ο.Υ. φορολογίας εισοδήματος του αποδέκτη της ενίσχυσης.
7. Από την εφαρμογή του παρόντος άρθρου δεν θίγονται ειδικότερες διατάξεις που αφορούν στη διαδικασία ανάκτησης κρατικών ενισχύσεων ως αχρεωστήτως καταβληθέντων ποσών σε συγχρηματοδοτούμενα έργα.
Άρθρο 32
Υποχρέωση διαφάνειας κατά τη χορήγηση κρατικών ενισχύσεων
1. Αναρτώνται στο ΤΑΜ συνοπτικά στοιχεία για χορηγηθείσες μεμονωμένες κρατικές ενισχύσεις μετά την 1η.7.2016 για λόγους διαφάνειας, σύμφωνα με τους ενωσιακούς κανόνες κρατικών ενισχύσεων.
2. Τα στοιχεία, που δημοσιεύονται, περιλαμβάνουν ιδίως την επωνυμία και τον Α.Φ.Μ. του δικαιούχου, το είδος και τον τομέα δραστηριότητας της επιχείρησης, το ποσό ενίσχυσης και το μέσο ενίσχυσης, καθώς και κάθε άλλο στοιχείο που προβλέπεται από την ενωσιακή νομική βάση χορήγησης της ενίσχυσης. Η συναίνεση του δικαιούχου για τη δημοσίευση των στοιχείων του πρώτου εδαφίου τεκμαίρεται με τη λήψη της ενίσχυσης.
3. Τα στοιχεία των παρ. 1 και 2 παρέχονται στις ΑΜΚΕ από τις χορηγούσες αρχές. Οι ΑΜΚΕ τα καταχωρίζουν στο ΤΑΜ και τα στοιχεία εγκρίνονται προς δημοσίευση από την ΚεΜΚΕ. Οι χρήστες του ΤΑΜ εξουσιοδοτούνται από την ΚεΜΚΕ, μετά από αίτηση των ΑΜΚΕ.
Άρθρο 33
Εξουσιοδοτικές διατάξεις
1. Με κοινή απόφαση του Υπουργού Οικονομικών και του καθ’ ύλην αρμόδιου υπουργού, δύναται να συστήνεται νέα ΑΜΚΕ για την εφαρμογή των άρθρων 24 έως 27 και των άρθρων 30 έως και 32.
2. Με κοινή απόφαση των Υπουργών Οικονομικών και Ψηφιακής Διακυβέρνησης καθορίζονται οι τεχνικές και λειτουργικές απαιτήσεις του ΚΠΣΚΕ, οι χρήστες και οι ρόλοι τους, τα ζητήματα διασύνδεσης και διαλειτουργικότητας του ΚΠΣΚΕ με λοιπά πληροφοριακά συστήματα, οργανωτικά και τεχνικά θέματα και κάθε άλλη λεπτομέρεια σχετική με την ανάπτυξη και λειτουργία του ΚΠΣΚΕ του άρθρου 27.
3. Για την έναρξη της παραγωγικής λειτουργίας του ΚΠΣΚΕ του άρθρου 27, τη διασύνδεσή του με τα πληροφοριακά συστήματα που τηρούν στοιχεία κρατικών ενισχύσεων και τη σταδιακή επέκταση της εφαρμογής του από τις χορηγούσες Αρχές ή τις ΑΜΚΕ εκδίδεται διαπιστωτική πράξη του Γενικού Γραμματέα Οικονομικής Πολιτικής.
4. Με κοινή απόφαση του Υπουργού Οικονομικών και του καθ’ ύλην αρμοδίου Υπουργού δύναται να προσδιορίζεται η αρμόδια για την ανάκτηση υπηρεσία, αν για αντικειμενικούς λόγους δεν μπορεί να προσδιοριστεί η χορηγούσα αρχή ή εάν η αρχή που υλοποιεί το μέτρο δεν μπορεί να ανταποκριθεί για αντικειμενικούς λόγους στις απαιτήσεις υλοποίησης της απόφασης ανάκτησης για την εφαρμογή των άρθρων 30 και 31.
Άρθρο 34
Μεταβατικές διατάξεις
1. Με απόφαση του αρμόδιου οργάνου του Υπουργείου Οικονομικών, μετά από σύμφωνη γνώμη του Προϊσταμένου της ΚεΜΚΕ, αποσπασμένοι υπάλληλοι που υπηρετούν στην ΚεΜΚΕ έως τη δημοσίευση του παρόντος και προέρχονται από φορείς του δημοσίου τομέα, όπως ορίζεται στην περ. α) της παρ. 1 του άρθρου 14 του ν. 4270/2014 (Α’ 143), μετατάσσονται στην ΚεΜΚΕ κατά τη λήξη της απόσπασης, εφόσον υποβάλλουν σχετική αίτηση, κατά παρέκκλιση του ν. 4440/2016 (Α’ 224). Οι υπάλληλοι μετατάσσονται σε κενή οργανική θέση του ιδίου κλάδου, με τον βαθμό και το μισθολογικό κλιμάκιο που κατέχουν, την ίδια σχέση εργασίας και με διατήρηση τυχόν προσωπικής διαφοράς στις αποδοχές. Υπάλληλοι που προέρχονται από φορέα στον οποίο εφαρμόζεται διαφορετικό βαθμολογικό ή μισθολογικό καθεστώς, κατατάσσονται βάσει των αντίστοιχων διατάξεων που ισχύουν για το Υπουργείο Οικονομικών. Εάν η απόσπαση λήξει πριν από τη δημοσίευση της πράξης μετάταξης, παρατείνεται αυτοδικαίως μέχρι την έκδοση της πράξης μετάταξης και πάντως μέχρι χρονικό διάστημα έξι (6) μηνών. Οι υπάλληλοι που δεν υποβάλλουν αίτηση ή δεν μετατάσσονται επιστρέφουν στην υπηρεσία στην οποία ανήκει η οργανική τους θέση μετά τη λήξη της απόσπασης.
2. Η Διυπουργική Επιτροπή Κρατικών Ενισχύσεων που συστάθηκε βάσει της υποπαρ. Β.5 της παρ. Β’ του άρθρου πρώτου του ν. 4152/2013 (Α’ 107) εξακολουθεί να ισχύει, μέχρι τη σύσταση της Κυβερνητικής Επιτροπής Κρατικών Ενισχύσεων, σύμφωνα με το άρθρο 8 του ν. 4622/2019 (Α’ 133).
3. Τα άρθρα 30 και 31 του παρόντος δεν τυγχάνουν εφαρμογής στις περιπτώσεις αποφάσεων ανάκτησης την υλοποίηση των οποίων έχει ήδη, πριν από την έναρξη ισχύος του παρόντος, ξεκινήσει η αρμόδια, με βάση το προϊσχύσαν νομικό καθεστώς, υπηρεσία, ή για τις οποίες έχει ήδη αυτή προβεί σε σχετικές προπαρασκευαστικές ενέργειες. Το άρθρο 36 του ν. 4351/2015 (Α’ 164) διατηρείται σε ισχύ.
Άρθρο 35
Καταργούμενες διατάξεις
1. Οι υποπαρ. Β.2. έως και Β.9 της παρ. Β’ του άρθρου πρώτου του ν. 4152/2013 (Α’ 107) για τη σύσταση, τη στελέχωση, τη λειτουργία διαδικασίας γνωμοδότησης και υποστήριξης της ΚεΜΚΕ, τη λειτουργία του Δικτύου Κρατικών Ενισχύσεων, της Διυπουργικής Επιτροπής Κρατικών Ενισχύσεων, του Κεντρικού Πληροφοριακού Συστήματος Κρατικών Ενισχύσεων και ανακτήσεων καταργούνται, με την εξαίρεση της περ. στ’ της παρ. 2 της υποπάρ. Β3 και με την επιφύλαξη της παρ. 2 του άρθρου 34 του παρόντος.
2. Οι περ. 1 έως και 5 και 8 της υποπαρ. Β.10 της παρ. Β’ του άρθρου πρώτου του ν. 4152/2013, περί διαδικασίας ανάκτησης παράνομων κρατικών ενισχύσεων, καταργούνται.
3. Η υποπαρ. Β.11 της παρ. Β’ του άρθρου πρώτου του ν. 4152/2013 για την ανάρτηση και καταχώριση συγκεκριμένων στοιχείων σχετικά με τις κρατικές ενισχύσεις, καταργείται.
4. Η υποπαρ. Β.12 της παρ. Β’ του άρθρου πρώτου του ν. 4152/2013, περί τελικών και μεταβατικών διατάξεων, καταργείται.
5. Οι υποπερ. α’ και β’ της περ. 6 της παρ. ε’ του άρθρου πρώτου του ν. 4254/2014 (Α’ 85) για τη στελέχωση της Κεντρικής Μονάδας Κρατικών Ενισχύσεων, καταργούνται.
6. Το άρθρο 22 του ν. 4002/2011 (Α’ 180), για την ανάκτηση παράνομων κρατικών ενισχύσεων, καταργείται.
ΜΕΡΟΣ Γ’
ΜΙΣΘΟΛΟΓΙΚΕΣ ΡΥΘΜΙΣΕΙΣ
Άρθρο 36
Παροχές επικουρικού προσωπικού - Τροποποίηση παρ. 5 άρθρου 10 ν. 3329/2005
Το πέμπτο εδάφιο της περ. β’ της παρ. 5 του άρθρου 10 του ν. 3329/2005 (Α’ 81) τροποποιείται με την αντικατάσταση των λέξεων «τα επιδόματα» από τις λέξεις «τις παροχές» και η περ. β’ διαμορφώνεται ως εξής:
«β) Το επικουρικό προσωπικό, κατά τον χρόνο απασχόλησής του, αμείβεται σύμφωνα με τις διατάξεις που ισχύουν για το προσωπικό με σύμβαση εργασίας ορισμένου χρόνου των ίδιων φορέων. Η δαπάνη για την αμοιβή του βαρύνει τις πιστώσεις του προϋπολογισμού του φορέα, στον οποίο εργάζονται. Η δαπάνη για την αμοιβή του προσωπικού του παρόντος άρθρου δύναται να καλύπτεται και από ενωσιακούς πόρους και συγχρηματοδοτούμενα προγράμματα. Στην περίπτωση του προηγούμενου εδαφίου η διάρκεια της σύμβασης δύναται να ανανεώνεται, πέραν της διετίας και μέχρι τη λήξη των ως άνω προγραμμάτων.
Οι διατάξεις της εργατικής νομοθεσίας, όπως αυτές για τις άδειες των εργαζομένων και για τις παροχές που αυτοί δικαιούνται, ισχύουν και εφαρμόζονται και για το επικουρικό προσωπικό.».
Άρθρο 37
Δαπάνες μετακίνησης και διαμονής των μελών του Διοικητικού Συμβουλίου του Συνδέσμου Κοινωνικών Λειτουργών Ελλάδος (Σ.Κ.Λ.Ε.) - Τροποποίηση παρ. 5 άρθρου 84 ν. 4488/2017
Στην παρ. 5 του άρθρου 84 του ν. 4488/2017 (Α’ 137), καταργούνται το δεύτερο και το τρίτο εδάφιο, περί δαπανών μετακίνησης και διαμονής των μελών του Διοικητικού Συμβουλίου του Συνδέσμου Κοινωνικών Λειτουργών Ελλάδος, και η παρ. 5 διαμορφώνεται ως εξής:
«5. Οι θέσεις στο Δ.Σ. είναι τιμητικές και άμισθες. Τα μέλη του Δ.Σ. του ΣΚΛΕ, εφόσον είναι υπάλληλοι δημόσιου ή ιδιωτικού φορέα, δεν μετατίθενται κατά τη διάρκεια της θητείας τους χωρίς τη συγκατάθεσή τους.».
Άρθρο 38
Δαπάνες μετακίνησης και διαμονής των μελών των Περιφερειακών Συμβουλίων του Συνδέσμου Κοινωνικών Λειτουργών Ελλάδος (Σ.Κ.Λ.Ε.) - Κατάργηση παρ. 10 άρθρου 97 ν. 4488/2017
Η παρ. 10 του άρθρου 97 του ν. 4488/2017 (Α’ 137), περί δαπανών μετακίνησης και διαμονής των μελών των Περιφερειακών Συμβουλίων του Συνδέσμου Κοινωνικών Λειτουργών Ελλάδος, καταργείται.
Άρθρο 39
Καθορισμός ορίων αμοιβής του Προέδρου και των μελών των επιτροπών του Ελληνικού Ανοιχτού Πανεπιστημίου (Ε.Α.Π.) - Τροποποίηση παρ. 3 άρθρου 2 ν. 2552/1997
Η περ. γ’ της παρ. 3 του άρθρου 2 του ν. 2552/1997 (Α’ 266), τροποποιείται α) με τη διαγραφή της ρύθμισης για την αμοιβή του προέδρου και των μελών στο έβδομο εδάφιο, β) με την προσθήκη ένατου, δέκατου, ενδέκατου και δωδέκατου εδαφίου και η περ. γ’ της παρ. 3 του άρθρου 2 διαμορφώνεται ως εξής:
«γ) Οι συντονιστές των Ομάδων Διδακτικού Προσωπικού (Ο.Δ.Π.) των Θ.Ε. και των Ε.Θ.Ε. που συγκροτούν ένα προπτυχιακό ή μεταπτυχιακό πρόγραμμα σπουδών αποτελούν την Επιτροπή Προγράμματος Σπουδών (Ε.Π.Σ.), η οποία συντονίζει την ακαδημαϊκή οργάνωση και λειτουργία του προγράμματος. Οι ειδικότερες αρμοδιότητες της επιτροπής καθορίζονται στον εσωτερικό κανονισμό του Ε.Α.Π. Στην Ε.Π.Σ. προεδρεύει ο Διευθυντής του οικείου προγράμματος σπουδών. Σε περίπτωση νέων προγραμμάτων σπουδών και έως την ανάπτυξη του συνόλου των Θ.Ε. και των Ε.Θ.Ε. που απαιτούνται για την ολοκλήρωση των προγραμμάτων αυτών, ο συντονισμός της ακαδημαϊκής οργάνωσης και λειτουργίας τους ασκείται από ακαδημαϊκές επιτροπές, οι οποίες συγκροτούνται με απόφαση της Συγκλήτου, ύστερα από γνώμη της οικείας Κοσμητείας. Η θητεία των επιτροπών αυτών ορίζεται σε τέσσερα (4) έτη για τα προπτυχιακά προγράμματα σπουδών και σε δύο (2) έτη για τα μεταπτυχιακά προγράμματα σπουδών και λήγει αυτοδικαίως με τη συγκρότηση της οικείας Ε.Π.Σ. Μέλη των ακαδημαϊκών επιτροπών ορίζονται οι συντονιστές των Ο.Δ.Π. των λειτουργούντων στο οικείο πρόγραμμα σπουδών Θ.Ε. και Ε.Θ.Ε., καθώς και άλλα μέλη Δ.Ε.Π. του Ιδρύματος ή άλλων Α.Ε.Ι. της ημεδαπής ή ερευνητές ή Έλληνες επιστήμονες, οι οποίοι κατέχουν θέση καθηγητή οποιασδήποτε βαθμίδας σε ομοταγές ίδρυμα της αλλοδαπής, ή επιστήμονες αναγνωρισμένου κύρους, οι οποίοι θεραπεύουν συναφές γνωστικό αντικείμενο με το οικείο πρόγραμμα σπουδών. Με την απόφαση συγκρότησης ορίζονται ο Πρόεδρος και τα μέλη κάθε επιτροπής, οι ειδικότερες αρμοδιότητές της και κάθε θέμα σχετικό με τη λειτουργία της. Η γνώμη της Κοσμητείας για τη συγκρότηση της επιτροπής θεωρείται ότι δόθηκε και η απόφαση της Συγκλήτου λαμβάνεται νομίμως μετά την άπρακτη παρέλευση τριάντα (30) ημερών από την περιέλευση του ερωτήματος σε αυτήν. Με κοινή απόφαση των Υπουργών Οικονομικών και Παιδείας και Θρησκευμάτων, η οποία εκδίδεται μετά από πρόταση της Συγκλήτου και εφαρμόζεται από το επόμενο ακαδημαϊκό έτος, καταρτίζεται κανονισμός αμοιβών του Προέδρου και των μελών των επιτροπών. Με τον κανονισμό ορίζονται το ύψος και το ανώτατο όριο της κατά περίπτωση αμοιβής, ο τρόπος καταβολής της, καθώς και κάθε σχετικό ζήτημα για την εφαρμογή του παρόντος. Η προκαλούμενη δαπάνη καλύπτεται από ιδίους πόρους του Πανεπιστημίου. Έως την έκδοση της ως άνω κοινής απόφασης εφαρμόζεται το ισχύον θεσμικό πλαίσιο.».
Άρθρο 40
Κατάργηση των εξόδων κίνησης των μελών του Υπηρεσιακού Συμβουλίου της Κεντρικής Υπηρεσίας του Υπουργείου Υγείας - Τροποποίηση περ. 5 άρθρου 29 ν. 2072/1992
Στην περ. 5 του άρθρου 29 του ν. 2072/1992 (Α’ 125), τροποποιείται το πέμπτο εδάφιο με τη διαγραφή των λέξεων «και έξοδα κίνησης» και με την αντίστοιχη νομοτεχνική προσαρμογή και η περ. 5 διαμορφώνεται ως εξής:
«5) Τον Πρόεδρο της Ομοσπονδίας Ενώσεων Νοσοκομειακών Ιατρών Ελλάδος (ΟΕΝΙΕ) με αναπληρωτή του τον Αντιπρόεδρο της ίδιας Ομοσπονδίας.
Η θητεία των μελών του Συμβουλίου είναι τριετής και η συγκρότησή του γίνεται με απόφαση του Υπουργού Υγείας.
Χρέη Εισηγητή στο Συμβούλιο εκτελεί ο εκάστοτε Προϊστάμενος της Διεύθυνσης Ανθρωπίνων Πόρων Νομικών Προσώπων του Υπουργείου Υγείας, με αναπληρωτή το νόμιμο αναπληρωτή του.
Γραμματέας του Συμβουλίου ορίζεται με την απόφαση της συγκρότησής του υπάλληλος του Υπουργείου Υγείας, κατηγορίας ΠΕ ή ΤΕ με τουλάχιστον πενταετή προϋπηρεσία στο Δημόσιο ή τουλάχιστον τριετή προϋπηρεσία για τους αποφοίτους της Εθνικής Σχολής Δημόσιας Διοίκησης και Αυτοδιοίκησης.
Στον Πρόεδρο, τα μέλη, τον Εισηγητή και το Γραμματέα του παραπάνω Υπηρεσιακού Συμβουλίου καταβάλλεται αμοιβή, το ύψος της οποίας καθορίζεται με κοινή απόφαση των Υπουργών Οικονομικών και Υγείας.».
Άρθρο 41
Υπερωριακή απασχόληση στο Εθνικό Κέντρο Αιμοδοσίας (Ε.ΚΕ.Α.) - Αντικατάσταση παρ. 6 άρθρου 11 ν. 3402/2005
Στην παρ. 6 του άρθρου 11 του ν. 3402/2005 (Α’ 258), το δεύτερο και το τρίτο εδάφιο αντικαθίστανται, το τέταρτο εδάφιο καταργείται και η παρ. 6 διαμορφώνεται ως εξής:
«6. Οι ιατροί του Ε.Σ.Υ. όλων των βαθμών, καθώς και οι φαρμακοποιοί, χημικοί, βιοχημικοί, κλινικοί χημικοί, βιολόγοι, φυσικοί νοσοκομείων - ακτινοφυσικοί που υπηρετούν στο Ε.ΚΕ.Α., υποχρεούνται σε εφημερία στο Ε.ΚΕ.Α. σύμφωνα με τις ανάγκες των τμημάτων, εργαστηρίων και εν γένει σύμφωνα με τις ανάγκες για την απρόσκοπτη λειτουργία του Ε.ΚΕ.Α. Στο ιατρικό προσωπικό καταβάλλεται αποζημίωση εφημεριών, κατά αναλογική εφαρμογή του άρθρου 45 του ν. 3205/2003 (Α’ 297). Στις λοιπές ως άνω κατηγορίες επιστημονικού προσωπικού καταβάλλεται αποζημίωση για υπερωριακή απασχόληση, σύμφωνα με το άρθρο 20 του ν. 4354/2015 (Α’ 176).».
Άρθρο 42
Ημέρες μετακίνησης εκτός έδρας αιρετών - Τροποποίηση παρ. 10 άρθρου 3 υποπαρ. Δ9 παρ. Δ’ άρθρου 2 ν. 4336/2015
Η παρ. 10 του άρθρου 3 της υποπαρ. Δ9 της παρ. Δ’ του άρθρου 2 του ν. 4336/2015 (Α’ 94), τροποποιείται α) με την αφαίρεση της δυνητικής εφαρμογής της εξουσιοδοτικής διάταξης, β) με την παραπομπή και στην παρ. 2 ως προς τα προσδιοριζόμενα όρια, γ) με την αύξηση των ημερών μετακίνησης εκτός έδρας έως εκατόν ογδόντα (180) ετησίως, δ) με νομοτεχνική βελτίωση και η παρ. 10 διαμορφώνεται ως εξής:
«10. Με κοινή απόφαση των Υπουργών Εσωτερικών και Οικονομικών, καθορίζονται οι ημέρες μετακίνησης εκτός έδρας κατ’ έτος και πέραν των ανωτέρω ορίων των παρ. 1 και 2, μέχρι εκατόν ογδόντα (180) ημέρες συνολικά για τα αιρετά όργανα των οργανισμών τοπικής αυτοδιοίκησης και τους αιρετούς που συμμετέχουν στα πάσης φύσεως συλλογικά όργανα των Περιφερειακών Ενώσεων Δήμων, της Κεντρικής Ένωσης Δήμων Ελλάδος και της Ένωσης Περιφερειών Ελλάδος.».
Άρθρο 43
Έξοδα διανυκτέρευσης - Τροποποίηση παρ. 2 άρθρου 10 υποπαρ. Δ9 παρ. Δ’ άρθρου 2 ν. 4336/2015
Η παρ. 2 του άρθρου 10 της υποπαρ. Δ9 της παρ. Δ’ του άρθρου 2 του ν. 4336/2015 (Α’ 94) τροποποιείται α) ως προς την προσαύξηση του ποσού εξόδων διανυκτέρευσης σε ποσοστό τριάντα τοις εκατό (30%) για τις κατηγορίες των περ. α’ και β’, β) ως προς την έναρξη ισχύος του προσαυξημένου αυτού ποσού, γ) ως προς την επέκταση αυτής της προσαύξησης και στη νησιωτική χώρα από την 1η Μαΐου έως και την 30ή Σεπτεμβρίου εκάστου έτους, δ) ως προς την αντικατάσταση του πέμπτου εδαφίου και η παρ. 2 διαμορφώνεται ως εξής:
«2. Το ποσό των εξόδων διανυκτέρευσης αναγνωρίζεται ανάλογα με την κατηγορία, στην οποία εντάσσονται οι δικαιούχοι βάσει των διατάξεων του άρθρου 5 του παρόντος και βάσει του καταβληθέντος ποσού, και ορίζεται ως εξής:
α. Κατηγορία Ι, μέχρι 80 ευρώ ανά διανυκτέρευση
β. Κατηγορία ΙΙ, μέχρι 60 ευρώ ανά διανυκτέρευση.
Τα ανωτέρω ποσά προσαυξάνονται έως τις 31.12.2022 κατά είκοσι τοις εκατό (20%) και από 1ης.1.2023 κατά τριάντα τοις εκατό (30%) για διαμονή εντός των ορίων των δήμων Αθηνών και Θεσσαλονίκης. Η ως άνω προσαύξηση ισχύει και για διαμονή στη νησιωτική χώρα από την 1η Μαΐου έως και την 30ή Σεπτεμβρίου εκάστου έτους. Σε περίπτωση διανυκτέρευσης σε κατάλυμα κόστους υψηλότερου του οριζόμενου, ανά κατηγορία στην παρούσα παράγραφο, η δαπάνη αναγνωρίζεται μέχρι του οριζόμενου αυτού ποσού.
Νόμοι και υπουργικές αποφάσεις που εκδόθηκαν κατ’ εξουσιοδότησή τους μετά την 1η.1.2016 και καθορίζουν ποσά εξόδων διανυκτέρευσης διαφορετικά από αυτά της παρούσας, εξακολουθούν να ισχύουν.».
Άρθρο 44
Επιχορήγηση σε Δήμους και Περιφέρειες - Τροποποίηση παρ. 4 άρθρου 38 ν. 3986/2011
Το δεύτερο εδάφιο της παρ. 4 του άρθρου 38 του ν. 3986/2011 (Α’ 152) τροποποιείται α) με την προσθήκη παραπομπής στα άρθρα 259 και 260 του ν. 3852/2010 (Α’ 87), β) με την αναπροσαρμογή του ορίου του μεταβιβαζόμενου ποσού κατ’ έτος και η παρ. 4 διαμορφώνεται ως εξής:
«4. Το συνολικό ποσό των προβλεπόμενων στα άρθρα 259 και 260 του ν. 3852/2010 Κεντρικών Αυτοτελών Πόρων (ΚΑΠ) των Δήμων και Περιφερειών μειώνεται κατά το ποσό απόδοσης των περιλαμβανομένων στο Μεσοπρόθεσμο Πλαίσιο Δημοσιονομικής Στρατηγικής παρεμβάσεων, που αφορούν τους Οργανισμούς Τοπικής Αυτοδιοίκησης. Το συνολικό ποσό που μεταβιβάζεται κατ’ έτος, σύμφωνα με τα άρθρα 259 και 260 του ν. 3852/2010, από τον Τακτικό Προϋπολογισμό στους Δήμους και τις Περιφέρειες δεν μπορεί να υπερβαίνει τα τρία δισεκατομμύρια πεντακόσια είκοσι οκτώ εκατομμύρια (3.528.000.000) ευρώ.».
Άρθρο 45
Ρυθμίσεις για την αποζημίωση της υπερωριακής εργασίας του προσωπικού του Υπουργείου Πολιτισμού και Αθλητισμού - Τροποποίηση περ. 3 παρ. Γ’ άρθρου 20 ν. 4354/2015
Στην περ. 3 της παρ. Γ’ του άρθρου 20 του ν. 4354/2015 (Α’ 176), περί του καθορισμού με απόφαση του καθ’ ύλην αρμόδιου υπουργού του αριθμού των ωρών της υπερωριακής εργασίας, κατά τις νυχτερινές ώρες, κατά τις Κυριακές, πέραν του πενθημέρου και σε λοιπές εξαιρέσιμες ημέρες, του προσωπικού που ανήκει σε συγκεκριμένες υπηρεσίες, επέρχονται οι ακόλουθες τροποποιήσεις: α) στο πρώτο εδάφιο: αα) επικαιροποιείται η αναφορά ως προς το υπουργείο που είναι αρμόδιο για το προσωπικό στα καταστήματα κράτησης, αβ) επέρχεται νομοτεχνική βελτίωση ως προς τη νομοθετική παραπομπή, β) μετά από το πρώτο εδάφιο προστίθεται νέο δεύτερο εδάφιο, γ) το υφιστάμενο δεύτερο εδάφιο τροποποιείται με νομοτεχνική βελτίωση ως προς τη νομοθετική παραπομπή και δ) το υφιστάμενο τέταρτο εδάφιο τροποποιείται ώστε αφενός να συμπεριληφθεί στο ρυθμιστικό του πεδίο και το προσωπικό που αναφέρεται στο νέο δεύτερο εδάφιο και αφετέρου να επικαιροποιηθεί η αναφορά στο όργανο που καταβάλλει την προκαλούμενη δαπάνη, και η περ. 3 της παρ. Γ’ διαμορφώνεται ως εξής:
«3. Ο αριθμός των ωρών νυκτερινής, Κυριακών, πέραν του πενθημέρου και λοιπών εξαιρέσιμων ημερών εργασίας για το φυλακτικό προσωπικό και το προσωπικό καθαριότητας των μουσείων και αρχαιολογικών χώρων του Υπουργείου Πολιτισμού και Αθλητισμού, του Κέντρου Λήψεως και Επεξεργασίας Σημάτων Συναγερμού (ΚΕ.Λ.Ε.Σ.Σ.), των Ν.Π.Δ.Δ. που εποπτεύονται από το Υπουργείο Πολιτισμού και Αθλητισμού, του προσωπικού των καταστημάτων κράτησης αρμοδιότητας του Υπουργείου Προστασίας του Πολίτη, του προσωπικού των Οργανισμών Λιμένος Α.Ε. που υπάγεται στο πεδίο εφαρμογής του Κεφαλαίου Β’ του παρόντος νόμου, των τελωνειακών και φοροελεγκτικών υπηρεσιών του Υπουργείου Οικονομικών, καθώς και των υπαλλήλων του Γενικού Λογιστηρίου του Κράτους καθορίζεται με απόφαση του καθ’ ύλην αρμόδιου Υπουργού, κατ’ εξαίρεση της υποπερ. β’ της περ. 2 της παρ. Α’ του παρόντος, στο πλαίσιο των εγκεκριμένων σχετικών πιστώσεων.
Ο αριθμός των ωρών νυκτερινής, Κυριακών, πέραν του πενθημέρου και λοιπών εξαιρέσιμων ημερών εργασίας για το προσωπικό του Υπουργείου Πολιτισμού και Αθλητισμού που απασχολείται στην οδήγηση των ηλεκτροκίνητων αυτοκινήτων εξυπηρέτησης ατόμων με αναπηρία (ΑμεΑ) σε αρχαιολογικούς χώρους που εποπτεύονται από το ίδιο υπουργείο, καθώς και για το προσωπικό του Οργανισμού Διαχείρισης και Ανάπτυξης Πολιτιστικών Πόρων (Ο.Δ.Α.Π.) που απασχολείται στη λειτουργία του συστήματος ηλεκτρονικού εισιτηρίου καθορίζεται με την απόφαση του δευτέρου εδαφίου ή με όμοια απόφαση κατ’ εξαίρεση της υποπερ. β’ της περ. 2 της παρ. Α’, στο πλαίσιο των εγκεκριμένων σχετικών πιστώσεων.
Το ωρομίσθιο της υπερωριακής εργασίας για όλους τους ανωτέρω υπαλλήλους καθορίζεται σύμφωνα με την περ. 3 της παρ. Α’, περί του καθορισμού της ωριαίας αποζημίωσης για υπερωριακή εργασία.
Η ωριαία αμοιβή για εργασία πέραν του πενθημέρου είναι ίδια με αυτή που παρέχεται για υπερωριακή εργασία απογευματινών ωρών και μέχρι την 22.00 ώρα, προσαυξημένη κατά εικοσι πέντε τοις εκατό (25%).
Η προκαλούμενη δαπάνη για τις πέραν του πενθημέρου αποζημιώσεις του φυλακτικού προσωπικού, του προσωπικού καθαριότητας των μουσείων και αρχαιολογικών χώρων του Υπουργείου Πολιτισμού και Αθλητισμού, καθώς και του προσωπικού του δευτέρου εδαφίου, βαρύνει τον προϋπολογισμό του Ο.Δ.Α.Π. και καταβάλλεται από αυτόν.».
ΚΕΦΑΛΑΙΟ Δ’
ΑΛΛΕΣ ΔΙΑΤΑΞΕΙΣ
Άρθρο 46
Σύσταση Γραφείου Νομικού Συμβουλίου του Κράτους στο Αριστοτέλειο Πανεπιστήμιο Θεσσαλονίκης
1. Στο Αριστοτέλειο Πανεπιστήμιο Θεσσαλονίκης (ΑΠΘ) συστήνεται Γραφείο του Νομικού Συμβουλίου του Κράτους (ΝΣΚ). Το Γραφείο αποτελεί υπηρεσιακή μονάδα του ΝΣΚ, λειτουργεί και ασκεί τις αρμοδιότητές του σύμφωνα με τον ν. 4831/2021 (Α’ 170) και στελεχώνεται από λειτουργούς του ΝΣΚ, με βαθμούς Νομικού Συμβούλου του Κράτους, Παρέδρου και Δικαστικού Πληρεξουσίου.
2. Στην αρμοδιότητα του Γραφείου ανήκει η νομική υποστήριξη και εκπροσώπηση του ΑΠΘ ενώπιον κάθε Δικαστηρίου και Αρχής, καθώς και η έκδοση γνωμοδοτήσεων σε νομικής φύσεως ερωτήματα που υποβάλλονται αρμοδίως, και ιδίως:
α) η νομική υποστήριξη και εκπροσώπηση του ΑΠΘ ενώπιον των εθνικών, αλλοδαπών, ενωσιακών και διεθνών δικαστηρίων και δικαιοδοτικών οργάνων, ενώπιον των διαιτητικών δικαστηρίων, καθώς και κάθε άλλης δικαστικής ή διοικητικής αρχής,
β) η έκδοση γνωμοδοτήσεων, κατά τις κείμενες διατάξεις για το ΝΣΚ, σε νομικής φύσεως ερωτήματα που υποβάλλονται από τον Πρύτανη,
γ) η γνωμοδότηση για τη συμβιβαστική επίλυση διαφορών, την αναγνώριση απαιτήσεων, τη μη άσκηση αγωγών ή άλλων ενδίκων βοηθημάτων, την παραίτηση από αγωγές ή άλλα ένδικα βοηθήματα, την αποδοχή αγωγών ή άλλων ενδίκων βοηθημάτων, τη μη άσκηση ενδίκων μέσων κατά δικαστικών αποφάσεων που έχουν εκδοθεί και την παραίτηση από ένδικα μέσα που έχουν ασκηθεί, καθώς και την υπαγωγή διαφορών στη διαιτησία, όπου τούτο επιτρέπεται από τις κείμενες διατάξεις,
δ) η νομική υποστήριξη του ΑΠΘ κατά την κατάρτιση συμβάσεων, και
ε) η νομοτεχνική υποστήριξη του ΑΠΘ κατά την επεξεργασία προτάσεων σχεδίων νόμων και την κατάρτιση κανονιστικών πράξεων που αφορούν στο Πανεπιστήμιο.
3. Στο Γραφείο προΐσταται Νομικός Σύμβουλος του Κράτους, ο οποίος έχει τη γενική εποπτεία του Γραφείου, την επιμέλεια για την ομαλή και απρόσκοπτη λειτουργία του και τη διεκπεραίωση των πάσης φύσεως υποθέσεων της αρμοδιότητάς του.
4. Η νομική υποστήριξη και εκπροσώπηση του ΑΠΘ σε δικαστικές και εξώδικες υποθέσεις διενεργείται είτε από τους λειτουργούς του ΝΣΚ που υπηρετούν στο Γραφείο του Νομικού Συμβουλίου είτε από δικηγόρους, μεταξύ των οποίων κατανέμονται οι υποθέσεις με ευθύνη του Προϊσταμένου του Γραφείου του Νομικού Συμβουλίου.
5. Η τριμελής επιτροπή του Γραφείου λειτουργεί σύμφωνα με τις κείμενες διατάξεις για το ΝΣΚ. Ο δικηγόρος, στον οποίο έχει ανατεθεί ο χειρισμός δικαστικής ή εξώδικης υπόθεσης, συντάσσει υποχρεωτικά έγγραφη προεισήγηση προς την τριμελή επιτροπή που εξετάζει την υπόθεση που χειρίστηκε και, εάν κριθεί απαραίτητο από τον πρόεδρο της επιτροπής, παρίσταται και στη συνεδρίαση της επιτροπής για να παράσχει εξηγήσεις.
6. Ο Πρύτανης, ύστερα από έγκριση της Συγκλήτου και αιτιολογημένη γνώμη του προϊσταμένου του Γραφείου του Νομικού Συμβουλίου, αν αυτό επιβάλλεται από το πλήθος των υποθέσεων που εκκρεμούν ή λόγω της βαρύτητας της υπόθεσης και της πολυπλοκότητας των νομικών ζητημάτων της, μπορεί να αναθέτει την υπεράσπιση του Πανεπιστημίου, για συγκεκριμένη υπόθεση που εκκρεμεί σε οποιουδήποτε βαθμού, εθνικό, αλλοδαπό, ενωσιακό ή διεθνές, διαιτητικό δικαστήριο ή διοικητική αρχή, σε δικηγόρο ή δικηγόρους που δεν καλύπτουν θέση δικηγόρου με έμμισθη εντολή στο ΑΠΘ. Για την αμοιβή των δικηγόρων αυτών εφαρμόζεται ανάλογα η νομοθεσία για τις αμοιβές των δικηγόρων του Δημοσίου για υποθέσεις ανάλογες αυτών της παρούσας.
7. Τα όργανα διοίκησης του ΑΠΘ, οι υπηρεσίες και το προσωπικό κάθε κατηγορίας του Ιδρύματος και τα όργανα διαχείρισης του Ειδικού Λογαριασμού Κονδυλίων Έρευνας (Ε.Λ.Κ.Ε.) υποχρεούνται να παρέχουν στο Γραφείο του Νομικού Συμβουλίου κάθε έγγραφο που κατέχουν και τους ζητείται από αυτό για τη νομική υποστήριξη του Πανεπιστημίου στις εκκρεμείς στο Γραφείο υποθέσεις της αρμοδιότητάς του, καθώς και να παρέχουν σε αυτό γραπτά το ιστορικό των εκκρεμών υποθέσεων.
8. Το ΑΠΘ υποχρεούται να παρέχει στο Γραφείο του Νομικού Συμβουλίου τους απαραίτητους χώρους και την υλικοτεχνική υποδομή για τη στέγαση και τη λειτουργία του και να διαθέτει τουλάχιστον τρεις (3) διοικητικούς υπαλλήλους για τη γραμματειακή του υποστήριξη.
9. Οι δικηγόροι με έμμισθη εντολή, που υπηρετούν κατά την έναρξη ισχύος του παρόντος στο Δικαστικό Γραφείο του ΑΠΘ, υπάγονται στο Γραφείο του Νομικού Συμβουλίου και χειρίζονται τις υποθέσεις που τους αναθέτει ο προϊστάμενος του Γραφείου σύμφωνα με την παρ. 4. Οι υφιστάμενες θέσεις δικηγόρων με έμμισθη εντολή διατηρούνται. Για την πρόσληψη σε κενές ή κενούμενες από τις παραπάνω θέσεις εφαρμόζεται το άρθρο 43 του Κώδικα Δικηγόρων (ν. 4194/2013, Α’ 208).
10. Οι οργανικές θέσεις του κύριου προσωπικού του ΝΣΚ στον βαθμό του Δικαστικού Πληρεξουσίου αυξάνονται κατά δύο (2).
11. Από την έναρξη λειτουργίας του Γραφείου, με την έκδοση της πράξης τοποθέτησης του προϊσταμένου του από τον Πρόεδρο του ΝΣΚ, για την οποία εκδίδεται διαπιστωτική πράξη του Πρύτανη, που δημοσιεύεται στην Εφημερίδα της Κυβερνήσεως, καταργείται κάθε άλλη διάταξη που διέπει την εσωτερική λειτουργία του ΑΠΘ και είναι αντίθετη προς το παρόν.
Άρθρο 47
Διορισμός Ορκωτού Ελεγκτή ή ελεγκτικής εταιρείας - Αντικατάσταση παρ. 4 άρθρου 42 ν. 4449/2017
Η παρ. 4 του άρθρου 42 του ν. 4449/2017 (Α’ 7) αντικαθίσταται ως εξής:
«4. Για την περιφρούρηση της ανεξαρτησίας του ορκωτού ελεγκτή λογιστή ή της ελεγκτικής εταιρείας, όσον αφορά τους υποχρεωτικούς ελέγχους σε οντότητες οι οποίες δεν είναι δημοσίου συμφέροντος, οι κύριοι εταίροι ελέγχου που είναι υπεύθυνοι για τη διενέργεια του υποχρεωτικού ελέγχου παύουν τη συμμετοχή τους στον υποχρεωτικό έλεγχο της ελεγχόμενης οντότητας το αργότερο επτά (7) χρόνια από την ημερομηνία διορισμού τους και δεν δύνανται να συμμετάσχουν εκ νέου στον υποχρεωτικό έλεγχο της ελεγχόμενης οντότητας πριν παρέλθουν τρία (3) έτη από την παύση αυτή.».
Άρθρο 48
Διάρκεια της ελεγκτικής εργασίας - Τροποποίηση άρθρου 48 ν. 4449/2017
Το άρθρο 48 του ν. 4449/2017 (Α’ 7) τροποποιείται ως προς το ανώτατο χρονικό όριο παύσης της συμμετοχής των κύριων εταίρων ελέγχου στον υποχρεωτικό έλεγχο και διαμορφώνεται ως εξής:
«Άρθρο 48
Διατάξεις για την εφαρμογή του Κανονισμού (ΕΕ) 537/2014 Διάρκεια της ελεγκτικής εργασίας
(άρθρο 17 του Κανονισμού)
Οι κύριοι εταίροι ελέγχου που είναι υπεύθυνοι για τη διενέργεια του υποχρεωτικού ελέγχου, σύμφωνα με το άρθρο 16 του Κανονισμού (ΕΕ) 537/2014, παύουν τη συμμετοχή τους στον υποχρεωτικό έλεγχο της ελεγχόμενης οντότητας το αργότερο επτά (7) έτη από την ημερομηνία διορισμού τους.».
Άρθρο 49
Διόρθωση τίτλου του ΤΑΙΠΕΔ επί του ακινήτου «Κτήμα Καραθώνα»
Η ψιλή κυριότητα επί των ακινήτων με ΚΑΕΚ 020494801090, εμβαδού τετρακοσίων είκοσι έξι χιλιάδων εννιακοσίων εννέα (426.909) τ.μ. και 020494801074, εμβαδού εννέα χιλιάδων εκατόν ογδόντα πέντε (9.185) τ.μ. και η πλήρης κυριότητα των ακινήτων με ΚΑΕΚ 020494801071, εμβαδού τεσσάρων χιλιάδων επτακοσίων εβδομήντα ένα κόμμα τριάντα τεσσάρων (4.771,34) τ.μ. και 020494801077, εμβαδού πέντε χιλιάδων οκτακοσίων πενήντα έξι (5.856) τ.μ., που είναι καταγεγραμμένα στο Κτηματολογικό Γραφείο Πελοποννήσου, βρίσκονται στη θέση ΚΑΡΑΘΩΝΑ του Δήμου Ναυπλιέων της Περιφερειακής Ενότητας Αργολίδας της Περιφέρειας Πελοποννήσου και αποτελούν τμήμα του ακινήτου «Κτήμα Καραθώνα», εκτάσεως ενός εκατομμυρίου εννιακοσίων έντεκα χιλιάδων οκτακοσίων ενενήντα τριών (1.911.893) τ.μ. που μεταβιβάσθηκε στο Ταμείο Αξιοποίησης Ιδιωτικής Περιουσίας του Δημοσίου (ΤΑΙΠΕΔ) δυνάμει της παρ. 36 του Κεφαλαίου ΙΙ του άρθρου μόνου της υπ’ αρίθμ. 234/24.4.2013 (Β’ 1020) απόφασης της Διυπουργικής Επιτροπής Αναδιαρθρώσεων και Αποκρατικοποιήσεων, μεταβιβάζεται χωρίς αντάλλαγμα από το Ελληνικό Δημόσιο στο ΤΑΙΠΕΔ.
Άρθρο 50
Μίσθωση ακινήτου για την κάλυψη των στεγαστικών αναγκών της Επιτροπής Εξώδικης Επίλυσης Φορολογικών Διαφορών - Τροποποίηση άρθρου 16 ν. 4714/2020
Στο άρθρο 16 του ν. 4714/2020 (Α’ 148) προστίθεται παρ. 16 ως εξής:
«16. Το Υπουργείο Οικονομικών μέσω του Προϊσταμένου της Διεύθυνσης Tεχνικών Υπηρεσιών δύναται έως τις 31.12.2022 να προβεί στη σύναψη σύμβασης μίσθωσης ακινήτου για τα έτη 2020 έως και 2023 για την κάλυψη των στεγαστικών αναγκών της Επιτροπής Εξώδικης Επίλυσης Φορολογικών Διαφορών, κατά παρέκκλιση των κείμενων διατάξεων περί μισθώσεων ακινήτων για τη στέγαση δημοσίων υπηρεσιών.».
Άρθρο 51
Προσδιορισμός αξίας ακινήτων - Τροποποίηση παρ. 1Α άρθρου 41 ν. 1249/1982
Στην παρ. 1Α του άρθρου 41 του ν. 1249/1982 (Α’ 43) προστίθενται εδάφια όγδοο, ένατο, δέκατο, ενδέκατο και δωδέκατο ως εξής:
«Ειδικά για τις τιμές ζώνης που ισχύουν από 1ης Ιανουαρίου 2022 βάσει της υπό στοιχεία 57732 ΕΞ 2021 κοινής απόφασης του Υπουργού και του Υφυπουργού Οικονομικών (Β’ 2375) οι δήμοι δύνανται από τις 10.12.2022 έως και τις 20.1.2023 να υποβάλουν τη γνώμη του έβδομου εδαφίου για τις τιμές ζώνης της χωρικής τους αρμοδιότητας. Οι αιτιολογημένες γνώμες κατατίθενται ηλεκτρονικά στη βάση δεδομένων που τηρείται στη Γενική Γραμματεία Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης και συνοδεύονται από κάθε πραγματικό αποδεικτικό στοιχείο, που ανάγεται στο χρονικό διάστημα συλλογής στοιχείων, όπως ορίζεται με την υπό στοιχεία 8843 ΕΞ 2020 απόφαση του Υπουργού Οικονομικών (Β’ 130). Η Επιτροπή, ύστερα από πρόσβαση στη βάση δεδομένων του προηγούμενου εδαφίου, εξετάζει τις γνώμες χωρίς προηγούμενη εισήγηση του Αυτοτελούς Τμήματος Εκτιμήσεων και Προσδιορισμού Αξιών Ακινήτων, και εισηγείται στον Υπουργό Οικονομικών τις ζώνες για τον καθορισμό των τιμών εκκίνησης των οποίων πιθανολογείται ισχυρά η ανάγκη επανάληψης της διαδικασίας. Ο Υπουργός Οικονομικών δύναται, βάσει της εισήγησης αυτής, να αποφασίσει την επανάληψη της διαδικασίας. Αν πραγματοποιηθεί επανάληψη της διαδικασίας για συγκεκριμένες ζώνες, οι αξίες που καθορίζονται κατόπιν αυτής ισχύουν από την έναρξη ισχύος της σχετικής απόφασης κι εφεξής.».
Άρθρο 52
Κεντρικό Μητρώο Πραγματικών Δικαιούχων - Τροποποίηση παρ. 10 άρθρου 20 ν. 4557/2018
Η παρ. 10 του άρθρου 20 του ν. 4557/2018 (Α’ 139) τροποποιείται α) στο πρώτο εδάφιο ως προς τη διαγραφή της αναφοράς στην εξαίρεση της περ. β’ και την αρμοδιότητα σύνταξης χρηματικού καταλόγου, ο οποίος διαβιβάζεται εφεξής με την Έκθεση Βεβαίωσης Παράβασης, β) με την προσθήκη νέου δεύτερου και τρίτου εδαφίου, γ) με την αφαίρεση από την εξουσιοδοτική διάταξη του δευτέρου και πλέον τετάρτου εδαφίου της εξαίρεσης της περ. β’ της παρ. 8, δ) με τη διαγραφή των δύο τελευταίων εδαφίων και η παρ. 10 διαμορφώνεται ως εξής:
«10. Σε περίπτωση διαπίστωσης παράβασης της παρ. 8 ο προϊστάμενος της κατά τόπον αρμόδιας επιχειρησιακής διεύθυνσης της Γ.Δ.Σ.Δ.Ο.Ε. διαβιβάζει Έκθεση Βεβαίωσης Παράβασης με τον χρηματικό κατάλογο στις αρμόδιες υπηρεσίες της ΑΑΔΕ, για τη βεβαίωση του προστίμου, τον καταλογισμό και την είσπραξη αυτού. Το πρόστιμο, το οποίο βεβαιώνεται και εισπράττεται σύμφωνα με τον Κώδικα Είσπραξης Δημοσίων Εσόδων (ν. 4978/2022, Α’ 190), αποτελεί έσοδο του κρατικού προϋπολογισμού.
Ειδικά σε περίπτωση παράβασης της περ. β’ της παρ. 8, το πρόστιμο επιβάλλεται κατόπιν σχετικής ενημέρωσης από το Κ.Μ.Π.Δ.
Με την απόφαση του Υπουργού Οικονομικών του δευτέρου εδαφίου της παρ. 11 καθορίζεται κάθε αναγκαία λεπτομέρεια για τη διαδικασία διενέργειας ελέγχου και διαπίστωσης παράβασης της παρ. 8, καθώς και υπόδειγμα της Έκθεσης Βεβαίωσης Παράβασης.
Η πράξη επιβολής διοικητικής κύρωσης υπόκειται σε ενδικοφανή προσφυγή, η οποία ασκείται ενώπιον του επικεφαλής της υπηρεσίας των ελεγκτών, εντός τριάντα (30) εργάσιμων ημερών από την έκδοση της έκθεσης βεβαίωσης. Η απόφαση επί της ενδικοφανούς προσφυγής εκδίδεται εντός τριάντα (30) εργάσιμων ημερών από την κατάθεσή της.
Οι παραβάσεις των περ. α’, γ’ και δ’ της παρ. 8 συνεπάγονται τη δέσμευση χορήγησης αποδεικτικού φορολογικής ενημερότητας των υπόχρεων νομικών προσώπων και οντοτήτων, η οποία ισχύει έως την άρση της παράβασης και σύμφωνα με την απόφαση του Διοικητή της ΑΑΔΕ που προβλέπεται στην παρ. 12.».
Άρθρο 53
Κάλυψη στεγαστικών αναγκών της Διεύθυνσης Ελέγχου Δράσεων του Μηχανισμού Ανάκαμψης και Ανθεκτικότητας - Αντικατάσταση παρ. 4 άρθρου 193 ν. 4820/2021
Η παρ. 4 του άρθρου 193 του ν. 4820/2021 (Α’ 130) αντικαθίσταται ως εξής:
«4. Κατόπιν πρόσκλησης εκδήλωσης ενδιαφέροντος του Υπουργού Οικονομικών, ο Προϊστάμενος της Διεύθυνσης Τεχνικών Υπηρεσιών του Υπουργείου Οικονομικών, δύναται έως τις 30.4.2023 να προβεί στη σύναψη σύμβαση μίσθωσης ακινήτου για την κάλυψη στεγαστικών αναγκών της Διεύθυνσης Ελέγχου Δράσεων του Μηχανισμού Ανάκαμψης και Ανθεκτικότητας. Στην πρόσκληση του πρώτου εδαφίου περιγράφονται αναλυτικά οι όροι μίσθωσης του ακινήτου, οι οποίοι είναι δυνατόν να παρεκκλίνουν από τα άρθρα 3 έως και 17 του ν. 3130/2003 (Α’ 76). Για την παραλαβή του ακινήτου συστήνεται τριμελής επιτροπή που απαρτίζεται από υπαλλήλους του Υπουργείου Οικονομικών. Το πρακτικό της Επιτροπής του προηγούμενου εδαφίου εγκρίνεται από τον Υπουργό Οικονομικών.».
Άρθρο 54
Όροι ειδικών δεσμευμένων καταπιστευτικών λογαριασμών
Στο άρθρο 58 του ν. 4915/2022 (Α’ 63), α) η παρ. 2 αντικαθίσταται, β) η παρ. 3 τροποποιείται με την προσθήκη νέου δεύτερου εδαφίου και με την τροποποίηση του παλαιού δεύτερου εδαφίου ως προς τη φορολογική μεταχείριση των τόκων, γ) η παρ. 4 καταργείται, δ) προστίθενται παρ. 5, 6, 7, 8 και 9, και το άρθρο 58 διαμορφώνεται ως εξής:
«Άρθρο 58
Άνοιγμα ειδικών δεσμευμένων καταπιστευτικών λογαριασμών (escrow accounts)
1. Οι δικαιούχοι χρηματοδότησης καθεστώτων ενισχύσεων, χρηματοδοτικών προγραμμάτων, έργων, προμηθειών, υπηρεσιών και αγορών που περιλαμβάνονται στο Εθνικό Σχέδιο Ανάκαμψης «Ελλάδα 2.0» και εντάσσονται προς χρηματοδότηση από το Ταμείο Ανάκαμψης και Ανθεκτικότητας δύνανται, κατόπιν της έκδοσης απόφασης έγκρισης της χρηματοδότησης από το αρμόδιο όργανο, να προχωρούν σε άνοιγμα ειδικών δεσμευμένων καταπιστευτικών λογαριασμών (escrow accounts) σε πιστωτικά ιδρύματα ή στον δεσμευμένο τομέα του Ταμείου Παρακαταθηκών και Δανείων.
2. Στους λογαριασμούς της παρ. 1, κατόπιν του ανοίγματός τους, δύναται να εκταμιεύονται από τους εκάστοτε φορείς χρηματοδότησης προκαταβολές χρηματοδότησης, ποσό ή μέρος του ποσού που αντιστοιχεί στην εγκεκριμένη επιδότηση. Το ποσό παραμένει δεσμευμένο στον λογαριασμό και αποδεσμεύεται κατόπιν έγκρισης από την αρμόδια για τις πληρωμές του Προγράμματος/Έργου Γενική Διεύθυνση Οικονομικών Υπηρεσιών του εκάστοτε φορέα χρηματοδότησης, και κοινοποίησης αυτής στο οικείο πιστωτικό ίδρυμα ή στο Ταμείο Παρακαταθηκών και Δανείων, αφού ολοκληρωθεί η διαδικασία υποβολής και ελέγχου των απαραίτητων για κάθε Πρόγραμμα/Έργο δικαιολογητικών σε συνέχεια του σχετικού αιτήματος πληρωμής του ωφελούμενου/δικαιούχου.
Οι προκαταβολές και ενδιάμεσες πληρωμές των δικαιούχων δεν κατάσχονται και οι ανωτέρω λογαριασμοί είναι ακατάσχετοι έναντι όλων των δανειστών τους, για χρέη και οφειλές τους από κάθε αιτία. Σε περίπτωση αναγκαστικής διάσωσης μέσω χρηματοδότησης, το Ελληνικό Δημόσιο ικανοποιείται προνομιακά έναντι των λοιπών δανειστών. Οι προκαταβολές και οι ενδιάμεσες πληρωμές των δικαιούχων δεν υπόκεινται σε κανενός είδους παρακράτηση, δεν συμψηφίζονται με τυχόν οφειλές του δικαιούχου της επιδότησης προς το Ελληνικό Δημόσιο ή ασφαλιστικά ταμεία και δεν δύνανται να αποτελούν αντικείμενο εκχώρησης ή οποιασδήποτε διάθεσης εκ μέρους των δικαιούχων.
3. Το κόστος ανοίγματος των λογαριασμών της παρ. 1 βαρύνει τους δικαιούχους. Στην κοινή απόφαση της παρ. 9 ορίζονται οι όροι και οι προϋποθέσεις αποδέσμευσης των ποσών που βρίσκονται εντός των λογαριασμών. Οι τόκοι που τυχόν δημιουργούνται από την παραμονή των πιστώσεων στους λογαριασμούς της παρ. 1, επιστρέφονται στο Ελληνικό Δημόσιο, δεν αποτελούν φορολογητέο εισόδημα του ωφελούμενου/δικαιούχου και εξαιρούνται της παρακράτησης φόρου των άρθρων 61 έως και 64 του Κώδικα Φορολογίας Εισοδήματος (ν. 4172/2013, Α’ 167).
4. [Καταργείται]
5. Στους λογαριασμούς της παρ. 1 μεταφέρονται ποσά που δεν υπερβαίνουν τις δαπάνες που προβλέπονται για το Πρόγραμμα/Έργο των επόμενων έξι (6) μηνών. Με την απόφαση της παρ. 9 δύναται να ορίζεται για τις ανάγκες του προγράμματος μεγαλύτερο του ανωτέρω χρονικό διάστημα, το οποίο πάντως δεν υπερβαίνει τους δώδεκα (12) μήνες, εντός του οποίου επιτρέπεται η μεταφορά ποσών προβλεπόμενων δαπανών.
Ποσά που δεν αποδεσμεύονται μετά την παρέλευση των δώδεκα (12) μηνών ή του διαστήματος που ορίζεται με την απόφαση της παρ. 9, επιστρέφονται σε λογαριασμό με δικαιούχο το ελληνικό δημόσιο που τηρείται στην Τράπεζα της Ελλάδος, κατόπιν αιτήματος του φορέα επιδότησης προς το πιστωτικό ίδρυμα ή τον δεσμευμένο τομέα του Ταμείου Παρακαταθηκών και Δανείων. Ο δικαιούχος/ωφελούμενος δύναται να αιτηθεί εκ νέου τη μεταφορά ποσού, εφόσον τούτο απαιτείται και προβλέπεται στο σχετικό Πρόγραμμα/Έργο, με αντίστοιχη τροποποίηση των οικονομικών στοιχείων του έργου στο Πρόγραμμα Δημοσίων Επενδύσεων (Π.Δ.Ε.).
6. Το ελληνικό δημόσιο μπορεί να ζητήσει, κατόπιν αιτήματος του εκάστοτε φορέα χρηματοδότησης προς το πιστωτικό ίδρυμα ή τον δεσμευμένο τομέα του Ταμείου Παρακαταθηκών και Δανείων, την επιστροφή του συνόλου ή μέρους των ποσών που τηρούνται στους εν λόγω λογαριασμούς, χωρίς τη συναίνεση του δικαιούχου, είτε με κοινή απόφαση του κατά περίπτωση αρμόδιου Υπουργού του υπουργείου χρηματοδότησης και του αρμόδιου για την Ειδική Υπηρεσία Ταμείου Ανάκαμψης Υπουργού, είτε με τη λήξη του Προγράμματος/Έργου. Οι λογαριασμοί της παρ. 1 κλείνουν με αίτημα του φορέα χρηματοδότησης προς το πιστωτικό ίδρυμα ή τον δεσμευμένο τομέα του Ταμείου Παρακαταθηκών και Δανείων.
7. Οι αρμόδιες οικονομικές υπηρεσίες των Φορέων Χρηματοδότησης του κάθε Προγράμματος/Έργου καταθέτουν ταμειακό προγραμματισμό στην αρμόδια Διεύθυνση του Γενικού Λογιστηρίου του Κράτους, στην Ειδική Υπηρεσία Συντονισμού του Ταμείου Ανάκαμψης και στις υπηρεσίες του υπουργείου που είναι αρμόδιο για το ΠΔΕ, στον οποίο παρατίθεται τόσο ο εκτιμώμενος χρόνος μεταφοράς των ποσών προς τους λογαριασμούς της παρ. 1 όσο και ο χρόνος αποδέσμευσης των ποσών που έχουν μεταφερθεί.
8. Επί των λογαριασμών της παρ. 1, δεν ισχύουν οι διατάξεις περί επαγγελματικού και τραπεζικού απορρήτου, συμπεριλαμβανομένου του απορρήτου των τραπεζικών καταθέσεων του άρθρου 1 του ν.δ. 1059/1971 (Α’ 270), έναντι του ελληνικού δημοσίου και των εκάστοτε οριζομένων Συμβούλων του, καθώς και έναντι των Φορέων Χρηματοδότησης και Φορέων Υλοποίησης, όπως αυτοί ορίζονται στην εκάστοτε απόφαση ένταξης/έγκρισης χρηματοδότησης του αρμόδιου οργάνου. Με την αίτηση συμμετοχής παρέχεται από τον δικαιούχο χρηματοδότησης, εξουσιοδότηση προς τους ως άνω Φορείς, προκειμένου οι τελευταίοι να προβαίνουν, αντ’ αυτού και για λογαριασμό του, στην άντληση, από τα πιστωτικά ιδρύματα, των δεδομένων του που απαιτούνται για το άνοιγμα και τη λειτουργία των λογαριασμών κατά την παρ. 1, καθώς και στην περαιτέρω διαβίβαση των δεδομένων αυτών, για τους σκοπούς υλοποίησης του Εθνικού Σχεδίου Ανάκαμψης «Ελλάδα 2.0». Η εξουσιοδότηση του προηγούμενου εδαφίου συνεπάγεται την άρση του απορρήτου των λογαριασμών της παρ. 1.
9. Με κοινή απόφαση του αρμόδιου για την Ειδική Υπηρεσία Συντονισμού Ταμείου Ανάκαμψης Υπουργού, του Υπουργού Οικονομικών, του Υπουργού Ανάπτυξης και Επενδύσεων και του εκάστοτε αρμόδιου για τα καθεστώτα ή τα προγράμματα της παρ. 1 Υπουργού, καθορίζονται οι όροι και η διαδικασία χρηματοδότησης των λογαριασμών και χορήγησης των χρηματοδοτήσεων, οι όροι σχετικά με τη διαδικασία ανοίγματος και τη λειτουργία των ως άνω λογαριασμών, οι λογαριασμοί στους οποίους επιστρέφονται και η διαδικασία επιστροφής των δημιουργούμενων τόκων και επιστρεπτέων ποσών προς το ελληνικό δημόσιο, τα στοιχεία και οι πληροφορίες που διαβιβάζονται από τα πιστωτικά ιδρύματα στα πρόσωπα της παρ. 8, κάθε αναγκαίο θέμα για τη διαβίβαση των στοιχείων αυτών, καθώς και κάθε αναγκαίο ειδικότερο θέμα για την εφαρμογή του παρόντος.».
Άρθρο 55
Προσωπικό Ειδικής Υπηρεσίας Συντονισμού Ταμείου Ανάκαμψης - Αντικατάσταση παρ. 3 άρθρου 278 ν. 4738/2020
Στην παρ. 3 του άρθρου 278 του ν. 4738/2020 (Α’ 207) τροποποιούνται α) το πρώτο εδάφιο με την αντικατάσταση της φράσης «των κείμενων διατάξεων» με τη φράση «κάθε γενικής ή ειδικής διάταξης» και με την προσθήκη εξαιρέσεων από την παρέκκλιση, β) το δεύτερο εδάφιο με την προσθήκη της φράσης «χωρίς να απαιτείται απόφαση ή σύμφωνη γνώμη των αρμόδιων Υπηρεσιακών Συμβουλίων ή του αρμοδίου οργάνου διοίκησης του φορέα προέλευσης», γ) προστίθεται νέο τρίτο εδάφιο για την περίπτωση της απόσπασης σε άλλη υπηρεσία και η παρ. 3 διαμορφώνεται ως εξής:
«3. Οι θέσεις προσωπικού της παρ. 1, με την εξαίρεση της περ. δ) αυτής, καλύπτονται τουλάχιστον κατά τα δύο τρίτα με αποσπάσεις μονίμων υπαλλήλων ή υπαλλήλων Ιδιωτικού Δικαίου Αορίστου Χρόνου που απασχολούνται στους Φορείς Γενικής Κυβέρνησης του Μητρώου Φορέων της Γενικής Κυβέρνησης της Ελληνικής Στατιστικής Αρχής (ΕΛΣΤΑΤ), κατά παρέκκλιση κάθε γενικής ή ειδικής διάταξης με εξαίρεση το άρθρο 35 του ν 4873/2021 (Α’ 248), την παρ. 1 του άρθρου 177 του ν. 4876/2021 (Α’ 251) και το άρθρο 68 του ν. 4954/2022 (Α’ 136). Η απόσπαση του προσωπικού διενεργείται με απόφαση του αρμοδίου οργάνου του Υπουργείου Οικονομικών, χωρίς να απαιτείται απόφαση ή σύμφωνη γνώμη των αρμόδιων Υπηρεσιακών Συμβουλίων ή του αρμοδίου οργάνου διοίκησης του φορέα προέλευσης, κατόπιν αίτησης των ενδιαφερομένων υπαλλήλων, ύστερα από δημόσια πρόσκληση που εκδίδει ο Υπουργός Οικονομικών κατόπιν εισήγησης του Διοικητή. Εάν ο επιλεγείς υπάλληλος υπηρετεί με απόσπαση σε άλλη υπηρεσία, με την έκδοση της απόφασης απόσπασης στην Ειδική Υπηρεσία αίρεται αυτοδικαίως η απόσπασή του στην προηγούμενη υπηρεσία. Η απόσπαση γίνεται ύστερα από αξιολόγηση των υποψηφίων από τον Διοικητή και εισήγησή του στο αρμόδιο όργανο του Υπουργείου Οικονομικών, για τρία (3) έτη με δυνατότητα παράτασης μία φορά για ίσο χρονικό διάστημα κατ’ ανώτατο όριο. Ο χρόνος υπηρεσίας των αποσπασμένων λογίζεται ως χρόνος πραγματικής υπηρεσίας στην οργανική τους θέση για θέματα βαθμολογικής και μισθολογικής εξέλιξης, καθώς και για κάθε άλλη συνέπεια. Οι αποδοχές των αποσπασμένων βαρύνουν τον προϋπολογισμό της Ειδικής Υπηρεσίας.».
Άρθρο 56
Ηλεκτρονική διακίνηση εγγράφων - Τροποποίηση άρθρου 69ΣΤ ν. 4270/2014
Το άρθρο 69ΣΤ του ν. 4270/2014 (Α’ 143) τροποποιείται: α) με την υποδιαίρεσή του σε παρ. 1, 2 και την προσθήκη νέας παρ. 3, β) στην παρ. 1, βα) στο δεύτερο εδάφιο, με τη διαγραφή της λέξης «Επιτρόπου» πριν τη φράση «του Ελεγκτικού Συνεδρίου», του αρκτικόλεξου (Χ.Ε.), της φράσης «και τη θεώρηση των Χ.Ε. αντίστοιχα» και της λέξης «προληπτικού» πριν τη λέξη «ελέγχου», ββ) με την αντικατάσταση του τρίτου εδαφίου, βγ) με την προσθήκη τέταρτου εδαφίου, γ) στην παρ. 2 γα) με την υποδιαίρεση των δύο εξουσιοδοτικών διατάξεων σε περ. α’ και β’ και ως προς το αντικείμενο της εξουσιοδότησης, γβ) με την προσθήκη νέας εξουσιοδοτικής διάταξης ως περ. γ’ και το άρθρο 69ΣΤ διαμορφώνεται ως εξής:
«Άρθρο 69ΣΤ
Ηλεκτρονική διακίνηση εγγράφων
1. Τα δικαιολογητικά βάσει των οποίων εκκαθαρίζονται και εντέλλονται προς πληρωμή οι δημόσιες δαπάνες και οι δαπάνες των Φορέων της Γενικής Κυβέρνησης, σύμφωνα με τις κείμενες διατάξεις, δύναται να υποβάλλονται ηλεκτρονικά. Ομοίως δύναται να υποβάλλονται ηλεκτρονικά και στις αρμόδιες υπηρεσίες του Ελεγκτικού Συνεδρίου τα δικαιολογητικά και τα εκδοθέντα για την πληρωμή της δαπάνης χρηματικά εντάλματα για την άσκηση ελέγχου στις προβλεπόμενες περιπτώσεις, με την επιφύλαξη των προβλεπομένων στο άρθρο 31. Τα δικαιολογητικά εκκαθάρισης, τα οποία υποβάλλονται από τον διατάκτη και δεν παράγονται πλήρως αυτοματοποιημένα μέσω ειδικού πληροφοριακού συστήματος ή δεν διατίθενται σε ψηφιακή μορφή στο Σύστημα Ηλεκτρονικής Διακίνησης Εγγράφων (ΣΗΔΕ) του φορέα ή δεν είναι αναρτημένα σε δημόσιο ιστότοπο, τηρούνται σε φυσική μορφή από τις οικείες υπηρεσίες των διατακτών και τίθενται στη διάθεση του Ελεγκτικού Συνεδρίου για την άσκηση του ελέγχου του, σύμφωνα με τις κείμενες διατάξεις. Μέχρι την παραγωγή πλήρως αυτοματοποιημένων των τίτλων πληρωμής και λοιπών παραστατικών για την εξόφληση από τα οικεία πληροφοριακά συστήματα των οικονομικών υπηρεσιών των φορέων, αυτά τηρούνται σε φυσικό αρχείο στις υπηρεσίες αυτές.
2.α. Με κοινές αποφάσεις των Υπουργών Οικονομικών, Δικαιοσύνης, Εσωτερικών και Ψηφιακής Διακυβέρνησης, καθορίζονται οι φορείς της Κεντρικής Διοίκησης που υπάγονται στο πεδίο εφαρμογής των ρυθμίσεων του παρόντος, ο χρόνος υπαγωγής αυτών, ο τρόπος εισαγωγής από τους διατάκτες των στοιχείων στο πληροφοριακό σύστημα που χρησιμοποιεί κάθε φορέας, η διαδικασία επεξεργασίας των αιτημάτων πληρωμής δαπανών από την αρμόδια οικονομική υπηρεσία, ο τρόπος εκκαθάρισης και πληρωμής μιας δαπάνης, η διαδικασία υποβολής των ηλεκτρονικών στοιχείων των δικαιολογητικών και των τίτλων πληρωμής στο Ελεγκτικό Συνέδριο στις προβλεπόμενες περιπτώσεις, ο τρόπος ακύρωσης των δικαιολογητικών και των χρηματικών ενταλμάτων στη φυσική τους μορφή και κάθε αναγκαία τεχνική ή άλλη λεπτομέρεια για την εφαρμογή του παρόντος.
β. Με την ίδια ως άνω απόφαση καθορίζεται η διαδικασία εφαρμογής της ηλεκτρονικής διακίνησης δικαιολογητικών στους λοιπούς φορείς της Γενικής Κυβέρνησης, καθώς και κάθε αναγκαία τεχνική ή άλλη λεπτομέρεια για την εφαρμογή του παρόντος στους φορείς αυτούς.
γ. Με κοινές αποφάσεις του Υπουργού Οικονομικών και του κατά περίπτωση εποπτεύοντος υπουργού καθορίζονται οι λοιποί φορείς της Γενικής Κυβέρνησης που υπάγονται υποχρεωτικά στο πεδίο εφαρμογής του παρόντος και ο χρόνος υπαγωγής αυτών.
3. Με κοινή απόφαση των Υπουργών Οικονομικών και Ψηφιακής Διακυβέρνησης ρυθμίζονται: α) θέματα ασφάλειας των διακινούμενων στοιχείων, πιστοποίησης και επιβεβαίωσης της ταυτότητας των εξουσιοδοτούμενων υπαλλήλων των αρμόδιων υπηρεσιών (αυθεντικοποίηση) και ευθυνών των πιστοποιημένων χειριστών - χρηστών, β) το πρωτόκολλο ή οι κανόνες που ακολουθούνται, εφόσον δεν υφίσταται σχετική εξαίρεση για τα διαβαθμισμένα, εμπιστευτικά ή απόρρητα, δικαιολογητικά τα οποία εισάγονται στο πληροφοριακό σύστημα των φορέων της Γενικής Κυβέρνησης για ηλεκτρονική διακίνηση, καθώς και κάθε άλλο σχετικό ζήτημα.».
Άρθρο 57
Ανάθεση αρμοδιοτήτων στο Τεχνικό Επιμελητήριο Ελλάδος για δράσεις βιώσιμης τουριστικής ανάπτυξης
1. Με απόφαση του Υπουργού Τουρισμού δύναται να ανατίθενται στο Τεχνικό Επιμελητήριο Ελλάδας καθήκοντα υλοποίησης και διαχείρισης δράσεων του Ταμείου Ανθεκτικότητας και Ανάκαμψης, με σκοπό την προώθηση βιώσιμης τουριστικής ανάπτυξης, τη βελτίωση της ανταγωνιστικότητας και τη διαφοροποίηση του τουριστικού προϊόντος, την αναβάθμιση και ανάπτυξη ιδιωτικών και δημόσιων τουριστικών υποδομών και εξοπλισμού, την πιστοποίηση της προσβασιμότητας τουριστικών προορισμών και επιχειρήσεων για τα άτομα με αναπηρία και τη διαχείριση και υποστήριξη των αντίστοιχων πληροφοριακών συστημάτων, σύμφωνα με τους όρους και τις προϋποθέσεις των ανωτέρω δράσεων. Τα καθήκοντα αυτά ασκούνται σε συνεργασία με τις αρμόδιες υπηρεσίες του Υπουργείου Τουρισμού και τους συναρμόδιους φορείς.
2. Με κοινή απόφαση των Υπουργών Οικονομικών και Τουρισμού καθορίζονται το ποσό που αντιστοιχεί σε διαχειριστικές δαπάνες, συμπεριλαμβανομένης της τεχνικής βοήθειας και υποστήριξης από τον φορέα για την υλοποίηση και διαχείριση των δράσεων της παρ. 1, καθώς και κάθε άλλη αναγκαία λεπτομέρεια. Το ποσοστό του προϋπολογισμού των δράσεων που διαχειρίζεται ο φορέας, για την κάλυψη των διαχειριστικών του δαπανών, συμπεριλαμβανομένης της τεχνικής βοήθειας και υποστήριξης, ανάλογα με το εύρος των εργασιών που αναλαμβάνει, ανέρχεται έως το δύο τοις εκατό (2%) επί του προϋπολογισμού των δράσεων και βαρύνει τη σχετική Συλλογική Απόφαση Ταμείου Ανάκαμψης (Σ.Α.Τ.Α.) του Υπουργείου Τουρισμού.
Άρθρο 58
Καθορισμός αναστελλόμενων μέτρων ατομικής δίωξης - Τροποποίηση παρ. 1 άρθρου 72 ν. 4307/2014
Στην παρ. 1 του άρθρου 72 του ν. 4307/2014 (Α’ 246), περί έκτακτης διαδικασίας ειδικής διαχείρισης, προστίθεται δεύτερο εδάφιο και η παρ. 1 διαμορφώνεται ως εξής:
«1. Η αποδοχή της αίτησης συνεπάγεται την αυτοδίκαιη αναστολή όλων των ατομικών διώξεων κατά της επιχείρησης καθ’ όλη τη διάρκεια της ειδικής διαχείρισης, συμπεριλαμβανομένων και των μέτρων διοικητικής εκτέλεσης από το Δημόσιο και τους ΦΚΑ, καθώς και των μέτρων διασφάλισης της οφειλής κατά τις διατάξεις του άρθρου 46 του ν. 4174/2013.
Ως αναστελλόμενο μέτρο ατομικής δίωξης, κατά το πρώτο εδάφιο, λογίζεται εν προκειμένω και ο αυτεπάγγελτος συμψηφισμός βεβαιωμένων υπέρ του Δημοσίου ή φορέων κοινωνικής ασφάλισης, χρεών με χρηματικές απαιτήσεις, οι οποίες έχουν επιδικαστεί, μέχρι την έναρξη ισχύος του παρόντος εδαφίου, σε βάρος του Δημοσίου βάσει αμετάκλητων δικαστικών ή διαιτητικών αποφάσεων και οι οποίες γεννήθηκαν κατά την πραγματοποίηση ναυπηγοεπισκευαστικών εργασιών για την εκτέλεση εξοπλιστικών προγραμμάτων των ενόπλων δυνάμεων της χώρας από επιχειρήσεις που έχουν υπαχθεί πριν την ισχύ του παρόντος εδαφίου στην ειδική διαχείριση των άρθρων 68 έως και 77 του ν. 4307/2014 (Α’ 246).».
Άρθρο 59
Παράταση ειδικής διαχείρισης - Τροποποίηση παρ. 1 άρθρου 76 ν. 4307/2014
Στην παρ. 1 του άρθρου 76 του ν. 4307/2014 (Α’ 246), περί έκτακτης διαδικασίας ειδικής διαχείρισης, προστίθενται τέταρτο, πέμπτο, έκτο και έβδομο εδάφιο και η παρ. 1 διαμορφώνεται ως εξής:
«1. Σε περίπτωση που δεν ολοκληρωθεί η όλη διαδικασία μεταβίβασης τουλάχιστον του ενενήντα τοις εκατό (90%) του συνόλου του ενεργητικού της εταιρείας (ως λογιστική αξία) εντός της προθεσμίας του άρθρου 69 παρ. 3, τότε η διαδικασία θεωρείται ότι έχει λήξει και ο ειδικός διαχειριστής υποχρεούται να υποβάλει αίτηση πτώχευσης της επιχείρησης.
Σε περίπτωση που εκκρεμεί αίτηση πτώχευσης προχωρά η εξέτασή της. Κατ’ εξαίρεση, εάν εντός της ανωτέρω προθεσμίας εκκρεμεί πλειοδοτική διαδικασία και υποβολή αίτησης προς το δικαστήριο για αποδοχή προσφοράς, με την οποία να επιτυγχάνεται (λαμβανομένων υπόψη και τυχόν προηγούμενων διαθέσεων) η διάθεση τουλάχιστον του 90% του συνόλου του ενεργητικού της εταιρίας (ως λογιστική αξία και ανεξαρτήτως τρόπου διάθεσης), τότε η ειδική διαχείριση παρατείνεται αυτοδικαίως μέχρι την έκδοση των σχετικών αποφάσεων από το αρμόδιο δικαστήριο και την ολοκλήρωση της διαδικασίας μεταβίβασης των σχετικών στοιχείων.
Σε κάθε περίπτωση που έχει διενεργηθεί δημόσιος πλειοδοτικός διαγωνισμός και έχει επικυρωθεί δικαστικώς το αποτέλεσμα του διαγωνισμού, με το οποίο επιτυγχάνεται (λαμβανομένων υπόψη και τυχόν προηγουμένων διαθέσεων) η διάθεση τουλάχιστον του ενενήντα τοις εκατό (90%) του συνόλου του ενεργητικού της εταιρείας (ως λογιστική αξία και ανεξαρτήτως τρόπου διάθεσης), στον βαθμό που εκκρεμεί η ολοκλήρωση ενεργειών εκ μέρους του ειδικού διαχειριστή στο πλαίσιο της επωφελέστερης εκμετάλλευσης του ενεργητικού της εταιρείας, η ειδική διαχείριση δύναται να παρατείνεται με απόφαση της συνέλευσης των πιστωτών της εταιρείας, η οποία συγκαλείται και αποφασίζει κατά πλειοψηφία, σύμφωνα με τα οριζόμενα στην παρ. 8 του άρθρου 73, για όσο χρονικό διάστημα ορίζεται ειδικώς στην απόφασή της, το οποίο σε καμία περίπτωση δεν δύναται να υπερβαίνει το χρονικό διάστημα των δεκαοκτώ (18) μηνών από το πέρας του χρονικού διαστήματος του πρώτου εδαφίου της παρ. 3 του άρθρου 69 ή τυχόν παρατάσεων αυτού.
Εφόσον η συνέλευση των πιστωτών συγκαλείται πριν τη λήξη της ειδικής διαχείρισης ή της παράτασης αυτής, συμπεριλαμβανομένης και της αυτοδίκαιης παράτασης, η διαδικασία και το λειτούργημα του ειδικού διαχειριστή παρατείνονται αυτοδικαίως, μέχρι τη λήψη αποφάσεως από τη συνέλευση, υπό την προϋπόθεση ότι η απόφαση της συνέλευσης των πιστωτών είναι θετική. Εφόσον η απόφαση της συνέλευσης των πιστωτών είναι θετική, η ως άνω παράταση ισχύει αναδρομικά από τη δημοσίευση της πρόσκλησης σύμφωνα με την παρ. 8 του άρθρου 73.
Η ισχύς της παρούσας εκτείνεται και στις διαδικασίες ειδικής διαχείρισης, οι οποίες ήδη τελούν σε αυτοδίκαιη παράταση σύμφωνα με το δεύτερο εδάφιο της παρ. 1 του άρθρου 76.».
Άρθρο 60
Διόρθωση παροράματος στην παρ. 5 του άρθρου 38 του ν. 4994/2022
Στο πρώτο εδάφιο της παρ. 5 του άρθρου 38 του ν. 4994/2022 (Α’ 215), περί προσωρινής απαγόρευσης εξαγωγής προϊόντων υλοτομίας σε τρίτα κράτη, γίνεται διόρθωση παροράματος ως προς τη μη εφαρμογή της παρ. 2 του άρθρου 158 του ν. 2960/2001 (Α’ 265), και το άρθρο 38 διαμορφώνεται ως εξής:
«Άρθρο 38
Προσωρινή απαγόρευση εξαγωγής προϊόντων υλοτομίας σε τρίτα κράτη
1. Από τη δημοσίευση του παρόντος έως και την 1η Μαρτίου 2023 απαγορεύεται η εξαγωγή επεξεργασμένων ή ανεπεξέργαστων προϊόντων υλοτομίας που προορίζονται για καύση (καυσόξυλα, μπρικέτες, πέλλετ, προσάναμμα) από την Επικράτεια σε τρίτα κράτη.
2. Αρμόδιες αρχές για την απαγόρευση της εξαγωγής των εμπορευμάτων της παρ. 1 είναι οι τελωνειακές αρχές.
3. Η παραβίαση της απαγόρευσης της παρ. 1 ως προς τις εξαγωγές συνιστά λαθρεμπορία, σύμφωνα με την περ. β) της παρ. 2 του άρθρου 155 του Εθνικού Τελωνειακού Κώδικα (ν. 2960/2001, Α’ 265), για την οποία επιβάλλονται σωρευτικά:
α) ως διοικητική κύρωση πρόστιμο ύψους διακοσίων (200) ευρώ ανά κυβικό μέτρο προϊόντων υλοτομίας που επιχειρείται να εξαχθεί ή αποδεικνύεται ότι έχει εξαχθεί από την Επικράτεια, το οποίο επιβάλλεται με τη διαδικασία του Κεφαλαίου Α’ του Πέμπτου Μέρους του ν. 2960/2001, και
β) ποινή φυλάκισης ενός (1) τουλάχιστον έτους.
4. Το διοικητικό πρόστιμο της παρ. 3 αποτελεί έσοδο του κρατικού προϋπολογισμού.
5. Το σύνολο των προϊόντων υλοτομίας που επιχειρείται να εξαχθούν κατάσχεται, μη εφαρμοζομένης της παρ. 2 του άρθρου 158 του ν. 2960/2001. Τα κατασχεμένα παραδίδονται άμεσα στην κατά τόπον αρμόδια Διεύθυνση Ανάπτυξης της οικείας Περιφέρειας, ώστε να διατίθενται για τη θεραπεία άμεσης κοινωνικής ανάγκης ή την εκπλήρωση κοινωφελούς σκοπού ή τη διενέργεια δράσεων φιλανθρωπικού χαρακτήρα.
6. Με κοινή απόφαση των Υπουργών Ανάπτυξης και Επενδύσεων, Οικονομικών, Εσωτερικών και του Διοικητή της Ανεξάρτητης Αρχής Δημοσίων Εσόδων μπορούν να εξειδικεύονται ζητήματα που αφορούν στη διαδικασία ελέγχου για την εφαρμογή του παρόντος, στη διαδικασία είσπραξης των προστίμων και στη διάθεση των κατασχεμένων προϊόντων υλοτομίας.».
ΜΕΡΟΣ Δ’
ΠΡΟΣΘΕΤΕΣ ΔΙΑΤΑΞΕΙΣ ΟΙΚΟΝΟΜΙΚΟΥ ΚΑΙ ΑΝΑΠΤΥΞΙΑΚΟΥ ΧΑΡΑΚΤΗΡΑ
Άρθρο 61
Ρυθμίσεις για την «Αθηναϊκή Ριβιέρα»- Τροποποίηση παρ. 1 και προσθήκη παρ. 5 στο άρθρο 6 του ν. 4918/2022
1. Στο άρθρο 6 του ν. 4918/2022 (Α’ 68) επέρχονται οι ακόλουθες τροποποιήσεις:
α. Η παρ. 1 τροποποιείται: αα) ως προς την αφαίρεση από το πρώτο εδάφιο του χρόνου ανάθεσης στην Περιφέρεια Αττικής της αρμοδιότητας για τη λειτουργία και τη συντήρηση του έργου και αβ) ως προς την αντικατάσταση του δευτέρου εδαφίου και η παρ. 1 διαμορφώνεται ως εξής:
«1. Για το έργο «Αθηναϊκή Ριβιέρα (Παρεμβάσεις σε αστικές περιοχές και στο κτιριακό απόθεμα)» που έχει ενταχθεί στο Αναπτυξιακό Πρόγραμμα Συμβάσεων Στρατηγικής Σημασίας του ν. 4799/2021 (Α’ 78) και περιλαμβάνεται στο εγκεκριμένο Εθνικό Σχέδιο Ανάκαμψης και Ανθεκτικότητας, καθώς και στο άρθρο 30 και στο Παράρτημα XIV του ν. 4277/2014 (Α’ 156, διόρθωση σφάλματος Α’ 165), αναθέτουσα αρχή, κατά την έννοια του ν. 4412/2016 (Α’ 147), ορίζεται η Περιφέρεια Αττικής, η οποία και είναι αρμόδια για τη λειτουργία και τη συντήρηση του έργου. Με κοινή απόφαση των Υπουργών Εσωτερικών και Οικονομικών καθορίζονται η προέλευση των αναγκαίων πόρων για τη λειτουργία και τη συντήρηση του έργου της παρούσας, ο τρόπος μεταφοράς τους στην Περιφέρεια Αττικής, καθώς και κάθε άλλη αναγκαία λεπτομέρεια για τη χρηματοδότηση της αρμοδιότητας του πρώτου εδαφίου.».
β. Προστίθεται παρ. 5, ως εξής:
«5. Με κοινή απόφαση των Υπουργών Οικονομικών, Περιβάλλοντος και Ενέργειας και Εσωτερικών, παραχωρείται για λόγους δημόσιας ωφέλειας, χωρίς αντάλλαγμα, στην Περιφέρεια Αττικής, ως αναθέτουσα αρχή, το δικαίωμα χρήσης αιγιαλού και παραλίας για την εκτέλεση του έργου της παρ. 1, μετά την έγκριση των μελετών της παρ. 3 και τη σύμφωνη γνώμη της αρμόδιας Κτηματικής Υπηρεσίας του Υπουργείου Οικονομικών, για τη συνδρομή των προϋποθέσεων εκτέλεσης κοινόχρηστου και κοινωφελούς έργου, για τους κοινόχρηστους χώρους αρμοδιότητάς της, εντός των οποίων εμπίπτουν τα τμήματα του έργου. Με την ίδια απόφαση ορίζεται το χρονικό διάστημα της παραχώρησης, καθώς και κάθε αναγκαία λεπτομέρεια για την εφαρμογή της παρούσας. Η απόφαση του πρώτου εδαφίου επέχει θέση άδειας παραχώρησης για την εκτέλεση έργων του ν. 2971/2001 (Α’ 285), κατά παρέκκλιση κάθε γενικής ή ειδικής διάταξης.».
2. Η ισχύς της παρ. 1 του άρθρου 6 του ν. 4918/2022, όπως τροποποιείται με την παρ. 1 του παρόντος, αρχίζει από τη δημοσίευση της απόφασης του δεύτερου εδαφίου της.
Άρθρο 62
Μισθολογικό καθεστώς και ειδικότερες ρυθμίσεις για τη ΔΕΘ HELEXPO - Τροποποίηση παρ. 1 άρθρου 34 ν. 4972/2022
1. Το δεύτερο εδάφιο της παρ. 1 του άρθρου 34 του ν. 4972/2022 (Α’ 181) τροποποιείται: α) με την υποδιαίρεση του μισθολογικού καθεστώτος των ΕΛ.ΤΑ. ως περ. α’, β) με την προσθήκη του μισθολογικού καθεστώτος της ΔΕΘ HELEXPO ως περ. β’, και η παρ. 1 διαμορφώνεται ως εξής:
«1. Το μισθολογικό καθεστώς του πάσης φύσεως προσωπικού που απασχολείται στις λοιπές θυγατρικές εταιρείες της Ε.Ε.ΣΥ.Π., οι οποίες δεν περιλαμβάνονται στο Μητρώο Φορέων Γενικής Κυβέρνησης, ρυθμίζεται από τα άρθρα 7 έως 35 του ν. 4354/2015 (Α’ 176). Ειδικά για: α) τα Ελληνικά Ταχυδρομεία (ΕΛ.ΤΑ.) Α.Ε. το μισθολογικό καθεστώς ρυθμίζεται από το άρθρο 41 του ν. 4758/2020 (Α’ 242) και την περ. β’ της παρ. 6 του άρθρου 31 του ν. 4141/2013 (Α’ 81) και β) τη ΔΕΘ HELEXPO το μισθολογικό καθεστώς ρυθμίζεται από την παρ. 18 του άρθρου 12 του ν. 4109/2013 (Α’ 16).».
2. Η ισχύς της περ. β’ της παρ. 1 του παρόντος αρχίζει από την έναρξη ισχύος του ν. 4972/2022.
Άρθρο 63
Μεταβατική περίοδος για το θεσμικό πλαίσιο προμηθειών της ΔΕΘ HELEXPO - Τροποποίηση παρ. 4 άρθρου 38 ν. 4972/2022
1. Η παρ. 4 του άρθρου 38 του ν. 4972/2022 (Α’ 181) τροποποιείται α) με την υποδιαίρεση της υπό επιφύλαξη παραπομπής ως περ. α’, β) με την προσθήκη δεύτερης υπό επιφύλαξη παραπομπής ως περ. β’, και η παρ. 4 διαμορφώνονται ως εξής:
«4. Μέχρι την έγκριση του Κανονισμού Έργων, Προμηθειών και Υπηρεσιών, σύμφωνα με την παρ. 3, οι εταιρείες, ως προς τις συμβάσεις δημόσιων έργων, προμηθειών και υπηρεσιών, εφαρμόζουν τις διατάξεις του ν. 4412/2016, με την επιφύλαξη α) του τρίτου εδαφίου της παρ. 1 του άρθρου 48 του ν. 4758/2020 (Α’ 242), περί της πολιτικής προμηθειών της Ανώνυμης Εταιρείας Ελληνικά Ταχυδρομεία, και β) της παρ. 18 του άρθρου 12 του ν. 4109/2013 (Α’ 16), περί συγχώνευσης των ανωνύμων εταιρειών ΔΕΘ Α.Ε. και HELEXPO A.E.».
2. Η ισχύς της περ. β’ της εσωτερικής παρ. 4 της παρ. 1 αρχίζει από την έναρξη ισχύος του ν. 4972/2022.
3. Στην παρ. 2 του άρθρου 38 του ν. 4972/2022, προστίθεται τέταρτο εδάφιο ως εξής: «Ειδικά για την εταιρεία ΔΕΘ - HELEXPO A.E. και μετά την κατάρτιση των ως άνω κανονισμών διατηρείται σε ισχύ η παρ. 18 του άρθρου 12 του ν. 4109/2013 (Α’ 16).».
Άρθρο 64
Επιτροπές Κρατικής Αρωγής - Τροποποίηση άρθρου 16 ν. 4797/2021
Στην παρ. 1 του άρθρου 16 του ν. 4797/2021 (Α’ 66) προστίθεται δεύτερο εδάφιο και η παρ. 1 διαμορφώνεται ως εξής:
«1. Μετά από θεομηνία, με απόφαση του Αντιπεριφερειάρχη στον οποίο έχουν ανατεθεί οι αρμοδιότητες που απορρέουν από το άρθρο 160 του ν. 3852/2010 (Α’ 87), η οποία εκδίδεται ύστερα από εισήγηση του περιφερειακού συντονιστή κρατικής αρωγής, συστήνονται και συγκροτούνται, αμελλητί, επιτροπές κρατικής αρωγής ανά περιφερειακή ενότητα. Οι επιτροπές κρατικής αρωγής συγκροτούνται από τρία (3) τουλάχιστον μέλη, σύμφωνα με την παρ. 2 του άρθρου 13 του Κώδικα Διοικητικής Διαδικασίας (ν. 2690/1999, Α’ 45).».
Άρθρο 65
Στελέχωση της Διεύθυνσης Κρατικής Αρωγής - Προσθήκη παρ. 8 στο άρθρο 20 του ν. 4797/2021
Στο άρθρο 20 του ν. 4797/2021 (Α’ 66) προστίθεται παρ. 8 ως εξής:
«8. Με απόφαση του αρμόδιου οργάνου του Υπουργείου Οικονομικών, μετά από σύμφωνη γνώμη του Προϊσταμένου της Διεύθυνσης Κρατικής Αρωγής, αποσπασμένοι υπάλληλοι που υπηρετούν στην Διεύθυνση Κρατικής Αρωγής έως τις 31.12.2022 και προέρχονται από φορείς του δημοσίου τομέα, όπως αυτός ορίζεται στην περ. α) της παρ. 1 του άρθρου 14 του ν. 4270/2014 (Α’ 143), μετατάσσονται στη Διεύθυνση Κρατικής Αρωγής κατά τη λήξη της απόσπασης, εφόσον υποβάλουν σχετική αίτηση, κατά παρέκκλιση του ν. 4440/2016 (Α’ 224), τηρουμένων του άρθρου 35 του ν. 4873/2021 (Α’ 248), της παρ. 1 του άρθρου 177 του ν. 4876/2021 (Α’ 251) και του άρθρου 68 του ν. 4954/2022 (Α’ 136), κατά περίπτωση. Οι υπάλληλοι μετατάσσονται σε κενή οργανική θέση του ιδίου κλάδου, με τον βαθμό και το μισθολογικό κλιμάκιο που κατέχουν, την ίδια σχέση εργασίας και με διατήρηση τυχόν προσωπικής διαφοράς στις αποδοχές. Εάν η απόσπαση λήγει πριν από τη δημοσίευση της πράξης μετάταξης, παρατείνεται αυτοδικαίως μέχρι την έκδοση της πράξης μετάταξης και πάντως για χρονικό διάστημα που δεν επιτρέπεται να υπερβαίνει τους έξι (6) μήνες. Οι υπάλληλοι που δεν υποβάλλουν αίτηση ή δεν μετατάσσονται, επιστρέφουν στην υπηρεσία, στην οποία ανήκει η οργανική τους θέση, μετά τη λήξη της απόσπασης. Για τους υπαλλήλους που μετατάσσονται και προέρχονται από φορέα, στον οποίο δεν εφαρμόζεται ενιαίο μισθολόγιο, η κατάταξή τους γίνεται με προσμέτρηση α) του χρόνου υπηρεσίας στον φορέα που υπηρετούν και β) του χρόνου υπηρεσίας που έχει διανυθεί στον φορέα προέλευσης, σύμφωνα με τον ν. 4354/2015 (Α’ 176).».
Άρθρο 66
Αρμοδιότητες Διεύθυνσης Κρατικής Αρωγής - Μετακίνηση ομάδων εργασίας σε πληγείσες από θεομηνίες περιοχές - Επιτροπές κρατικής αρωγής και δικαιούχοι - Τροποποίηση άρθρου 22 ν. 4797/2021
Στο άρθρο 22 του ν. 4797/2021 (Α’ 66), α) παρατείνεται η προθεσμία του πρώτου εδαφίου έως την 30ή.6.2023, β) προστίθεται παρ. 15, και οι παρ. 14 και 15 του άρθρου 22 διαμορφώνονται ως εξής:
«14. Ειδικώς μέχρι την 30ή.6.2023 και σε εξαιρετικές περιπτώσεις θεομηνιών με μεγάλο αριθμό πληγέντων, οι αρμοδιότητες του Τμήματος Α’ της Διεύθυνσης Κρατικής Αρωγής της Γενικής Γραμματείας Οικονομικής Πολιτικής του Υπουργείου Οικονομικών αναφορικά με την κατάρτιση και έκδοση κανονιστικών πράξεων για την παροχή επιχορήγησης, προκαταβολής έναντι επιχορήγησης και πρώτης αρωγής σε επιχειρήσεις και φορείς που έχουν πληγεί από θεομηνίες, κατόπιν επεξεργασίας σχετικών στοιχείων, εκτός του σταδίου ελέγχου, εκκαθάρισης και πληρωμής, δύνανται να ασκούνται και από τα Τμήματα Β’ και Γ’ της Διεύθυνσης, κατόπιν απόφασης του Υπουργού Οικονομικών, μετά από πρόταση της Διεύθυνσης Κρατικής Αρωγής. Με την ίδια απόφαση δύναται να καθορίζεται το ειδικότερο χρονικό διάστημα και κάθε άλλη λεπτομέρεια για την εφαρμογή της παρούσας.
15. Κατά παρέκκλιση της παρ. 1 του άρθρου 4 της υποπαρ. Δ9 του άρθρου 2 του Μέρους Β’ του ν. 4336/2015 (Α’ 94), οι αποφάσεις μετακίνησης των μελών των ομάδων εργασίας του άρθρου 5Α της υπ’ αρ. 3/2021 Πράξης Υπουργικού Συμβουλίου (Α’ 56) σε πληγείσες από θεομηνίες περιοχές, για την εκτέλεση του έργου τους, εκδίδονται από τον Υπουργό Οικονομικών, μετά από αίτημα του Προέδρου της Κυβερνητικής Επιτροπής Κρατικής Αρωγής. Τα έξοδα κίνησης, τα έξοδα διανυκτέρευσης και η ημερήσια αποζημίωση των μελών των ομάδων εργασίας βαρύνουν τον προϋπολογισμό του Υπουργείου Οικονομικών. Για τις μετακινήσεις εντός και εκτός έδρας, τα μέλη των ομάδων εργασίας δύνανται να μισθώνουν επιβατικό αυτοκίνητο ιδιωτικής χρήσης, με προσωπική ευθύνη για ατύχημα ή ζημία, κατόπιν έγκρισης του αρμοδίου οργάνου. Στην τελευταία αυτή περίπτωση αναγνωρίζονται το ποσό του κόστους μίσθωσης και η χιλιομετρική αποζημίωση. Το τρίτο και το τέταρτο εδάφιο εφαρμόζονται και για τις μετακινήσεις εκτός έδρας των υπαλλήλων της Διεύθυνσης Κρατικής Αρωγής του άρθρου 19.».
Άρθρο 67
Μεταβατικές διατάξεις για ζητήματα κρατικής αρωγής - Προσθήκη παρ. 10 και 11 στο άρθρο 24 του ν. 4797/2021
Στο άρθρο 24 του ν. 4797/2021 (Α’ 66) προστίθενται παρ. 10 και 11 ως εξής:
«10. Οι επιτροπές κρατικής αρωγής που έχουν συγκροτηθεί και λειτουργήσει με δύο (2) μέλη μέχρι την έναρξη ισχύος του δευτέρου εδαφίου της παρ. 1 του άρθρου 16, έχουν νόμιμη συγκρότηση, σύμφωνα με την εξαίρεση της παρ. 2 του άρθρου 13 του Κώδικα Διοικητικής Διαδικασίας (ν. 2690/1999, Α’ 45).
11. Στους δικαιούχους κρατικής αρωγής συμπεριλαμβάνονται και οι κοινωνίες αστικού και κληρονομικού δικαίου που έχουν πληγεί από θεομηνίες που συνέβησαν από την 1η Ιουνίου 2020 και εφεξής.».
Άρθρο 68
Όριο δαπάνης Κινήτρου Επίτευξης Δημοσιονομικών Στόχων - Τροποποίηση παρ. 4 άρθρου 25 ν. 4940/2022
Στο τρίτο εδάφιο της παρ. 4 του άρθρου 25 του ν. 4940/2022 (Α’ 112) τροποποιείται το όριο της συνολικής δαπάνης για την καταβολή του Κινήτρου Επίτευξης Δημοσιονομικών Στόχων (Κ.Ε.Δ.Σ.), και η παρ. 4 διαμορφώνεται ως εξής:
«4. Το Κ.Ε.Δ.Σ. υπολογίζεται επί του βασικού μισθού και του επιδόματος θέσης ευθύνης, δεν συμψηφίζεται με την προσωπική διαφορά της παρ. 1 του άρθρου 27 του ν. 4354/2015 και την αντίστοιχη του άρθρου 155 του ν. 4472/2017 (Α’ 74), δεν μπορεί να υπερβαίνει, ανά έτος, το δεκαπέντε τοις εκατό (15%) του αθροίσματος του ετήσιου βασικού μισθού και του επιδόματος θέσης ευθύνης κάθε υπαλλήλου και υπόκειται στις ασφαλιστικές εισφορές και λοιπές κρατήσεις των πρόσθετων αποδοχών. Από το Κ.Ε.Δ.Σ. εξαιρούνται οι υπάλληλοι που λαμβάνουν κάποια από τις ανταμοιβές των άρθρων 23 ή 24 ή 26 ή 27. Η συνολική δαπάνη για την καταβολή του Κ.Ε.Δ.Σ. δεν μπορεί να υπερβαίνει τα εννέα εκατομμύρια (9.000.000) ευρώ ανά έτος.».
Άρθρο 69
Εξουσιοδοτική διάταξη για Κίνητρο Επίτευξης Δημοσιονομικών Στόχων - Τροποποίηση παρ. 10 άρθρου 62 ν. 4940/2022
Στο άρθρο 62 του ν. 4940/2022 (Α’ 112), τροποποιείται η παρ. 10 με την προσθήκη της αναφοράς σε μέγιστο ύψος ετήσιας δαπάνης του Κ.Ε.Δ.Σ. ανά υπηρεσία, και η παρ. 10 διαμορφώνεται ως εξής:
«10. Με απόφαση του Υπουργού Οικονομικών εξειδικεύονται οι ποσοτικοί στόχοι για κάθε υπηρεσία, οι λοιπές υπηρεσίες και οι φορείς, που εποπτεύονται ή υπάγονται στο Υπουργείο Οικονομικών, οι οποίοι λαμβάνουν το Κίνητρο Επίτευξης Δημοσιονομικών Στόχων (Κ.Ε.Δ.Σ.), η μέθοδος και το σύστημα αξιολόγησης της απόδοσης, το ύψος του Κ.Ε.Δ.Σ., το μέγιστο ύψος της ετήσιας δαπάνης του Κ.Ε.Δ.Σ. ανά υπηρεσία, ο χρόνος και ο τρόπος καταβολής, καθώς και κάθε άλλο θέμα που σχετίζεται με την εφαρμογή του άρθρου 25.».
Άρθρο 70
Υποβολή δήλωσης και καταβολή τέλους παρεπιδημούντων και τέλους επί των ακαθάριστων εσόδων - Αντικατάσταση παρ. 9 άρθρου 17 ν. 2130/1993
Η παρ. 9 του άρθρου 17 του ν. 2130/1993 (Α’ 62) αντικαθίσταται ως εξής:
«9. Οι υπόχρεοι σε καταβολή τέλους παρεπιδημούντων ή τέλους επί των ακαθάριστων εσόδων, εφόσον υποχρεούνται στην υποβολή δήλωσης Φ.Π.Α., υποβάλλουν την προβλεπόμενη από την κείμενη νομοθεσία δήλωση απόδοσης τέλους παρεπιδημούντων ή τέλους επί των ακαθάριστων εσόδων, μέσω της ψηφιακής εφαρμογής της Ανεξάρτητης Αρχής Δημοσίων Εσόδων (ΑΑΔΕ), στον ίδιο χρόνο με την υποβολή της δήλωσης Φ.Π.Α., σύμφωνα με τις παρ. 1, 2 και 4 του άρθρου 38 του Κώδικα Φ.Π.Α.
Για τους υπόχρεους σε καταβολή τέλους παρεπιδημούντων ή τέλους επί των ακαθάριστων εσόδων μη υπόχρεους στην υποβολή δήλωσης Φ.Π.Α., η δήλωση απόδοσης τέλους παρεπιδημούντων ή τέλους επί των ακαθάριστων εσόδων υποβάλλεται στον ίδιο χρόνο που προβλέπεται η υποβολή της δήλωσης Φ.Π.Α. για όσους χρησιμοποιούν απλογραφικό λογιστικό σύστημα.
Στις περιπτώσεις εκπρόθεσμης υποβολής δήλωσης ή μη καταβολής των τελών, επιβάλλεται εις βάρος του υπόχρεου, αντί του τόκου εκπροθέσμου καταβολής σύμφωνα με το άρθρο 6 του Κώδικα Είσπραξης Δημοσίων Εσόδων (ν. 4978/2022, Α’ 190), προσαύξηση ίση με δύο τοις εκατό (2%) επί του τέλους που δεν καταβλήθηκε για κάθε μήνα καθυστερήσεως, μη δυνάμενη να υπερβεί το εκατό τοις εκατό (100%) του οφειλόμενου κάθε φορά χρέους. Η εν λόγω προσαύξηση επιβάλλεται από την ΑΑΔΕ, στις περιπτώσεις υποβολής δηλώσεων μέσω της ψηφιακής εφαρμογής της ΑΑΔΕ.
Ειδικά για ποσά οφειλόμενων τελών παρεπιδημούντων και ακαθάριστων εσόδων έτους 2022, η δήλωση απόδοσης υποβάλλεται για το σύνολο των οφειλόμενων ποσών έως και τις 28.2.2023 και η καταβολή διενεργείται έως και την ίδια ως άνω ημερομηνία.
Ο τρόπος υλοποίησης της ως άνω διαδικασίας, καθώς και κάθε λεπτομέρεια για την είσπραξη των τελών και την απόδοσή τους στους δικαιούχους δήμους μέσω αυτής καθορίζονται με κοινή απόφαση των Υπουργών Οικονομικών και Εσωτερικών, ύστερα από γνώμη της ΑΑΔΕ, μέσα σε τρεις (3) μήνες από την έναρξη ισχύος του παρόντος.».
Άρθρο 71
Χορήγηση Πιστοποιητικού Ενιαίου Φόρου Ιδιοκτησίας Ακινήτων (ΕΝ.Φ.Ι.Α.) στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» για μακροχρόνια μίσθωση ακινήτου - Προσθήκη παρ. 2Α στο άρθρο 125 του ν. 4446/2016
Στο άρθρο 125 του ν. 4446/2016 (Α’ 240) προστίθεται παρ. 2Α, ως εξής:
«2Α. Για τις ανάγκες σύνταξης συμβολαιογραφικής πράξης μακροχρόνιας μίσθωσης των ακινήτων, που ανήκουν κατά πλήρη κυριότητα, νομή και κατοχή στην ανώνυμη εταιρεία με την επωνυμία «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑΤΑ Α.Β.Ε.Ε.» και βρίσκονται εκτός σχεδίου πόλεως, εκτός ζώνης, στη θέση «Μπερμπάτι» της Δημοτικής Κοινότητας Μαρτίνου της δημοτικής Ενότητας Οπουντίων του Δήμου Λοκρών της Περιφερειακής Ενότητας Φθιώτιδος της Περιφέρειας Στερεάς Ελλάδας, σε περίπτωση που εκμισθωθούν ως ενιαίο ακίνητο, χορηγούνται από τη Φορολογική Διοίκηση, κατά παρέκκλιση κάθε γενικής και ειδικής διάταξης, αποκλειστικά πιστοποιητικά Ενιαίου Φόρου Ιδιοκτησίας Ακινήτων (ΕΝ.Φ.Ι.Α.), σύμφωνα με τα οποία τα ακίνητα περιλαμβάνονται στη δήλωση ΕΝ.Φ.Ι.Α. και έχει καταβληθεί ο επιμεριστικά αναλογών φόρος των ακινήτων αυτών, συμπεριλαμβανομένων και των τόκων εκπρόθεσμης καταβολής τους. Μόνο τα πιστοποιητικά του πρώτου εδαφίου μνημονεύονται και επισυνάπτονται στην οικεία συμβολαιογραφική πράξη. Το πρώτο εδάφιο ισχύει μέχρι το πέρας της προθεσμίας της παρ. 1.».
Άρθρο 72
Παράταση απαλλαγής από Ειδικό Φόρο Κατανάλωσης των προϊόντων που διατίθενται από καταστήματα αφορολόγητων ειδών εγκατεστημένα εκτός αερολιμένα ή λιμένα και τα οποία μεταφέρονται στις προσωπικές αποσκευές των ταξιδιωτών που μεταβαίνουν σε τρίτο έδαφος ή σε τρίτη χώρα δια ξηράς - Τροποποίηση άρθρου 55 ν. 4447/2016
Το άρθρο 55 του ν. 4447/2016 (Α’ 241) τροποποιείται με την παράταση της αναστολής εφαρμογής της διάταξης και διαμορφώνεται ως εξής:
«Άρθρο 55
Η εφαρμογή της υποπαρ. 2 της παρ. 13 του άρθρου 85 του ν. 3842/2010 (Α’ 58) αναστέλλεται μέχρι τις 31.12.2023.».
Άρθρο 73
Συμβάσεις ορισμένου χρόνου της υπό ειδική διαχείριση εταιρείας δυνάμει του άρθρου 21 του ν. 4664/2020 - Πρόβλεψη αποζημιώσεων για ψυχική οδύνη συγγενών θανόντων σε εργατικά ατυχήματα ετών 2015 έως και 2020 - Τροποποίηση παρ. 2 και 3 άρθρου 97 ν. 4941/2022
Στο άρθρο 97 του ν. 4941/2022 (Α’ 113) τροποποιείται: α) η παρ. 2 αα) στο πρώτο εδάφιο με την αύξηση κατά έναν (1) μήνα του προβλεπόμενου χρονικού διαστήματος, αβ) με την προσθήκη δευτέρου εδαφίου, β) η παρ. 3 βα) στο πρώτο εδάφιο, με την παράταση της προθεσμίας για έναν (1) μήνα, ββ) με την προσθήκη δύο τελευταίων εδαφίων και οι παρ. 2 και 3 διαμορφώνονται ως εξής:
«2. Μετά την έγκυρη λύση των συμβάσεων εργασίας των εργαζομένων της παρ. 1 προς τον σκοπό της συνέχισης λειτουργίας της εταιρείας ή της συντήρησης του ενεργητικού της και εντός της προθεσμίας της παρ. 10 του άρθρου 21 του ν. 4664/2020, ο ειδικός διαχειριστής δύναται να επιλέγει το κατά περίπτωση αναγκαίο προσωπικό, για χρονικό διάστημα που δεν υπερβαίνει τους έξι (6) μήνες από την καταγγελία του συνόλου των συμβάσεων εργασίας των εργαζομένων στην εταιρεία και να προβαίνει στη σύναψη συμβάσεων εργασίας ορισμένου χρόνου, μηνιαίας ή διμηνιαίας διάρκειας. Το ανωτέρω χρονικό διάστημα απασχόλησης δεν δύναται να θεμελιώσει τη μετατροπή των συμβάσεων σε συμβάσεις αορίστου χρόνου.
3. Ειδικώς μέχρι την 31η.1.2023 κάθε σχετική δαπάνη της εταιρείας με σκοπό: (α) την καταγγελία των συμβάσεων εργασίας, συμπεριλαμβανομένης της δαπάνης για τις αποζημιώσεις καταγγελίας των συμβάσεων της παρ. 1, (β) τη σύναψη των συμβάσεων της παρ. 2, επιχορηγείται από το ελληνικό δημόσιο, μέσω του Υπουργείου Περιβάλλοντος και Ενέργειας, με επιβάρυνση του Αποθεματικού του κρατικού προϋπολογισμού σε πίστωση του λογαριασμού ταμειακής διαχείρισης που τηρεί η εταιρεία του άρθρου 21 του ν. 4664/2020 στην Τράπεζα της Ελλάδας, προς ισόποση κάλυψη των ως άνω δαπανών, κατόπιν ειδικά αιτιολογημένων αιτημάτων του ειδικού διαχειριστή, στα οποία προσδιορίζεται το ύψος των αιτούμενων ποσών για τους σκοπούς των παρ. 1 και 2 σύμφωνα με τους υπολογισμούς του. Τα δε επιχορηγούμενα, κατά περίπτωση, ποσά καταβάλλονται αποκλειστικά για την κάλυψη της εγκριθείσας δαπάνης με την προσκόμιση των δικαιολογητικών των παρ. α’, β’, γ’ της ενότητας Α’ του άρθρου 1 της υπ’ αρ. 2/39539/0026/11.6.2015 (Β’ 1138) κοινής απόφασης των Υπουργών Οικονομίας, Υποδομών, Ναυτιλίας και Τουρισμού και Οικονομικών. Κατά τα λοιπά εφαρμόζονται τα εδάφια τρίτο και τέταρτο της παρ. 4 του άρθρου 21 του ν. 4664/2020. Για τους υπολογισμούς των ποσών για τους σκοπούς των παρ. 1 και 2, καθώς και για κάθε σχετική με τα ποσά αυτά διαφορά ευθύνεται ο ειδικός διαχειριστής του άρθρου 21 του ν. 4664/2020.
Πλέον των ανωτέρω, ο ειδικός διαχειριστής ή ο σύνδικος πτώχευσης δύναται, δυνάμει δικαστικής απόφασης και, στη συνέχεια αυτής, επίτευξης εξωδικαστικού συμβιβασμού, να καταβάλλει αποζημιώσεις για ψυχική οδύνη συγγενών των θανόντων σε εργατικά ατυχήματα κατά τα έτη 2015 έως 2020 ύψους μέχρι του ποσού των εκατό χιλιάδων (100.000) ευρώ ανά ατύχημα στο σύνολο των δικαιούχων ανεξαρτήτως έκβασης της ποινικής διαδικασίας. Αν καταβληθεί το ποσό της αποζημίωσης του προηγούμενου εδαφίου, τεκμαίρεται η παραίτηση των δικαιούχων από τις απαιτήσεις τους για τη συγκεκριμένη αιτία.».
Άρθρο 74
Παραχώρηση ακινήτου ιδιοκτησίας του ελληνικού δημοσίου προς τη Γενική Γραμματεία Αθλητισμού του Υπουργείου Πολιτισμού και Αθλητισμού
1. Το ακίνητο συνολικής επιφανείας εκατόν οκτώ χιλιάδων είκοσι πέντε τετραγωνικών μέτρων και τριάντα πέντε εκατοστών (108.025,35 τ.μ.) μετά των εντός αυτού κειμένων κτηριακών και λοιπών αθλητικών εγκαταστάσεων και του περιβάλλοντος χώρου αυτών, ιδιοκτησίας του ελληνικού δημοσίου, που βρίσκεται στη θέση «Κόντρες», στα διοικητικά όρια της Δημοτικής Ενότητας Παιανίας του Δήμου Παιανίας της Περιφερειακής Ενότητας Ανατολικής Αττικής της Περιφέρειας Αττικής, παραχωρείται άνευ ανταλλάγματος κατά κυριότητα προς τη Γενική Γραμματεία Αθλητισμού (Γ.Γ.Α.) του Υπουργείου Πολιτισμού και Αθλητισμού.
2. Το ακίνητο της παρ. 1, που απεικονίζεται μαζί με τα παραχωρούμενα κτήρια, τις αθλητικές εγκαταστάσεις και τους υπαίθριους χώρους με τους περιμετρικούς αριθμούς 1-2-3-4-5-6-7-8-9-10-11-12-13-14-15-...-80-81-82-83-84-85-1 στο από Νοεμβρίου 2021 και υπό κλίμακα 1:500 τοπογραφικό διάγραμμα, με τίτλο έργου «Το Σπίτι του Βόλλευ», που συντάχθηκε από τον τοπογράφο μηχανικό Νικηφόρο Κουφόπουλο, έχει θεωρηθεί από την Προϊσταμένη της Διεύθυνσης της Τεχνικής Υπηρεσίας του Δήμου Παιανίας και αποτελεί αναπόσπαστο μέρος του παρόντος (Παράρτημα A’), παραχωρείται με σκοπό την εκ μέρους της Γ.Γ.Α. περαιτέρω παραχώρησή του κατά χρήση στο νομικό πρόσωπο ιδιωτικού δικαίου με την επωνυμία «ΟΛΥΜΠΙΑΚΟ ΑΘΛΗΤΙΚΟ ΚΕΝΤΡΟ ΑΘΗΝΑΣ (Ο.Α.Κ.Α.) ΣΠΥΡΟΣ ΛΟΥΗΣ», σύμφωνα με το άρθρο 14 του ν. 1646/1986 (Α’ 138), προκειμένου το τελευταίο να φροντίσει για την ανακαίνιση, συντήρηση και λειτουργία των εντός αυτού αθλητικών εγκαταστάσεων, καθώς και για την ανάπλαση του περιβάλλοντος χώρου. Απαγορεύεται η καθ’ οιονδήποτε τρόπο μεταβολή της χρήσης του ακινήτου της παρ. 1, καθώς και η υπέρβαση των σκοπών για τους οποίους γίνεται η παραχώρηση.
3. Με απόφαση του αρμόδιου για τον αθλητισμό Υπουργού γίνεται αποδοχή της παραχώρησης κατά κυριότητα του ακινήτου της παρ. 1. Η απόφαση του πρώτου εδαφίου, στην οποία περιγράφονται το μεταβιβασθέν ακίνητο και το δικαίωμα επ’ αυτού, καθώς και όλα τα άλλα απαιτούμενα εκ της ισχύουσας νομοθεσίας στοιχεία, αποτελεί τον τίτλο της μεταβίβασης του ακινήτου και καταχωρίζεται στο αρμόδιο κτηματολογικό γραφείο.
4. Για την περαιτέρω κατά χρήση παραχώρηση από τη Γ.Γ.Α. στο Ο.Α.Κ.Α., σύμφωνα με το πρώτο εδάφιο της παρ. 2, εκδίδεται διαπιστωτική πράξη του αρμόδιου για τον αθλητισμό Υπουργού, η οποία δημοσιεύεται στην Εφημερίδα της Κυβερνήσεως.
ΜΕΡΟΣ Ε’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 75
Μεταβίβαση συνολικού ποσού κατ’ έτος από τον τακτικό προϋπολογισμό στους Δήμους και τις Περιφέρειες - Κατάργηση άρθρου 80Α ν. 4472/2017
Το άρθρο 80Α του ν. 4472/2017 (Α’ 74), περί του συνολικού ποσού μεταβίβασης κατ’ έτος προς τους Οργανισμούς Τοπικής Αυτοδιοίκησης, καταργείται.
Άρθρο 76
Ημέρες μετακίνησης εκτός έδρας αιρετών της τοπικής αυτοδιοίκησης α’και β’ βαθμού - Κατάργηση άρθρου 12 ν. 4674/2020
Το άρθρο 12 του ν. 4674/2020 (Α’ 53), περί ορίου των ημερών μετακίνησης εκτός έδρας των αιρετών, καταργείται.
ΜΕΡΟΣ ΣΤ’
ΕΝΑΡΞΗ ΙΣΧΥΟΣ
Άρθρο 77
Έναρξη ισχύος
1. Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, με την επιφύλαξη των παρ. 2, 3 και 4.
2. Η ισχύς του Μέρους Α’ αρχίζει από την 1η.7.2022.
3. Η ισχύς του άρθρου 16 αρχίζει από την 1η.11.2022.
4. Η ισχύς των άρθρων 40, 42, 43, 44, 75 και 76 αρχίζει από την 1η.1.2023.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 8 Δεκεμβρίου 2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Αντιπρόεδρος της Κυβέρνησης
ΠΑΝΑΓΙΩΤΗΣ ΠΙΚΡΑΜΜΕΝΟΣ
Οι Υπουργοί
																						




Θεωρήθηκε και τέθηκε η Μεγάλη Σφραγίδα του Κράτους.
Αθήνα, 8 Δεκεμβρίου 2022
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ


