NOMOΣ ΥΠ’ ΑΡΙΘΜ. 4890	
Κύρωση της από 28.1.2022 Πράξης Νομοθετικού Περιεχομένου «Επείγουσες φορολογικές, τελωνειακές και συναφείς ρυθμίσεις, επείγουσες διατάξεις για τη διασφάλιση του δικαιώματος αποτελεσματικής δικαστικής προστασίας» (Α’ 14) και λοιπές επείγουσες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΚΥΡΩΣΗ ΤΗΣ ΑΠΟ 28.1.2022 ΠΡΑΞΗΣ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ «ΕΠΕΙΓΟΥΣΕΣ ΦΟΡΟΛΟΓΙΚΕΣ, ΤΕΛΩΝΕΙΑΚΕΣ ΚΑΙ ΣΥΝΑΦΕΙΣ ΡΥΘΜΙΣΕΙΣ, ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗ ΔΙΑΣΦΑΛΙΣΗ ΤΟΥ ΔΙΚΑΙΩΜΑΤΟΣ ΑΠΟΤΕΛΕΣΜΑΤΙΚΗΣ ΔΙΚΑΣΤΙΚΗΣ ΠΡΟΣΤΑΣΙΑΣ» (Α’ 14)
Άρθρο 1
Κύρωση της από 28.1.2022 Πράξης Νομοθετικού Περιεχομένου «Επείγουσες φορολογικές, τελωνειακές και συναφείς ρυθμίσεις, επείγουσες διατάξεις για τη διασφάλιση του δικαιώματος αποτελεσματικής δικαστικής προστασίας» (Α’ 14)
ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
«Επείγουσες φορολογικές, τελωνειακές και συναφείς ρυθμίσεις, επείγουσες διατάξεις για τη διασφάλιση του δικαιώματος αποτελεσματικής δικαστικής προστασίας»
ΜΕΡΟΣ A’: ΕΠΕΙΓΟΥΣΕΣ ΦΟΡΟΛΟΓΙΚΕΣ ΚΑΙ ΤΕΛΩΝΕΙΑΚΕΣ ΡΥΘΜΙΣΕΙΣ ΚΑΙ ΣΥΝΑΦΕΙΣ ΔΙΑΤΑΞΕΙΣ
Άρθρο πρώτο Απαλλαγή επιδόματος επικίνδυνης εργασίας με τη μορφή πτητικού επιδόματος και λοιπών αντίστοιχων επιδομάτων, καθώς και ειδικής αποζημίωσης ιατρικού και νοσηλευτικού προσωπικού και πληρωμάτων ασθενοφόρων Ε.Κ.Α.Β. για αεροδιακομιδές κατά ποσοστό 100% από τον φόρο εισοδήματος - Τροποποίηση της περ. θ’ της παρ. 2 του άρθρου 14 του ν. 4172/2013
Άρθρο δεύτερο Παράταση προθεσμίας καταβολής πρώτης δόσης ρύθμισης βεβαιωμένων οφειλών/δόσεων ρυθμίσεων στο πλαίσιο της αντιμετώπισης των επιπτώσεων του κορωνοϊού COVID-19 - Τροποποίηση της παρ. 5 του άρθρου 289 του ν. 4738/2020
Άρθρο τρίτο Ρύθμιση και παράταση προθεσμίας καταβολής οφειλών φόρου εισοδήματος και προστίμων για αναδρομικά ποσά συντάξεων
Άρθρο τέταρτο Υπολογισμός φόρου μεταβίβασης ακινήτων, δωρεάς και γονικής παροχής για συμβόλαια που συντάσσονται από 1ης.1.2022 έως 31.3.2022 - Τροποποίηση του άρθρου 49 του ν. 4876/2021
Άρθρο πέμπτο Υπαγωγή σε ρύθμιση οφειλών εγκεκριμένων αποθηκευτών για έτοιμα προς κατανάλωση αλκοολούχα ποτά και άλλα αλκοολούχα προϊόντα φορολογικών αποθηκών
Άρθρο έκτο Παράταση της ειδικής διαχείρισης της ΛΑΡΚΟ - Τροποποίηση της παρ. 10 του άρθρου 21 του ν. 4664/2020
Άρθρο έβδομο Παράταση δυνατότητας χρήσης βεβαιώσεων μηχανικών για δικαιοπραξίες εν ζωή - Τροποποίηση του άρθρου 62 του ν. 4495/2017
ΜΕΡΟΣ Β’: ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗ ΔΙΑΣΦΑΛΙΣΗ ΤΟΥ ΔΙΚΑΙΩΜΑΤΟΣ ΑΠΟΤΕΛΕΣΜΑΤΙΚΗΣ ΔΙΚΑΣΤΙΚΗΣ ΠΡΟΣΤΑΣΙΑΣ
Άρθρο όγδοο Ρυθμίσεις για τις πολιτικές δίκες
Άρθρο ένατο Ρυθμίσεις για τις ποινικές δίκες
Άρθρο δέκατο Ρυθμίσεις για τις διοικητικές δίκες
ΜΕΡΟΣ Γ’: ΕΝΑΡΞΗ ΙΣΧΥΟΣ
Άρθρο ενδέκατο Έναρξη ισχύος
ΜΕΡΟΣ Β’: ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 2 Επιστροφή ποσών έκτακτης οικονομικής ενίσχυσης σε φυσικά και νομικά πρόσωπα - Τροποποίηση άρθρου δέκατου τέταρτου της από 13.08.2021 Πράξης Νομοθετικού Περιεχομένου
Άρθρο 3 Επιστροφή ποσών έκτακτης οικονομικής ενίσχυσης σε φυσικά και νομικά πρόσωπα - Τροποποίηση άρθρου εξηκοστού έκτου του ν. 4839/2021
Άρθρο 4 Επιστροφή προκαταβολής επιχορήγησης - Τροποποίηση παρ. 7 άρθρου 8 του ν. 4797/2021
Άρθρο 5 Επιστροφή ποσών πρώτης αρωγής - Τροποποίηση παρ. 6 και 7 άρθρου 9 του ν. 4797/2021
Άρθρο 6 Επιστροφή επιχορήγησης αγροτικών εκμεταλλεύσεων για ζημιές σε φυτικά μέσα παραγωγής -
Τροποποίηση παρ. 14 άρθρου 12Β του ν. 4797/2021
Άρθρο 7 Επιστροφή πρώτης αρωγής έναντι στεγαστικής συνδρομής - Τροποποίηση παρ. 6 και 7 άρθρου 24Β του ν. 4797/2021
Άρθρο 8 Παράταση προθεσμίας υποβολής δηλώσεων περιουσιακής κατάστασης και οικονομικών συμφερόντων - Τροποποίηση του άρθρου 68 του ν. 4871/2021
Άρθρο 9 Αφορολόγητο, ανεκχώρητο και ακατάσχετο της ενίσχυσης που καταβάλλεται στο πλαίσιο της δράσης «Έκτακτη επιχορήγηση των περισσότερο πληττόμενων από την πανδημία επιχειρήσεων ψυχαγωγίας, διοργάνωσης εκδηλώσεων και εκθέσεων, τροφοδοσίας εκδηλώσεων, παροχής υπηρεσιών γυμναστηρίου και σχολής χορού» και των συγχρηματοδοτούμενων από το ΕΣΠΑ δράσεων ενίσχυσης επιχειρήσεων που επλήγησαν από τις πυρκαγιές του Αυγούστου 2021 και από τους σεισμούς της 24ης Ιουλίου και 27ης Σεπτεμβρίου 2021
Άρθρο 10 Ρύθμιση για τη ναυπήγηση του Ταχέος Περιπολικού Κατευθυνόμενων Βλημάτων (ΤΠΚ) υπ’ αρ. 7 του Πολεμικού Ναυτικού - Προσθήκη παρ. 17 στο στοιχείο Α’ του άρθρου 32 του ν. 4361/2016
Άρθρο 11 Ρύθμιση για την ολοκλήρωση εργασιών σε υποβρύχια (Υ/Β) του Πολεμικού Ναυτικού - Προσθήκη εδαφίων στην παρ. 5 του άρθρου 26 του ν. 4258/2014
Άρθρο 12 Κτίρια και εγκαταστάσεις της παρ. 7 του άρθρου 55 του ν. 4223/2013 και του άρθρου 21 του ν. 4664/2020
Άρθρο 13 Επέκταση υποχρέωσης καταβολής περιβαλλοντικού τέλους σε παλαιά, ρυπογόνα οχήματα - Τροποποίηση των παρ. 1 και 2 άρθρου 5 του ν. 4710/2020
Άρθρο 14 Μεταβατική διάταξη περιβαλλοντικού τέλους οχημάτων
Άρθρο 15 Σύνθεση συμβουλίων κρίσεων Πυροσβεστικού Σώματος - Τροποποίηση παρ. 1 άρθρου 129 του ν. 4662/2020
Άρθρο 16 Αναφορά στη νομοθεσία ως προς ζητήματα αρμοδιοτήτων του Υπουργείου Κλιματικής Κρίσης και Πολιτικής Προστασίας
Άρθρο 17 Θέματα Οργανισμού Αντισεισμικού Σχεδιασμού και Προστασίας
ΜΕΡΟΣ Γ’: ΕΝΑΡΞΗ ΙΣΧΥΟΣ
Άρθρο 18 Έναρξη ισχύος
ΜΕΡΟΣ Α’
ΚΥΡΩΣΗ ΤΗΣ ΑΠΟ 28.1.2022 ΠΡΑΞΗΣ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ «ΕΠΕΙΓΟΥΣΕΣ ΦΟΡΟΛΟΓΙΚΕΣ, ΤΕΛΩΝΕΙΑΚΕΣ ΚΑΙ ΣΥΝΑΦΕΙΣ ΡΥΘΜΙΣΕΙΣ, ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗ ΔΙΑΣΦΑΛΙΣΗ ΤΟΥ ΔΙΚΑΙΩΜΑΤΟΣ ΑΠΟΤΕΛΕΣΜΑΤΙΚΗΣ ΔΙΚΑΣΤΙΚΗΣ ΠΡΟΣΤΑΣΙΑΣ» (Α’ 14)
Άρθρο 1
Κύρωση της από 28.1.2022 Πράξης Νομοθετικού Περιεχομένου «Επείγουσες φορολογικές, τελωνειακές και συναφείς ρυθμίσεις, επείγουσες διατάξεις για τη διασφάλιση του δικαιώματος αποτελεσματικής δικαστικής προστασίας»
Κυρώνεται και έχει ισχύ νόμου από τη δημοσίευσή της στην Εφημερίδα της Κυβερνήσεως, η από 28.1.2022 Πράξη Νομοθετικού Περιεχομένου «Επείγουσες φορολογικές, τελωνειακές και συναφείς ρυθμίσεις, επείγουσες διατάξεις για τη διασφάλιση του δικαιώματος αποτελεσματικής δικαστικής προστασίας», που δημοσιεύθηκε στο υπ’ αρ. 14 Φύλλο της Εφημερίδας της Κυβερνήσεως (Τεύχος Α’) της 29ης Ιανουαρίου 2022 και έχει ως εξής:
«ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ
Επείγουσες φορολογικές, τελωνειακές και συναφείς ρυθμίσεις, επείγουσες διατάξεις για τη διασφάλιση του δικαιώματος αποτελεσματικής δικαστικής προστασίας
Η ΠΡΟΕΔΡΟΣ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Έχοντας υπόψη:
1. Τις παρ. 5 και 6 του άρθρου 4, τις παρ. 1 και 5 του άρθρου 5, την παρ. 1 του άρθρου 20, την παρ. 3 του άρθρου 21, την παρ. 5 του άρθρου 22, τις παρ. 1, 2 και 4 του άρθρου 25, την παρ. 1 του άρθρου 44, τα άρθρα 94 έως 98 και την παρ. 1 του άρθρου 106 του Συντάγματος.
2. Την εξαιρετικά επείγουσα ανάγκη για τη θέσπιση αφενός φορολογικών, τελωνειακών και συναφών ρυθμίσεων, ιδίως λόγω των συνεπειών της πανδημίας του κορωνοϊού COVID-19, όπως επίσης λόγω της επικείμενης εκπνοής νομοθετικώς προβλεπόμενων προθεσμιών, αφετέρου ρυθμίσεων για τη διασφάλιση του δικαιώματος αποτελεσματικής δικαστικής προστασίας, λαμβανομένης υπόψη της αναστολής της λειτουργίας των δικαστηρίων στις περιοχές της Επικράτειας που επλήγησαν από την κακοκαιρία «ΕΛΠΙΣ».
3. Τη σχετική πρόταση του Υπουργικού Συμβουλίου, αποφασίζουμε:
ΜΕΡΟΣ A’:
ΕΠΕΙΓΟΥΣΕΣ ΦΟΡΟΛΟΓΙΚΕΣ ΚΑΙ ΤΕΛΩΝΕΙΑΚΕΣ ΡΥΘΜΙΣΕΙΣ ΚΑΙ ΣΥΝΑΦΕΙΣ ΔΙΑΤΑΞΕΙΣ
Άρθρο πρώτο
Απαλλαγή επιδόματος επικίνδυνης εργασίας με τη μορφή πτητικού επιδόματος και λοιπών αντίστοιχων επιδομάτων, καθώς και ειδικής αποζημίωσης ιατρικού και νοσηλευτικού προσωπικού και πληρωμάτων ασθενοφόρων Ε.Κ.Α.Β. για αεροδιακομιδές κατά ποσοστό 100% από τον φόρο εισοδήματος - Τροποποίηση της περ. θ’ της παρ. 2 του άρθρου 14 ν. 4172/2013
1. Η περ. θ) της παρ. 2 του άρθρου 14 του ν. 4172/2013 (Α’ 167) τροποποιείται ως προς το ποσοστό απαλλαγής από τον φόρο εισοδήματος του επιδόματος επικίνδυνης εργασίας με τη μορφή πτητικού επιδόματος και των λοιπών αντίστοιχων επιδομάτων, καθώς και της ειδικής αποζημίωσης που καταβάλλεται στο ιατρικό και νοσηλευτικό προσωπικό και στα πληρώματα ασθενοφόρων Ε.Κ.Α.Β. για αεροδιακομιδές κατά ποσοστό εκατό τοις εκατό (100%) και διαμορφώνεται ως εξής:
«θ) το επίδομα επικίνδυνης εργασίας που καταβάλλεται με τη μορφή πτητικού, καταδυτικού, ναρκαλιείας, αλεξιπτωτιστών, δυτών και υποβρυχίων καταστροφών σε αξιωματικούς, υπαξιωματικούς και οπλίτες των Ενόπλων Δυνάμεων, της Ελληνικής Αστυνομίας, του Πυροσβεστικού Σώματος και του Λιμενικού Σώματος, καθώς και η ειδική αποζημίωση που καταβάλλεται στο ιατρικό και νοσηλευτικό προσωπικό και τα πληρώματα ασθενοφόρων του Ε.Κ.Α.Β. που εκτελούν διατεταγμένη υπηρεσία με αεροπορικά μέσα για παροχή Α’ Βοηθειών κατά ποσοστό εκατό τοις εκατό (100%) και η πτητική αποζημίωση που καταβάλλεται στους πιλότους της πολιτικής αεροπορίας και της Υπηρεσίας Πολιτικής Αεροπορίας κατά ποσοστό εξήντα πέντε τοις εκατό (65%).»
2. Η περ. θ) της παρ. 2 του άρθρου 14 του ν. 4172/2013, όπως αντικαθίσταται με την παρ. 1 του παρόντος, εφαρμόζεται για εισοδήματα που αποκτώνται από την 1η.1.2022 και μετά.
Άρθρο δεύτερο
Παράταση προθεσμίας καταβολής πρώτης δόσης ρύθμισης βεβαιωμένων οφειλών/δόσεων ρυθμίσεων στο πλαίσιο της αντιμετώπισης των επιπτώσεων του κορωνοϊού COVID-19 - Τροποποίηση της παρ. 5 του άρθρου 289 του ν. 4738/2020
Το δεύτερο εδάφιο της παρ. 5 του άρθρου 289 του ν. 4738/2020 (Α’ 207) τροποποιείται ως προς την προθεσμία καταβολής της πρώτης δόσης και η παρ. 5 διαμορφώνεται ως εξής:
«5. Η υπαγωγή του οφειλέτη στη ρύθμιση συντελείται με την καταβολή της πρώτης δόσης. Η πρώτη δόση καταβάλλεται μέχρι την 28η Φεβρουαρίου 2022. Οι επόμενες δόσεις της ρύθμισης καταβάλλονται έως την τελευταία εργάσιμη ημέρα των επόμενων μηνών. Με την υποβολή από τον οφειλέτη αιτήματος για υπαγωγή στη ρύθμιση, τα αποδιδόμενα ποσά από συμψηφισμούς του άρθρου 83 του Κ.Ε.Δ.Ε., από παρακρατήσεις αποδεικτικού ενημερότητας και βεβαίωσης οφειλής του άρθρου 12 του Κ.Φ.Δ. και από μέτρα αναγκαστικής είσπραξης μπορούν να καλύπτουν την πρώτη δόση, εφόσον εισπράττονται εντός της προθεσμίας του δευτέρου εδαφίου και δεν πιστώνονται διαφορετικά κατά τις κείμενες διατάξεις.»
Άρθρο τρίτο
Ρύθμιση και παράταση προθεσμίας καταβολής οφειλών φόρου εισοδήματος και προστίμων για αναδρομικά ποσά συντάξεων
1. Οφειλές από φόρο εισοδήματος και πρόστιμα που προκύπτουν από τροποποιητικές δηλώσεις φορολογίας εισοδήματος για αναδρομικά ποσά συντάξεων προηγουμένων ετών δύνανται, κατόπιν αίτησης του οφειλέτη, να ρυθμίζονται σε δύο (2) έως σαράντα οκτώ (48) μηνιαίες δόσεις, σύμφωνα με την υποπερ. ii της περ. 1α της υποπαρ. Α2 της παρ. Α του άρθρου 1 του ν. 4152/2013 (Α’ 107).
2. Η καταβολή του φόρου εισοδήματος που προσδιορίζεται από τροποποιητικές δηλώσεις, με αναδρομικά συντάξεων προηγουμένων ετών, για τα οποία οι βεβαιώσεις συντάξεων εκδόθηκαν εντός του 2021 και η πράξη διοικητικού προσδιορισμού του φόρου εκδόθηκε έως την 31η Δεκεμβρίου 2021, γίνεται μέχρι τη 15η Φεβρουαρίου 2022.
Άρθρο τέταρτο
Υπολογισμός φόρου μεταβίβασης ακινήτων, δωρεάς και γονικής παροχής για συμβόλαια που συντάσσονται από 1η.1.2022 έως 31.3.2022 - Τροποποίηση του άρθρου 49 του ν. 4876/2021
Το άρθρο 49 του ν. 4876/2021 (Α’ 251) τροποποιείται ως προς τον χρόνο σύνταξης των συμβολαίων και διαμορφώνεται ως εξής:
«Άρθρο 49
Υπολογισμός φόρου μεταβίβασης ακινήτων, δωρεάς και γονικής παροχής για συμβόλαια που συντάσσονται από 1η.1.2022 έως 31η.3.2022
Σε οριστικά συμβόλαια μεταβίβασης ακινήτων με επαχθή αιτία ή αιτία δωρεάς ή γονικής παροχής, τα οποία συντάσσονται από την 1η Ιανουαρίου 2022 μέχρι και την 31η Μαρτίου 2022, για τον υπολογισμό του οικείου φόρου, θεωρείται ότι η μεταβίβαση έχει συντελεστεί κατά την 31η Δεκεμβρίου 2021, εφόσον οι σχετικές δηλώσεις υποβλήθηκαν μέχρι την ημερομηνία αυτή.»
Άρθρο πέμπτο
Υπαγωγή σε ρύθμιση οφειλών εγκεκριμένων αποθηκευτών για έτοιμα προς κατανάλωση αλκοολούχα ποτά και άλλα αλκοολούχα προϊόντα φορολογικών αποθηκών
1. Οφειλές από Ειδικό Φόρο Κατανάλωσης (Ε.Φ.Κ.), Φόρο Προστιθέμενης Αξίας (Φ.Π.Α.) και λοιπές συνεισπραττόμενες επιβαρύνσεις των έτοιμων προς κατανάλωση αλκοολούχων ποτών και άλλων αλκοολούχων προϊόντων του άρθρου 79 του Εθνικού Τελωνειακού Κώδικα (ν. 2960/2001, Α’ 265), οι οποίες βεβαιώθηκαν σύμφωνα με την παρ. 2 του άρθρου 110 του ίδιου νόμου κατά το διάστημα από την 1η.3.2020 έως την 31η.7.2021, δύνανται, κατόπιν αίτησης του οφειλέτη στην αρμόδια τελωνειακή αρχή, να ρυθμίζονται με υπαγωγή στο άρθρο 289 του ν. 4738/2020 (Α’ 207).
2. Κατά το χρονικό διάστημα ισχύος της ρύθμισης οφειλών των εγκεκριμένων αποθηκευτών του άρθρου 64 του ν. 2960/2001, οι οποίες προέρχονται από τη λειτουργία φορολογικών αποθηκών των προϊόντων της παρ. 1, και με την προϋπόθεση τήρησης αυτής αναστέλλεται η εφαρμογή της παρ. 4 του άρθρου 110 του ίδιου νόμου.
Άρθρο έκτο
Παράταση της ειδικής διαχείρισης της ΛΑΡΚΟ - Τροποποίηση της παρ. 10 του άρθρου 21 του ν. 4664/2020
1. Το πρώτο εδάφιο της παρ. 10 του άρθρου 21 του ν. 4664/2020 (Α’ 32) τροποποιείται ως προς τον χρόνο λήξης της ειδικής διαχείρισης και διαμορφώνεται ως εξής:
«10. Σε περίπτωση που δεν ολοκληρωθεί η διαδικασία μεταβίβασης τουλάχιστον του εβδομήντα πέντε τοις εκατό (75%) του συνόλου του ενεργητικού της εταιρίας (ως λογιστική αξία) εντός δεκαοκτώ (18) μηνών από το πέρας της διαιτητικής διαδικασίας επίλυσης των διαφορών της παρ. 7 του παρόντος, τότε η ειδική διαχείριση θεωρείται ότι έχει λήξει και ο ειδικός διαχειριστής υποχρεούται να υποβάλει αίτηση πτώχευσης της επιχείρησης. Σε περίπτωση κήρυξης του φορέα της επιχείρησης σε πτώχευση, εάν εκκρεμεί η διάθεση μέρους ή όλου του προϊόντος ρευστοποίησης στους πιστωτές, αυτή διενεργείται από τον σύνδικο της πτώχευσης, ο οποίος αναλαμβάνει την ευθύνη διανομής του στους δικαιούχους πιστωτές, σύμφωνα με τον πίνακα κατάταξης που έχει συνταχθεί, σύμφωνα με τους όρους του παρόντος και η διανομή αυτή δεν υπόκειται σε πτωχευτική ανάκληση.»
2. Η ισχύς της παράτασης της ειδικής διαχείρισης, σύμφωνα με το πρώτο εδάφιο της παρ. 10 του άρθρου 21 του ν. 4664/2020, όπως τροποποιείται με την παρ. 1 του παρόντος, αρχίζει από την 7η.1.2022.
Άρθρο έβδομο
Παράταση δυνατότητας χρήσης βεβαιώσεων μηχανικών για δικαιοπραξίες εν ζωή - Τροποποίηση του άρθρου 62 ν. 4495/2017
Το τελευταίο εδάφιο του άρθρου 62 του ν. 4495/2017 (Α’ 167) τροποποιείται ως προς την καταληκτική ημερομηνία της δυνατότητας κατάρτισης δικαιοπραξιών επί ακινήτων με βεβαίωση μηχανικού άνευ τήρησης της διαδικασίας σύνταξης ηλεκτρονικής ταυτότητας κτιρίου και διαμορφώνεται ως εξής:
«Από την 1η Οκτωβρίου 2021 έως και την 31η Μαρτίου 2022 δύναται, αντί των οριζόμενων στο παρόν κεφάλαιο, για κάθε δικαιοπραξία εν ζωή περιλαμβανομένης και της δωρεάς αιτία θανάτου, που έχει ως αντικείμενο τη μεταβίβαση ή τη σύσταση εμπράγματου δικαιώματος σε ακίνητο ή και σε ακίνητο χωρίς κτίσμα, να επισυνάπτεται υπεύθυνη δήλωση του ιδιοκτήτη και βεβαίωση μηχανικού του άρθρου 83.»
ΜΕΡΟΣ Β’:
ΕΠΕΙΓΟΥΣΕΣ ΔΙΑΤΑΞΕΙΣ ΓΙΑ ΤΗ ΔΙΑΣΦΑΛΙΣΗ ΤΟΥ ΔΙΚΑΙΩΜΑΤΟΣ ΑΠΟΤΕΛΕΣΜΑΤΙΚΗΣ ΔΙΚΑΣΤΙΚΗΣ ΠΡΟΣΤΑΣΙΑΣ
Άρθρο όγδοο
Ρυθμίσεις για τις πολιτικές δίκες
1. Υπό την επιφύλαξη της παρ. 3, το χρονικό διάστημα από τις 25 Ιανουαρίου 2022 έως και τις 28 Ιανουαρίου 2022, κατά το οποίο ανεστάλη η λειτουργία δικαστηρίων και εισαγγελιών λόγω ανωτέρας βίας δυνάμει των υπ’ αρ. 4034/24.1.2022 (Β’ 186) και 4035/26.1.2022 (Β’ 190) αποφάσεων του Υπουργού Δικαιοσύνης, δεν υπολογίζεται στις νόμιμες και δικαστικές προθεσμίες για τη διενέργεια διαδικαστικών πράξεων ενώπιον δικαστηρίων και συναφών εξωδίκων πράξεων, καθώς και άλλων ενεργειών ενώπιον των δικαστηρίων, συμβολαιογράφων ως υπαλλήλων του πλειστηριασμού, υποθηκοφυλακείων, κτηματολογικών γραφείων και άλλων τρίτων προσώπων που έχουν την έδρα ή κατοικία τους στις περιοχές των ανωτέρω αποφάσεων, καθώς και στις προθεσμίες παραγραφής των συναφών αξιώσεων.
2. Οι κάθε είδους πλειστηριασμοί, με εξαίρεση τους πλειστηριασμούς πραγμάτων που υπόκεινται σε φθορά, που έχουν προσδιορισθεί να διενεργηθούν το χρονικό διάστημα από τις 2 Φεβρουαρίου 2022 έως και τις 18 Φεβρουαρίου 2022 ενώπιον υπαλλήλων πλειστηριασμών που εδρεύουν στις περιοχές των αποφάσεων της παρ. 1, δεν διενεργούνται και επαναλαμβάνονται την έβδομη ημέρα από την αρχικώς προγραμματισμένη ημερομηνία διεξαγωγής τους, εφαρμοζόμενης της διαδικασίας της παρ. 2 του άρθρου 966 ΚΠολΔ.
3. Ειδικά για την κατάθεση προτάσεων και προσθήκης - αντίκρουσης ενώπιον δικαστηρίων, των οποίων η λειτουργία ανεστάλη δυνάμει των υπ’ αρ. 4034/24.1.2022 και 4035/26.1.2022 αποφάσεων του Υπουργού Δικαιοσύνης, το χρονικό διάστημα από τις 24 Ιανουαρίου 2022 μέχρι τη δημοσίευση της παρούσας, δεν υπολογίζεται στις προθεσμίες των άρθρων 237 και 238, της παρ. 2 του άρθρου 468, της περ. στ’ της παρ. 1 του άρθρου 591, της παρ. 1 του άρθρου 524, της παρ. 2 του άρθρου 509, του δεύτερου εδαφίου του άρθρου 548 του Κώδικα Πολιτικής Δικονομίας (π.δ. 503/1985, Α’ 182 [ΚΠολΔ]), καθώς και στις προθεσμίες που ορίζονται στον ν. 2915/2001 (Α’ 109). Οι προθεσμίες που προβλέπονται στις ανωτέρω διατάξεις και οι οποίες θα έληγαν κατά το προαναφερθέν χρονικό διάστημα, παρατείνονται και λήγουν επτά (7) ημέρες από τη δημοσίευσή της παρούσας. Η προθεσμία κατάθεσης σημειώματος που χορηγήθηκε από τον Πρόεδρο του δικαστηρίου κατά τη συζήτηση αίτησης ασφαλιστικών μέτρων, παρατείνεται και συμπληρώνεται την αντίστοιχη ώρα της τρίτης (3ης) εργάσιμης ημέρας από τη δημοσίευση της παρούσας.
4. Στις εκκρεμείς υποθέσεις της παλαιάς τακτικής διαδικασίας του Πολυμελούς Πρωτοδικείου, καθώς και στις εκκρεμείς δίκες ενώπιον του Εφετείου, εφόσον πρόκειται για δικαστήρια των οποίων η λειτουργία ανεστάλη δυνάμει των υπ’ αρ. 4034/24.1.2022 και 4035/26.1.2022 αποφάσεων του Υπουργού Δικαιοσύνης και αφορούν εφέσεις κατά ερήμην αποφάσεων, που είχαν εκδοθεί κατά την ίδια διαδικασία, αν ο χρόνος πριν από τη δικάσιμο, στον οποίο πρέπει το αργότερο να κατατεθούν οι προτάσεις και οι αντικρούσεις των διαδίκων, εμπίπτει στο χρονικό διάστημα της αναστολής της λειτουργίας των πολιτικών δικαστηρίων, οι δε διάδικοι δεν έχουν καταθέσει ήδη προτάσεις και αντικρούσεις με τα σχετικά αποδεικτικά τους μέσα και διαδικαστικά έγγραφα, οι σχετικές δίκες, που έχουν προσδιορισθεί σε δικάσιμο μετά το χρονικό διάστημα από τις 25 έως τις 28 Ιανουαρίου 2022, αναβάλλονται υποχρεωτικά μετά από αίτημα οποιουδήποτε των διαδίκων, ατελώς και χωρίς τις δεσμεύσεις του άρθρου 241 ΚΠολΔ.
5. Αναφορικά με δίκες ενώπιον δικαστηρίων, των οποίων η λειτουργία ανεστάλη δυνάμει των υπ’ αρ. 4034/24.1.2022 και 4035/26.1.2022 αποφάσεων του Υπουργού Δικαιοσύνης, σε περίπτωση που οι προθεσμίες του άρθρου 228, της περ. β’ της παρ. 1 του άρθρου 591, της παρ. 2 του άρθρου 686 και της παρ. 3 του άρθρου 748 ΚΠολΔ, καθώς και οποιεσδήποτε άλλες προθεσμίες κλήτευσης των διαδίκων έληγαν ή λήγουν εντός του χρονικού διαστήματος από τις 25 μέχρι τις 28 Ιανουαρίου 2022 και ο υπολειπόμενος χρόνος συμπλήρωσής τους από τη δημοσίευσή της παρούσας μέχρι τη συζήτηση του ενδίκου βοηθήματος ή μέσου, δεν επαρκεί για την τήρηση των προθεσμιών αυτών, οι υποθέσεις αναβάλλονται υποχρεωτικά μετά από αίτημα οποιουδήποτε των διαδίκων, ατελώς και χωρίς τις δεσμεύσεις του άρθρου 241 ΚΠολΔ.
6. Προσωρινές διαταγές των άρθρων 691Α και 781 ΚΠολΔ, που εκδόθηκαν από δικαστήρια, των οποίων η λειτουργία ανεστάλη δυνάμει των υπ’ αρ. 4034/24.1.2022 και 4035/26.1.2022 αποφάσεων του Υπουργού Δικαιοσύνης, καθώς και προσωρινές διαταγές ή διατάξεις αποφάσεων επί αιτήσεων αναστολής της εκτέλεσης ή της εκτελεστότητας σε υποθέσεις κάθε φύσης και διαδικασίας, οι οποίες χορηγήθηκαν μέχρι τη ματαιωθείσα λόγω της αναστολής των δικών συζήτηση της σχετικής αίτησης ή ορίστηκε ότι ισχύουν υπό τον όρο διεξαγωγής της συζήτησης αυτής, λογίζονται αυτοδικαίως παραταθείσες μέχρι τη νέα δικάσιμο, που θα ορισθεί.
7. Αναφορικά με δίκες ενώπιον δικαστηρίων, των οποίων η λειτουργία ανεστάλη δυνάμει των υπ’ αρ. 4034/24.1.2022 και 4035/26.1.2022 αποφάσεων του Υπουργού Δικαιοσύνης, όταν το χρονικό διάστημα, από τις 31 Ιανουαρίου 2022 μέχρι τη συζήτηση, δεν επαρκεί για να τηρηθούν, σε σχέση με την ορισθείσα δικάσιμο, οι προθεσμίες άσκησης των πρόσθετων λόγων ή της αντέφεσης ή πρόσθετων λόγων ανακοπής, η συζήτηση αναβάλλεται υποχρεωτικώς με αίτημα των διαδίκων, ατελώς και χωρίς τις δεσμεύσεις του άρθρου 241 ΚΠολΔ. Στην ως άνω περίπτωση, η μη άσκηση των πρόσθετων λόγων ή της αντέφεσης από τον διάδικο που ζήτησε την αναβολή, έχει ως συνέπεια την επιβολή ποινής τάξεως κατά το άρθρο 205 ΚΠολΔ.
8. Στις εκκρεμείς υποθέσεις ενώπιον του Αρείου Πάγου, όταν η κατά την παρ. 1 του άρθρου 570 ΚΠολΔ προθεσμία κατάθεσης των προτάσεων ή η κατά την παρ. 3 του άρθρου 570 ΚΠολΔ προθεσμία κατάθεσης των εγγράφων έληξε ή λήγει εντός του χρονικού διαστήματος από τις 25 Ιανουαρίου 2022 έως και τις 28 Ιανουαρίου 2022, όμως η συζήτηση της αναίρεσης έχει προσδιορισθεί σε χρόνο βραχύτερο της συμπλήρωσης των ως άνω προθεσμιών, δικαιούται ο έχων το αντίστοιχο βάρος διάδικος να υποβάλει αίτημα αναβολής της συζήτησης της αναίρεσης. Στις περιπτώσεις αυτές το δικαστήριο υποχρεούται να χορηγήσει αναβολή, ατελώς και χωρίς τις δεσμεύσεις του άρθρου 241 ΚΠολΔ. Αν ο διάδικος δεν προβεί στις ενέργειες για τις οποίες του χορηγήθηκε η αναβολή, του επιβάλλεται ποινή τάξεως κατά το άρθρο 205 ΚΠολΔ.
Άρθρο ένατο
Ρυθμίσεις για τις ποινικές δίκες
Το χρονικό διάστημα κατά το οποίο ανεστάλη η λειτουργία δικαστηρίων και εισαγγελιών λόγω ανωτέρας βίας δυνάμει των υπ’ αρ. 4034/24.1.2022 (Β’ 186) και 4035/26.1.2022 (Β’ 190) αποφάσεων του Υπουργού Δικαιοσύνης, δεν λαμβάνεται υπόψη για τον υπολογισμό της προθεσμίας υποβολής έγκλησης ή των προθεσμιών άσκησης όλων των προβλεπόμενων από τον Κώδικα Ποινικής Δικονομίας [ν. 4620/2019, (Α’ 96)] και τους ειδικούς ποινικούς νόμους ενδίκων μέσων, οιονεί ενδίκων μέσων και ενδίκων βοηθημάτων ενώπιον των ως άνω δικαστηρίων. Μετά τη λήξη της παραπάνω αναστολής, οι προθεσμίες αυτές συνεχίζουν για όσο χρονικό διάστημα υπολείπεται για να συμπληρωθεί η αντίστοιχη προβλεπόμενη από τον νόμο προθεσμία.
Άρθρο δέκατο
Ρυθμίσεις για τις διοικητικές δίκες
Το χρονικό διάστημα κατά το οποίο ανεστάλη η λειτουργία του Συμβουλίου της Επικρατείας, του Ελεγκτικού Συνεδρίου και των Τακτικών Διοικητικών Δικαστηρίων λόγω ανωτέρας βίας δυνάμει των υπ’ αρ. 4034/24.1.2022 (Β’ 186) και 4035/26.1.2022 (Β’ 190) αποφάσεων του Υπουργού Δικαιοσύνης, δεν υπολογίζεται στις νόμιμες και δικαστικές προθεσμίες για τη διενέργεια διαδικαστικών πράξεων ενώπιον των ως άνω δικαστηρίων και των σχετικών με αυτές πράξεων ενώπιον της Διοίκησης. Μετά τη λήξη της παραπάνω αναστολής οι προθεσμίες αυτές συνεχίζουν για όσο χρονικό διάστημα υπολείπεται για να συμπληρωθεί η αντίστοιχη προβλεπόμενη από τον νόμο προθεσμία.
ΜΕΡΟΣ Γ’:
ΕΝΑΡΞΗ ΙΣΧΥΟΣ
Άρθρο ενδέκατο
Έναρξη ισχύος
Η ισχύς της παρούσας, η οποία θα κυρωθεί νομοθετικά κατά την παρ. 1 του άρθρου 44 του Συντάγματος, αρχίζει από τη δημοσίευσή της στην Εφημερίδα της Κυβερνήσεως εκτός αν άλλως ορίζεται στις επιμέρους διατάξεις της.
Αθήνα, 28 Ιανουαρίου 2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Πρωθυπουργός
ΚΥΡΙΑΚΟΣ ΜΗΤΣΟΤΑΚΗΣ
Τα Μέλη του Υπουργικού Συμβουλίου
ΠΑΝΑΓΙΩΤΗΣ ΠΙΚΡΑΜΜΕΝΟΣ, ΧΡΗΣΤΟΣ ΣΤΑΪΚΟΥΡΑΣ, ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ, ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ, ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ, ΝΙΚΗ ΚΕΡΑΜΕΩΣ, ΚΩΝΣΤΑΝΤΙΝΟΣ ΧΑΤΖΗΔΑΚΗΣ, ΑΘΑΝΑΣΙΟΣ ΠΛΕΥΡΗΣ, ΚΩΝΣΤΑΝΤΙΝΟΣ ΣΚΡΕΚΑΣ, ΠΑΝΑΓΙΩΤΗΣ ΘΕΟΔΩΡΙΚΑΚΟΣ, ΣΤΥΛΙΑΝΗ ΜΕΝΔΩΝΗ, ΚΩΝΣΤΑΝΤΙΝΟΣ ΤΣΙΑΡΑΣ, ΜΑΥΡΟΥΔΗΣ ΒΟΡΙΔΗΣ, ΠΑΝΑΓΙΩΤΗΣ ΜΗΤΑΡΑΚΗΣ, ΚΩΝΣΤΑΝΤΙΝΟΣ ΚΑΡΑΜΑΝΛΗΣ, ΙΩΑΝΝΗΣ ΠΛΑΚΙΩΤΑΚΗΣ, ΣΠΥΡΙΔΩΝ-ΠΑΝΑΓΙΩΤΗΣ ΛΙΒΑΝΟΣ, ΒΑΣΙΛΕΙΟΣ ΚΙΚΙΛΙΑΣ, ΧΡΗΣΤΟΣ ΣΤΥΛΙΑΝΙΔΗΣ, ΓΕΩΡΓΙΟΣ ΓΕΡΑΠΕΤΡΙΤΗΣ, ΚΥΡΙΑΚΟΣ ΠΙΕΡΡΑΚΑΚΗΣ, ΧΡΗΣΤΟΣ-ΓΕΩΡΓΙΟΣ ΣΚΕΡΤΣΟΣ, ΘΕΟΔΩΡΟΣ ΣΚΥΛΑΚΑΚΗΣ, ΝΙΚΟΛΑΟΣ ΠΑΠΑΘΑΝΑΣΗΣ, ΜΙΛΤΙΑΔΗΣ ΒΑΡΒΙΤΣΙΩΤΗΣ, ΑΣΗΜΙΝΑ ΓΚΑΓΚΑ, ΣΤΥΛΙΑΝΟΣ ΠΕΤΣΑΣ».
ΜΕΡΟΣ Β’
ΛΟΙΠΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 2
Επιστροφή ποσών έκτακτης οικονομικής ενίσχυσης σε φυσικά και νομικά πρόσωπα - Τροποποίηση άρθρου δέκατου τέταρτου της από 13.08.2021 Πράξης Νομοθετικού Περιεχομένου
Στο άρθρο δέκατο τέταρτο της από 13.8.2021 Πράξης Νομοθετικού Περιεχομένου, η οποία κυρώθηκε με το άρθρο 2 του ν. 4824/2021 (Α’ 156), τροποποιούνται: α) το δεύτερο εδάφιο της παρ. 1, β) το τρίτο εδάφιο της παρ. 2 και γ) το δεύτερο εδάφιο της παρ. 3, με τη διαγραφή της φράσης «και μέχρι την πραγματική επιστροφή του, και σε κάθε περίπτωση» και οι παρ. 1, 2 και 3 διαμορφώνονται ως εξής:
«1. Σε περίπτωση ψευδούς δήλωσης ή σε περίπτωση που, κατά τον έλεγχο από αρμόδια για την εξόφληση και εκκαθάριση του τελικού δικαιούμενου ποσού όργανα, διαπιστωθεί μη τήρηση των όρων της παρούσας ή ότι ο λαβών την ενίσχυση δεν είναι δικαιούχος, πέραν των προβλεπόμενων από άλλες διατάξεις κυρώσεων, το χορηγηθέν ποσό ενίσχυσης του δέκατου έως και δέκατου τρίτου άρθρου επιστρέφεται υποχρεωτικά προς το Ελληνικό Δημόσιο και εισπράττεται κατά τις διατάξεις περί είσπραξης δημοσίων εσόδων. Ειδικά για τις ενισχύσεις προς επιχειρήσεις του δέκατου και δωδέκατου άρθρου, στις περιπτώσεις του πρώτου εδαφίου επιβάλλεται η άμεση επιστροφή προς το Ελληνικό Δημόσιο του συνόλου της χορηγηθείσας ενίσχυσης εντόκως από τη στιγμή που τέθηκε στη διάθεση του δικαιούχου σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης (2008/C 14/06), εφαρμοζομένου κατά τα λοιπά του Κώδικα Είσπραξης Δημοσίων Εσόδων (ΚΕΔΕ, ν.δ. 356/1974, Α’ 90).
2. Η ενίσχυση του άρθρου δέκατου συμψηφίζεται με τη στεγαστική συνδρομή, όπως αυτή καθορίζεται μετά την υποβολή φακέλου, σύμφωνα με τα προβλεπόμενα στην κοινή απόφαση των Υπουργών Οικονομικών, Ανάπτυξης και Επενδύσεων, Εσωτερικών και Υποδομών και Μεταφορών, για την οριοθέτηση της πληγείσας περιοχής και τη χορήγηση στεγαστικής συνδρομής. Σε περίπτωση που δεν κατατεθούν αίτηση και φάκελος για στεγαστική συνδρομή ή ο αιτών δεν κριθεί δικαιούχος μετά την εξέταση του φακέλου από την αρμόδια υπηρεσία του Υπουργείου Υποδομών και Μεταφορών ή το ποσό στεγαστικής συνδρομής, όπως αυτό θα καθοριστεί από την τελευταία, είναι μικρότερο από το ποσό που έλαβε ο δικαιούχος, σύμφωνα με το άρθρο δέκατο, τότε το συνολικό ποσό ενίσχυσης ή το ποσό που υπερβαίνει το ποσό της στεγαστικής συνδρομής, κατά περίπτωση, επιστρέφεται εντόκως στο Ελληνικό Δημόσιο ως αχρεωστήτως καταβληθέν. Ειδικά για τις επιχειρήσεις, το συνολικό ποσό ενίσχυσης ή το ποσό που υπερβαίνει το ποσό της στεγαστικής συνδρομής, κατά περίπτωση, επιστρέφεται εντόκως από τη στιγμή που τέθηκε στη διάθεση του δικαιούχου σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, εφαρμοζομένου κατά τα λοιπά του ΚΕΔΕ.
3. Η ενίσχυση του άρθρου δωδέκατου συμψηφίζεται με την επιχορήγηση για την αντιμετώπιση ζημιών του ν. 4797/2021 (Α’ 66). Σε περίπτωση που δεν υποβληθεί φάκελος ή ο λαβών την ενίσχυση δεν κριθεί δικαιούχος από τις αρμόδιες επιτροπές κρατικής αρωγής ή το ποσό της επιχορήγησης, βάσει της εκτιμώμενης ζημίας, όπως αυτή θα καθοριστεί από τις αρμόδιες επιτροπές κρατικής αρωγής, είναι μικρότερο από το ποσό που έλαβε ο δικαιούχος, σύμφωνα με το άρθρο δωδέκατο, τότε το συνολικό ποσό ενίσχυσης ή το ποσό που υπερβαίνει το ποσό της δικαιούμενης επιχορήγησης, κατά περίπτωση, επιστρέφεται στο Ελληνικό Δημόσιο ως αχρεωστήτως καταβληθέν, εντόκως από τη στιγμή που τέθηκε στη διάθεση του δικαιούχου σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, εφαρμοζομένου κατά τα λοιπά του ΚΕΔΕ.»
Άρθρο 3
Επιστροφή ποσών έκτακτης οικονομικής ενίσχυσης σε φυσικά και νομικά πρόσωπα - Τροποποίηση άρθρου εξηκοστού έκτου του ν. 4839/2021
Στο άρθρο εξηκοστό έκτο του ν. 4839/2021 (Α’ 181), τροποποιούνται: α) το δεύτερο εδάφιο της παρ. 1, β) το τρίτο εδάφιο της παρ. 2 και γ) το δεύτερο εδάφιο της παρ. 3 με τη διαγραφή της φράσης «και μέχρι την πραγματική επιστροφή του, και σε κάθε περίπτωση» και οι παρ. 1, 2 και 3 διαμορφώνονται ως εξής:
«1. Σε περίπτωση ψευδούς δήλωσης ή σε περίπτωση που, κατά τον έλεγχο από αρμόδια για την εξόφληση και εκκαθάριση του τελικού δικαιούμενου ποσού όργανα, διαπιστωθεί μη τήρηση των όρων της παρούσας ή ότι ο λαβών την ενίσχυση δεν είναι δικαιούχος, πέραν των προβλεπόμενων από άλλες διατάξεις κυρώσεων, το χορηγηθέν ποσό εφάπαξ έκτακτης οικονομικής ενίσχυσης για κτιριακές εγκαταστάσεις και κατοικίες φυσικών ή νομικών προσώπων έναντι στεγαστικής συνδρομής, εφάπαξ έκτακτης οικονομικής ενίσχυσης φυσικών προσώπων για αποζημίωση οικοσκευής και εφάπαξ έκτακτης οικονομικής ενίσχυσης επιχειρήσεων και μη κερδοσκοπικού χαρακτήρα φορέων έναντι επιχορήγησης για την αντιμετώπιση ζημιών επιστρέφεται υποχρεωτικά προς το Ελληνικό Δημόσιο και εισπράττεται κατά τις διατάξεις του Κώδικα Είσπραξης Δημοσίων Εσόδων (ΚΕΔΕ, ν.δ. 356/1974, Α’90). Ειδικά για τις εφάπαξ έκτακτες οικονομικές ενισχύσεις προς επιχειρήσεις για κτιριακές εγκαταστάσεις έναντι στεγαστικής συνδρομής και προς επιχειρήσεις και μη κερδοσκοπικού χαρακτήρα φορείς έναντι επιχορήγησης για την αντιμετώπιση ζημιών, στις περιπτώσεις του πρώτου εδαφίου επιβάλλεται η άμεση επιστροφή προς το Ελληνικό Δημόσιο του συνόλου της χορηγηθείσας ενίσχυσης εντόκως από τη στιγμή που τέθηκε στη διάθεση του δικαιούχου σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης (2008/C 14/06), εφαρμοζομένου κατά τα λοιπά του ΚΕΔΕ.
2. Η εφάπαξ έκτακτη οικονομική ενίσχυση για κτιριακές εγκαταστάσεις και κατοικίες φυσικών ή νομικών προσώπων έναντι στεγαστικής συνδρομής, συμψηφίζεται με τη στεγαστική συνδρομή, όπως αυτή καθορίζεται μετά την υποβολή φακέλου, σύμφωνα με τα προβλεπόμενα στην κοινή απόφαση των Υπουργών Οικονομικών, Ανάπτυξης και Επενδύσεων, Εσωτερικών και Υποδομών και Μεταφορών, για την οριοθέτηση της πληγείσας περιοχής και τη χορήγηση στεγαστικής συνδρομής. Σε περίπτωση που δεν κατατεθούν αίτηση και φάκελος για στεγαστική συνδρομή ή ο αιτών δεν κριθεί δικαιούχος μετά την εξέταση του φακέλου από την αρμόδια υπηρεσία του Υπουργείου Υποδομών και Μεταφορών ή το ποσό στεγαστικής συνδρομής, όπως αυτό θα καθοριστεί από την τελευταία, είναι μικρότερο από το ποσό που έλαβε ο δικαιούχος, ως εφάπαξ έκτακτη οικονομική ενίσχυση για κτιριακές εγκαταστάσεις και κατοικίες φυσικών ή νομικών προσώπων έναντι στεγαστικής συνδρομής, τότε το συνολικό ποσό ενίσχυσης ή το ποσό που υπερβαίνει το ποσό της στεγαστικής συνδρομής, κατά περίπτωση, επιστρέφεται στο Ελληνικό Δημόσιο ως αχρεωστήτως καταβληθέν. Ειδικά για τις επιχειρήσεις, το συνολικό ποσό ενίσχυσης ή το ποσό που υπερβαίνει το ποσό της στεγαστικής συνδρομής, κατά περίπτωση, επιστρέφεται εντόκως από τη στιγμή που τέθηκε στη διάθεση του δικαιούχου σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, εφαρμοζομένου κατά τα λοιπά του ΚΕΔΕ.
3. Η εφάπαξ έκτακτη οικονομική ενίσχυση επιχειρήσεων και μη κερδοσκοπικού χαρακτήρα φορέων έναντι επιχορήγησης για την αντιμετώπιση ζημιών συμψηφίζεται με την επιχορήγηση για την αντιμετώπιση ζημιών του ν. 4797/2021 (Α’ 66). Σε περίπτωση που δεν υποβληθεί φάκελος ή ο λαβών την ενίσχυση δεν κριθεί δικαιούχος από τις αρμόδιες επιτροπές κρατικής αρωγής ή το ποσό της επιχορήγησης, βάσει της εκτιμώμενης ζημίας, όπως αυτή καθορίζεται από τις αρμόδιες επιτροπές κρατικής αρωγής, είναι μικρότερο από το ποσό που έλαβε ο δικαιούχος, ως εφάπαξ έκτακτη οικονομική ενίσχυση επιχειρήσεων και μη κερδοσκοπικού χαρακτήρα φορέων έναντι επιχορήγησης για την αντιμετώπιση ζημιών του ν. 4797/2021, τότε το συνολικό ποσό ενίσχυσης ή το ποσό που υπερβαίνει το ποσό της δικαιούμενης επιχορήγησης, επιστρέφεται στο Ελληνικό Δημόσιο ως αχρεωστήτως καταβληθέν, εντόκως, από τη στιγμή που τέθηκε στη διάθεση του δικαιούχου σύμφωνα με το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, εφαρμοζομένου κατά τα λοιπά του ΚΕΔΕ.»
Άρθρο 4
Επιστροφή προκαταβολής επιχορήγησης - Τροποποίηση παρ. 7 άρθρου 8 του ν. 4797/2021
Στην παρ. 7 του άρθρου 8 του ν. 4797/2021 (Α’ 66) διαγράφεται η φράση «και μέχρι την πραγματική επιστροφή του» και η παρ. 7 διαμορφώνεται ως εξής:
«7. Εφόσον διαπιστωθεί, στο πλαίσιο του ελέγχου των στοιχείων από τη Διεύθυνση Κρατικής Αρωγής, ότι επιχείρηση ή φορέας έλαβε προκαταβολή κατά παράβαση του παρόντος, το γνωστοποιεί στη Γενική Διεύθυνση Οικονομικών Υπηρεσιών του Υπουργείου Οικονομικών και το ποσό της προκαταβολής που έχει καταβληθεί αναζητείται ως αχρεωστήτως καταβληθέν, εντόκως από τη στιγμή που τέθηκε στη διάθεση του δικαιούχου, με βάση το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης (2008/C 14/02), κατά τα λοιπά εφαρμοζομένου του Κώδικα Είσπραξης Δημοσίων Εσόδων (ν.δ. 356/1974, Α’ 90).»
Άρθρο 5
Επιστροφή ποσών πρώτης αρωγής - Τροποποίηση παρ. 6 και 7 άρθρου 9 του ν. 4797/2021
Στις παρ. 6 και 7 του άρθρου 9 του ν. 4797/2021 (Α’ 66) διαγράφεται η φράση «και μέχρι την πραγματική επιστροφή του» και οι παρ. 6 και 7 διαμορφώνονται ως εξής:
«6. Σε περίπτωση που δεν υποβληθεί αίτημα ή πλήρης φάκελος ή διαπιστώνεται, κατόπιν ελέγχων ή διασταύρωσης στοιχείων, ότι η επιχείρηση ή ο φορέας δεν δικαιούται επιχορήγηση, ή το ποσό της επιχορήγησης, όπως καθορίζεται με απόφαση του Υπουργού Οικονομικών, βάσει της εκτιμώμενης ζημίας, που προσδιορίζεται από τις αρμόδιες επιτροπές κρατικής αρωγής, είναι μικρότερο από το ποσό που έλαβε ο δικαιούχος ως πρώτη αρωγή έναντι αποζημίωσης, τότε το συνολικό ποσό πρώτης αρωγής του άρθρου 6 ή το ποσό που υπερβαίνει το ποσό της δικαιούμενης επιχορήγησης, κατά περίπτωση, αναζητείται ως αχρεωστήτως καταβληθέν, εντόκως, από τη στιγμή που τέθηκε στη διάθεση του δικαιούχου, με βάση το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την υπ’ αρ. 2008/C 14/02 Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, κατά τα λοιπά εφαρμοζομένου του Κώδικα Είσπραξης Δημοσίων Εσόδων (ν.δ. 356/1974, Α’ 90 [ΚΕΔΕ]).
7. Σε περίπτωση ψευδούς δήλωσης ή σε περίπτωση που, κατόπιν ελέγχου, διαπιστωθεί μη τήρηση των όρων για τη χορήγηση της ενίσχυσης πρώτης αρωγής του άρθρου 6 ή την επιχορήγηση για αντιμετώπιση ζημιών, πέραν των κυρώσεων που προβλέπονται, το ποσό που χορηγήθηκε ως πρώτη αρωγή αναζητείται ως αχρεωστήτως καταβληθέν, εντόκως από τη στιγμή που τέθηκε στη διάθεση του δικαιούχου, με βάση το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την υπ’ αρ. 2008/C 14/02 Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, κατά τα λοιπά εφαρμοζομένου του ΚΕΔΕ.»
Άρθρο 6
Επιστροφή επιχορήγησης αγροτικών εκμεταλλεύσεων για ζημιές σε φυτικά μέσα παραγωγής - Τροποποίηση παρ. 14 άρθρου 12Β του ν. 4797/2021
Στην παρ. 14 του άρθρου 12Β του ν. 4797/2021 (Α’ 66) διαγράφεται η φράση «και μέχρι την πραγματική επιστροφή του» και η παρ. 14 διαμορφώνεται ως εξής:
«14. Εφόσον διαπιστωθεί, κατά τον έλεγχο των στοιχείων από τη Διεύθυνση Κρατικής Αρωγής, ότι επιχείρηση ή φορέας έλαβε προκαταβολή κατά παράβαση των όρων του παρόντος, το γνωστοποιεί στη Γενική Διεύθυνση Οικονομικών Υπηρεσιών του Υπουργείου Οικονομικών και το ποσό της προκαταβολής που έχει καταβληθεί αναζητείται ως αχρεωστήτως καταβληθέν, εντόκως από τη στιγμή που τέθηκε στη διάθεση του δικαιούχου, με βάση το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την Ανακοίνωσή της σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης (2008/C 14/02), κατά τα λοιπά εφαρμοζομένου του Κώδικα Είσπραξης Δημοσίων Εσόδων (ν.δ. 356/1974, Α’ 90).»
Άρθρο 7
Επιστροφή πρώτης αρωγής έναντι στεγαστικής συνδρομής - Τροποποίηση παρ. 6 και 7 άρθρου 24Β του ν. 4797/2021
Στο άρθρο 24Β του ν. 4797/2021 (Α’ 66), τροποποιούνται: α) το δεύτερο εδάφιο της παρ. 6 και β) η παρ. 7 με τη διαγραφή της φράσης «και μέχρι την πραγματική επιστροφή του» και οι παρ. 6 και 7 διαμορφώνονται ως εξής:
«6. Σε περίπτωση που δεν κατατεθούν αίτηση και πλήρης φάκελος για τη χορήγηση κρατικής αρωγής στεγαστικής συνδρομής ή ο αιτών δεν κριθεί δικαιούχος μετά την εξέταση του φακέλου από την αρμόδια υπηρεσία του Υπουργείου Υποδομών και Μεταφορών ή το ποσό κρατικής αρωγής στεγαστικής συνδρομής, όπως αυτό καθορίζεται από αυτήν, είναι μικρότερο από το ποσό που έλαβε ο δικαιούχος, ως πρώτη αρωγή έναντι κρατικής αρωγής στεγαστικής συνδρομής, τότε το συνολικό ποσό ενίσχυσης ή το ποσό που υπερβαίνει το ποσό της κρατικής αρωγής στεγαστικής συνδρομής, κατά περίπτωση, αναζητείται ως αχρεωστήτως καταβληθέν, εφαρμοζομένου του Κώδικα Είσπραξης Δημοσίων Εσόδων (ν.δ. 356/1974, Α’ 90 [ΚΕΔΕ]). Ειδικά στην περίπτωση επιχειρήσεων, αναζητείται ως αχρεωστήτως καταβληθέν, εντόκως από τη στιγμή που τέθηκε στη διάθεση του δικαιούχου με βάση το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την υπ’ αρ. 2008/C 14/02 Ανακοίνωσή της, σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, κατά τα λοιπά εφαρμοζομένου του ΚΕΔΕ.
7. Σε περίπτωση ψευδούς δήλωσης ή σε περίπτωση που, κατόπιν ελέγχου, διαπιστωθεί μη τήρηση των όρων για τη χορήγηση της ενίσχυσης πρώτης αρωγής του άρθρου 24Α ή για τη χορήγηση δωρεάν κρατικής αρωγής στεγαστικής συνδρομής, πέραν των κυρώσεων που προβλέπονται, το χορηγηθέν εφάπαξ ποσό πρώτης αρωγής αναζητείται ως αχρεωστήτως καταβληθέν, εφαρμοζομένου του Κώδικα Είσπραξης Δημοσίων Εσόδων. Ειδικά στην περίπτωση επιχειρήσεων αναζητείται ως αχρεωστήτως καταβληθέν, εντόκως από τη στιγμή που τέθηκε στη διάθεση του δικαιούχου με βάση το επιτόκιο ανάκτησης της Ευρωπαϊκής Επιτροπής, όπως αυτό καθορίζεται σύμφωνα με την υπ’ αρ. 2008/C 14/02 Ανακοίνωσή της, σχετικά με την αναθεώρηση της μεθόδου καθορισμού των επιτοκίων αναφοράς και προεξόφλησης, κατά τα λοιπά εφαρμοζομένου του ΚΕΔΕ.»
Άρθρο 8
Παράταση προθεσμίας υποβολής δηλώσεων περιουσιακής κατάστασης και οικονομικών συμφερόντων - Τροποποίηση άρθρου 68 του ν. 4871/2021
Το άρθρο 68 του ν. 4871/2021 (Α’ 246) τροποποιείται ως προς την καταληκτική ημερομηνία υποβολής των δηλώσεων και διαμορφώνεται ως εξής:
«Άρθρο 68
Παράταση προθεσμίας υποβολής δηλώσεων περιουσιακής κατάστασης και οικονομικών συμφερόντων
Κατ’ εξαίρεση των οριζομένων στην παρ. 2 του άρθρου 1 και στο άρθρο 19 του ν. 3213/2003 (Α’ 309), δηλώσεις περιουσιακής κατάστασης και οικονομικών συμφερόντων, αρχικές με απόκτηση ιδιότητας υπόχρεου από την 1η.1.2021 έως και τη 30ή.11.2021 και ετήσιες του έτους 2021 (χρήση 2020), υποβάλλονται μέχρι και την 28η.2.2022.»
Άρθρο 9
Αφορολόγητο, ανεκχώρητο και ακατάσχετο της ενίσχυσης που καταβάλλεται στο πλαίσιο της δράσης «Έκτακτη επιχορήγηση των περισσότερο πληττόμενων από την πανδημία επιχειρήσεων ψυχαγωγίας, διοργάνωσης εκδηλώσεων και εκθέσεων, τροφοδοσίας εκδηλώσεων, παροχής υπηρεσιών γυμναστηρίου και σχολής χορού» και των συγχρηματοδοτούμενων από το ΕΣΠΑ δράσεων ενίσχυσης επιχειρήσεων που επλήγησαν από τις πυρκαγιές του Αυγούστου 2021 και από τους σεισμούς της 24ης Ιουλίου και 27ης Σεπτεμβρίου 2021
Η ενίσχυση που καταβάλλεται στο πλαίσιο της συγχρηματοδοτούμενης από το ΕΣΠΑ δράσης «Έκτακτη επιχορήγηση των περισσότερο πληττόμενων από την πανδημία επιχειρήσεων ψυχαγωγίας, διοργάνωσης εκδηλώσεων και εκθέσεων, τροφοδοσίας εκδηλώσεων, παροχής υπηρεσιών γυμναστηρίου και σχολής χορού» δεν υπόκειται σε οποιονδήποτε φόρο, τέλος, εισφορά ή άλλη κράτηση υπέρ του Δημοσίου, συμπεριλαμβανομένης της ειδικής εισφοράς αλληλεγγύης του άρθρου 43A του ν. 4172/2013 (Α’ 167), μη εφαρμοζομένης της παρ. 1 του άρθρου 47 του ν. 4172/2013 σε περίπτωση διανομής ή κεφαλαιοποίησής της, είναι ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε άλλης αντίθετης γενικής ή ειδικής διάταξης, δεν δεσμεύεται και δεν συμψηφίζεται με βεβαιωμένα χρέη στη Φορολογική Διοίκηση και το Δημόσιο εν γένει, τα νομικά πρόσωπα δημοσίου δικαίου (Ν.Π.Δ.Δ.), τους οργανισμούς τοπικής αυτοδιοίκησης (Ο.Τ.Α.) και τα νομικά πρόσωπά τους, τα ασφαλιστικά ταμεία και τα πιστωτικά ιδρύματα και δεν υπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα. Οι δικαιούχοι της ενίσχυσης του παρόντος απαλλάσσονται από την υποχρέωση προσκόμισης αποδεικτικού φορολογικής και ασφαλιστικής ενημερότητας για τη συμμετοχή τους στη δράση και την είσπραξη της ενίσχυσης. Το παρόν εφαρμόζεται και για τις συγχρηματοδοτούμενες από το ΕΣΠΑ δράσεις ενίσχυσης επιχειρήσεων του Δήμου Ιστιαίας - Αιδηψού και του Δήμου Μαντουδίου-Λίμνης-Αγίας Άννας της Περιφερειακής Ενότητας Ευβοίας της Περιφέρειας Στερεάς Ελλάδας που επλήγησαν από τις πυρκαγιές του Αυγούστου 2021 και επιχειρήσεων της Περιφερειακής Ενότητας Ηρακλείου της Περιφέρειας Κρήτης που επλήγησαν από τους σεισμούς της 24ης Ιουλίου και 27ης Σεπτεμβρίου 2021, οι οποίες προκηρύσσονται μετά την έναρξη ισχύος του παρόντος.
Άρθρο 10
Ρύθμιση για τη ναυπήγηση του Ταχέος Περιπολικού Κατευθυνόμενων Βλημάτων (ΤΠΚ) υπ’ αρ. 7 του Πολεμικού Ναυτικού - Προσθήκη παρ. 17 στο στοιχείο Α’ του άρθρου 32 του ν. 4361/2016
Στo στοιχείο Α’ του άρθρου 32 του ν. 4361/2016 (Α’ 10) προστίθεται παρ. 17 ως εξής:
«17. Επιπλέον ποσό μέχρι έξι εκατομμύρια εκατόν πενήντα χιλιάδες (6.150.000) ευρώ διατίθεται από πιστώσεις του Προγράμματος Δημοσίων Επενδύσεων (Εθνικό Σκέλος) του Υπουργείου Εθνικής Άμυνας για την ομαλή εξέλιξη ναυπήγησης του Ταχέος Περιπολικού Κατευθυνόμενων Βλημάτων (ΤΠΚ) υπ’ αρ. 7. Τα ποσά που θα διατεθούν από τις ανωτέρω χρηματοδοτήσεις και αφορούν στη συμβασιοποίηση προμήθειας υλικών και ανάθεσης εργασιών - παροχής υπηρεσιών, που εκκρεμούν και αφορούν σε υλικά και υπηρεσίες για τη συνέχιση ναυπήγησης του ΤΠΚ υπ’ αρ. 7 και στην πληρωμή της μισθοδοσίας, των λογαριασμών κοινής ωφέλειας (ΔΕΗ, ΕΥΔΑΠ) και των υπηρεσιών μετακίνησης προσωπικού, θα καταλογιστούν στην εταιρεία «Ναυπηγικές και Βιομηχανικές Επιχειρήσεις Ελευσίνας Α.Ε.» (ΝΒΕΕ Α.Ε.). Η καταβολή από το Πολεμικό Ναυτικό των μηνιαίων αμοιβών των εργαζομένων παρατείνεται εκ νέου για χρονικό διάστημα έξι (6) μηνών από την 1η Ιανουαρίου 2022, όσο και το χρονικό διάστημα παράτασης του προγράμματος ναυπήγησης. Η ισχύς των υπογραφεισών/συναφθεισών ατομικών δηλώσεων αποδοχής ενασχόλησης μεταξύ του Πολεμικού Ναυτικού και των εργαζομένων της ΝΒΕΕ Α.Ε., παρατείνεται έως την 30ή Ιουνίου 2022. Το Ελληνικό Δημόσιο επιφυλάσσεται παντός νομίμου ή συμβατικού δικαιώματός του είτε αυτό απορρέει από τη σύμβαση υπό στοιχεία 001Β/2000 είτε από την κυρωθείσα τριμερή συμφωνία, η οποία παρατείνεται έως την 30ή Ιουνίου 2022. Επί των εγκριθεισών με το άρθρο 62 του ν. 4557/2018 (Α’ 139), το άρθρο εικοστό τρίτο του ν. 4618/2019 (Α’ 89), το άρθρο 216 του ν. 4635/2019 (Α’ 167), το άρθρο 67 του ν. 4688/2020 (Α’ 101), το άρθρο 80 του ν. 4712/2020 (Α’ 146), το άρθρο 37 του ν. 4734/2020 (Α’ 196), το άρθρο 151 του ν. 4764/2020 (Α’ 256), το άρθρο 248 του ν. 4798/2021 (Α’ 68), το άρθρο 60 του ν. 4818/2021 (Α’ 124) και το άρθρο 187 του ν. 4855/2021 (Α’ 215) πιστώσεων, χορηγείται παράταση ανάληψης νομικών δεσμεύσεων δαπανών έως και τον Ιούνιο 2022.»
Άρθρο 11
Ρύθμιση για την ολοκλήρωση εργασιών σε υποβρύχια (Υ/Β) του Πολεμικού Ναυτικού - Προσθήκη εδαφίων στην παρ. 5 του άρθρου 26 του ν. 4258/2014
Στην παρ. 5 του άρθρου 26 του ν. 4258/2014 (Α’ 94), προστίθενται εδάφια εικοστό τέταρτο και εικοστό πέμπτο ως εξής:
«Επιπλέον ποσό μέχρι δώδεκα εκατομμύρια επτακόσιες χιλιάδες (12.700.000) ευρώ, διατίθεται από πιστώσεις του τακτικού προϋπολογισμού του Υπουργείου Εθνικής Άμυνας, για την ολοκλήρωση πρόσθετων εργασιών για την πλήρη επιχειρησιακή απόδοση των Υ/Β, την αντιμετώπιση βλαβών που προκύπτουν από τις εν εξελίξει δοκιμές, καθώς και για τη συντήρηση των συνοδών πλοίων που απαιτούνται για την ολοκλήρωση των δοκιμών των Υ/Β, κατ’ εφαρμογή των αναγραφόμενων διαδικασιών στις παρ. 3 και 4. Επί των εγκριθεισών με το άρθρο 61 του ν. 4557/2018 (Α’ 139), το άρθρο εικοστό δεύτερο του ν. 4618/2019 (Α’ 89), το άρθρο 215 του ν. 4635/2019 (Α’ 167), το άρθρο 66 του ν. 4688/2020 (Α’ 101), το άρθρο 38 του ν. 4734/2020 (Α’ 196), το άρθρο 152 του ν. 4764/2020 (Α’ 256), το άρθρο 249 του ν. 4798/2021 (Α’ 68), το άρθρο 61 του ν. 4818/2021 (Α’ 124) και το άρθρο 188 του ν. 4855/2021 (Α’ 215) πιστώσεων, χορηγείται παράταση ανάληψης νομικών δεσμεύσεων δαπανών έως και τον Μάρτιο 2022.»
Άρθρο 12
Κτίρια και εγκαταστάσεις της παρ. 7 του άρθρου 55 του ν. 4223/2013 και του άρθρου 21 του ν. 4664/2020
1. Κατά παρέκκλιση των άρθρων 89, περί απαγόρευσης υπαγωγής αυθαιρέτων και 102, περί ενιαίου ειδικού προστίμου αυθαιρέτων του ν. 4495/2017 (Α’ 167) και σύμφωνα με το άρθρο 114 αυτού, περί αυθαίρετων κατασκευών δημοσίου συμφέροντος, αυθαίρετες κατασκευές και αλλαγές χρήσεων του συνόλου των κατηγοριών του άρθρου 96 του ως άνω νόμου σε κτίρια και εγκαταστάσεις, που αναγνωρίσθηκαν με την υπ’ αρ. 1/2020 απόφαση του Διαιτητικού Δικαστηρίου της παρ. 7 του άρθρου 21 του ν. 4664/2020 (Α’ 32), όπως διορθώθηκε με την υπ’ αρ. 2/2020 απόφαση του ίδιου Διαιτητικού Δικαστηρίου, ότι ανήκουν στην κυριότητα του Ελληνικού Δημοσίου, εφόσον έχουν εκτελεστεί ή εγκατασταθεί πριν από την 28η.7.2011, μπορούν να δηλωθούν και να υπαχθούν στον ν. 4495/2017.
Η υπαγωγή πραγματοποιείται εντός έξι (6) μηνών από την εγκατάσταση του πλειοδότη που θα αναδειχθεί από τον ανοιχτό διεθνή διαγωνισμό που διεξάγεται κατά την υπό στοιχεία ΥΠΕΝ/ΥΠΡΓ/114545/10967/27.11.2020 κοινή απόφαση των Υπουργών Οικονομικών και Περιβάλλοντος και Ενέργειας (Β’ 5254), κατόπιν υποβολής αίτησης, που επέχει θέση εισήγησης, συνοδευόμενης αποκλειστικά από τοπογραφικό διάγραμμα και τεχνική έκθεση μηχανικού, με αναλυτική περιγραφή των αυθαίρετων κατασκευών ή αλλαγών χρήσεων. Η υποχρέωση σύνταξης και υποβολής ηλεκτρονικής ταυτότητας για το σύνολο των εγκαταστάσεων βαρύνει τον μισθωτή. Ειδικά για μισθώσεις και παραχωρήσεις των ως άνω κτιρίων και εγκαταστάσεων, στα οποία έχει εκτελεστεί αυθαίρετη κατασκευή ή έχει εγκατασταθεί αυθαίρετη αλλαγή χρήσης, δεν ισχύει η απαγόρευση της περ. β’ της παρ. 1 του άρθρου 82 του ν. 4495/2017.
Η μελέτη στατικής επάρκειας υποβάλλεται μέσα σε προθεσμία τριών (3) ετών από την ημερομηνία υπαγωγής, για τα κτίρια σπουδαιότητας Σ4, Σ3 και πέντε (5) ετών για τα κτίρια σπουδαιότητας Σ2. Με την υποβολή της μελέτης ο πλειοδότης υποβάλλει πλήρη φάκελο δικαιολογητικών έγκρισης εγκατάστασης, σύμφωνα με την υπό στοιχεία ΔΑΠ/Α/Φ.4.2/οικ.171314/429/14.2.2018 κοινή απόφαση των Υπουργών Οικονομίας και Ανάπτυξης, Οικονομικών, Περιβάλλοντος και Ενέργειας (Β’ 481).
Για τις ανωτέρω αυθαίρετες κατασκευές ή αλλαγές χρήσης δεν καταβάλλονται παράβολο και ενιαίο ειδικό πρόστιμο.
Από την έναρξη ισχύος του παρόντος, υπό την προϋπόθεση τήρησης των προθεσμιών υπαγωγής και υποβολής δικαιολογητικών της παρούσας, οι αυθαίρετες κατασκευές και αλλαγές χρήσης τελούν σε καθεστώς αναστολής επιβολής κυρώσεων, δεν επιβάλλονται πρόστιμα ανέγερσης και διατήρησης και δεν ισχύουν οι απαγορεύσεις της παρ. 1 του άρθρου 82 του ν. 4495/2017.
Για τις πρόχειρες ή προσωρινές κατασκευές, καθώς και για τις λυόμενες κατασκευές των παρ. 45, 74 και 75 του άρθρου 2 του ν. 4067/2012 (Α’ 79), εφαρμόζεται η διαδικασία οικειοθελούς κατεδάφισης ή απομάκρυνσης.
2. α) Κατά παρέκκλιση των άρθρων 89 και 102 του ν. 4495/2017, αυθαίρετες κατασκευές και αλλαγές χρήσεων του συνόλου των κατηγοριών του άρθρου 96 του ως άνω νόμου, σε κτίρια και εγκαταστάσεις που βρίσκονται σε γεωτεμάχια ιδιοκτησίας ή χρήσης, δυνάμει συμβάσεων ή πράξεων παραχώρησης της εταιρείας «ΛΑΡΚΟ Γ.Μ.Μ.Α.Ε.», εφόσον έχουν εκτελεστεί ή εγκατασταθεί, πριν από την προβλεπόμενη στο άρθρο 86 του ν. 4495/2017 ημερομηνία, μπορούν να δηλωθούν και να υπαχθούν στον ν. 4495/2017. Η υπαγωγή πραγματοποιείται εντός έξι (6) μηνών από την εγκατάσταση του πλειοδότη που αναδεικνύεται, κατόπιν διενέργειας ενός ή περισσοτέρων ανοιχτών διεθνών διαγωνισμών για τη μεταβίβαση του συνόλου ή τμήματος του ενεργητικού της «ΛΑΡΚΟ Γ.Μ.Μ.Α.Ε», σύμφωνα με τον ν. 4307/2014 (Α’ 246), κατόπιν υποβολής φακέλου που περιλαμβάνει τα δικαιολογητικά των περ. α), β), δ), ε), στ) και ζ) του άρθρου 99 του ν. 4495/2017, σε έντυπη μορφή. Η δήλωση υπαγωγής μπορεί να υποβληθεί και από τον ειδικό διαχειριστή της εταιρείας.
β) Τα δικαιολογητικά των περ. η) και θ) του άρθρου 99 του ν. 4495/2017 υποβάλλονται εντός των προβλεπόμενων στο άρθρο αυτό προθεσμιών.
γ) Από την έναρξη ισχύος του παρόντος, υπό την προϋπόθεση της τήρησης των προθεσμιών υπαγωγής και υποβολής δικαιολογητικών της παρούσας παραγράφου, οι αυθαίρετες κατασκευές και αλλαγές χρήσης τελούν σε καθεστώς αναστολής επιβολής κυρώσεων, δεν επιβάλλονται πρόστιμα ανέγερσης και διατήρησης και δεν ισχύουν οι απαγορεύσεις της παρ. 1 του άρθρου 82 του ν. 4495/2017.
δ) Το παράβολο της περ. ι) του άρθρου 99 του ν. 4495/2017, καθώς και το πρόστιμο υπαγωγής, σύμφωνα με το άρθρο 100 του ως άνω νόμου, καταβάλλονται από τον πλειοδότη, στον οποίον μεταβιβάζονται τα ακίνητα της περ. α’ της παρούσας. Η μη συμμόρφωση με την εν λόγω υποχρέωση συνεπάγεται αυτοδικαίως τη μη εφαρμογή εφεξής και την ανατροπή των εννόμων συνεπειών της περ. γ) της παρούσας, μη θιγομένης της μεταβίβασης κυριότητας.
3. Οι υφιστάμενες πάσης φύσεως διοικητικές άδειες, γνωστοποιήσεις και εγκρίσεις, που είναι αναγκαίες για τη συνέχιση της δραστηριότητας των εγκαταστάσεων των παρ. 1 και 2, για τη χρήση των εκτάσεων και για την άσκηση της δραστηριότητας από τον πλειοδότη που αναλαμβάνει την εκμετάλλευση των ακινήτων και των εγκαταστάσεων των παρ. 1 και 2 και συνδέονται με τη διαδικασία υπαγωγής στον ν. 4495/2017, θεωρούνται εν ισχύ, υπό την προϋπόθεση της τήρησης των προβλεπόμενων στο παρόν, καθ’ όλο το χρονικό διάστημα έως την πάροδο πέντε (5) ετών από την εγκατάσταση του κάθε πλειοδότη, μετά το πέρας της αντίστοιχης διαγωνιστικής διαδικασίας των παρ. 1 και 2 και μεταβιβάζονται από την υπογραφή της κάθε σύμβασης αυτομάτως στον αντίστοιχο πλειοδότη.
Άρθρο 13
Επέκταση υποχρέωσης καταβολής περιβαλλοντικού τέλους σε παλαιά, ρυπογόνα οχήματα - Τροποποίηση των παρ. 1 και 2 άρθρου 5 του ν. 4710/2020
Στην υποπερ. αβ’ της περ. α’ των παρ. 1 και 2 του άρθρου 5 του ν. 4710/2020 (Α’ 142), περί επιβολής περιβαλλοντικού τέλους, προστίθεται νέα κατηγορία υπόχρεων αυτοκινήτων και οι παρ. 1 και 2 διαμορφώνονται ως εξής:
«1. Για τα επιβατικά αυτοκίνητα της παρ. 1 του άρθρου 121 του ν. 2960/2001 (Α’ 265), ισχύουν τα εξής:
α) Επιβάλλεται, επιπλέον του τέλους ταξινόμησης, έκτακτο περιβαλλοντικό τέλος:
αα) ύψους τριών χιλιάδων (3.000) ευρώ, εφόσον υπάγονται στις εκ κατασκευής προδιαγραφές ευρωπαϊκών προτύπων εκπομπών καυσαερίων Euro 4, όπως αυτές ορίζονται στην υπ’ αρ. 4179/346/21.01.2000 κοινή απόφαση των Υπουργών Εθνικής Οικονομίας, Περιβάλλοντος, Χωροταξίας και Δημοσίων Έργων και Μεταφορών και Επικοινωνιών (Β’ 182) ή μεταγενέστερες τροποποιητικές αυτής,
αβ) ύψους χιλίων (1.000) ευρώ, εφόσον υπάγονται στις εκ κατασκευής προδιαγραφές ευρωπαϊκών προτύπων εκπομπών καυσαερίων Euro 5a και Εuro 5b, όπως αυτές ορίζονται στον Κανονισμό (ΕΚ) υπ’ αρ. 715/2007 της 20ής Ιουνίου 2007 και στον Κανονισμό (ΕΚ) υπ’ αρ. 692/2008 της 18ης Ιουλίου 2008.
β) Απαγορεύεται η ταξινόμηση, εφόσον υπάγονται στις εκ κατασκευής προδιαγραφές ευρωπαϊκών προτύπων εκπομπών καυσαερίων Euro 3, 2 και 1, όπως αυτές ορίζονται στην υπ’ αρ. 28433/2448/2.7.1992 κοινή απόφαση των Υπουργών Εθνικής Οικονομίας, Περιβάλλοντος, Χωροταξίας και Δημοσίων Έργων και Μεταφορών και Επικοινωνιών (Β’ 542) και στην υπ’ αρ. 6765/511/3.3.1995 κοινή απόφαση των Υπουργών Εθνικής Οικονομίας, Περιβάλλοντος, Χωροταξίας και Δημοσίων Έργων και Μεταφορών και Επικοινωνιών (Β’ 194) ή μεταγενέστερες τροποποιητικές αυτών, ή εφόσον δεν υπάγονται σε προδιαγραφές ευρωπαϊκού προτύπου εκπομπών ρύπων (Euro) συμβατικής τεχνολογίας και για τα οποία δεν αποδεικνύονται οι εκπομπές διοξειδίου του άνθρακα. Από την παρούσα εξαιρούνται τα επιβατικά αυτοκίνητα άνω των τριάντα (30) ετών, τα οποία προορίζονται να κυκλοφορήσουν αποκλειστικά ως αυτοκίνητα ιστορικού ενδιαφέροντος.
2. Για τα φορτηγά αυτοκίνητα των περ. β’, γ’, ε’ της παρ. 1 του άρθρου 123 του ν. 2960/2001 και τις μεταχειρισμένες βάσεις αυτών,
α) επιβάλλεται, επιπλέον του τέλους ταξινόμησης, έκτακτο περιβαλλοντικό τέλος:
αα) ύψους τριών χιλιάδων (3.000) ευρώ, εφόσον υπάγονται στις εκ κατασκευής προδιαγραφές ευρωπαϊκών προτύπων εκπομπών καυσαερίων Euro 4, όπως αυτές ορίζονται στην υπ’ αρ. 4179/346/21.1.2000 κοινή απόφαση των Υπουργών Εθνικής Οικονομίας, Περιβάλλοντος, Χωροταξίας και Δημοσίων Έργων και Μεταφορών και Επικοινωνιών (Β’ 182) ή μεταγενέστερες τροποποιητικές αυτής,
αβ) ύψους χιλίων (1.000) ευρώ, εφόσον υπάγονται στις εκ κατασκευής προδιαγραφές ευρωπαϊκών προτύπων εκπομπών καυσαερίων Euro 5a και Εuro 5b, όπως αυτές ορίζονται στον Κανονισμό (ΕΚ) υπ’ αρ. 715/2007 της 20ής Ιουνίου 2007 (L 171) και στον Κανονισμό (ΕΚ) υπ’ αρ. 692/2008 της 18ης Ιουλίου 2008 (L 199),
β) απαγορεύεται η ταξινόμηση, εφόσον υπάγονται εκ κατασκευής στις προδιαγραφές ευρωπαϊκών προτύπων εκπομπών καυσαερίων Euro 3, 2 και 1, όπως αυτές ορίζονται στην υπ’ αρ. 28433/2448/2.7.1992 κοινή απόφαση των Υπουργών Εθνικής Οικονομίας, Περιβάλλοντος, Χωροταξίας και Δημοσίων Έργων και Μεταφορών και Επικοινωνιών (Β’ 542) και στην υπ’ αρ. 6765/511/3.3.1995 κοινή απόφαση των Υπουργών Εθνικής Οικονομίας, Περιβάλλοντος, Χωροταξίας και Δημοσίων Έργων και Μεταφορών και Επικοινωνιών (Β’ 194) ή μεταγενέστερες τροποποιητικές αυτών, ή εφόσον δεν υπάγονται σε προδιαγραφές ευρωπαϊκού προτύπου εκπομπών ρύπων (Euro) συμβατικής τεχνολογίας και για τα οποία δεν αποδεικνύονται οι εκπομπές διοξειδίου του άνθρακα.»
Άρθρο 14
Μεταβατική διάταξη περιβαλλοντικού τέλους οχημάτων
Δεν καταλαμβάνονται από την υποχρέωση καταβολής του περιβαλλοντικού τέλους της υποπερ. αβ’ της περ. α’ των παρ. 1 και 2 του άρθρου 5 του ν. 4710/2020 (Α’ 142), τα οχήματα που υπάγονται στις εκ κατασκευής προδιαγραφές ευρωπαϊκών προτύπων εκπομπών καυσαερίων «Euro 5b», για τα οποία υποβάλλεται έως και την 1η Μαρτίου 2022 Δήλωση Άφιξης Οχήματος (Δ.Α.Ο.) ή δηλωτικά εισαγωγής.
Άρθρο 15
Σύνθεση συμβουλίων κρίσεων Πυροσβεστικού Σώματος - Τροποποίηση παρ. 1 άρθρου 129 του ν. 4662/2020
Στην παρ. 1 του άρθρου 129 του ν. 4662/2020 (Α’ 27), οι περ. γ’και δ’ τροποποιούνται: α) με τη μετονομασία του πρωτοβάθμιου ανωτάτου συμβουλίου σε πρωτοβάθμιο ανώτατο συμβούλιο κρίσεων αξιωματικών πυροσβεστικού σώματος, β) με την προσθήκη στο δεύτερο εδάφιο της περ. γ’, ως αναπληρωματικού μέλους, ενός (1) Αντιστρατήγου του στρατού ξηράς, γ) με την προσθήκη στο δεύτερο εδάφιο της περ. δ’, ως αναπληρωματικού μέλους, ενός (1) αντιπροέδρoυ του Νομικού Συμβουλίου του Κράτους, δ) με την προσθήκη τρίτου και τέταρτου εδαφίων, και οι περ. γ’ και δ’ διαμορφώνονται ως εξής:
«γ. Πρωτοβάθμιο Ανώτατο Συμβούλιο Κρίσεων Αξιωματικών Πυροσβεστικού Σώματος: Απαρτίζεται από τον Νομικό Σύμβουλο του Κράτους στο Υπουργείο Κλιματικής Κρίσης και Πολιτικής Προστασίας ως Πρόεδρο, έναν (1) Αντιστράτηγο του Στρατού Ξηράς και τον Αρχηγό Πυροσβεστικού Σώματος ως μέλη. Ως αναπληρωματικά μέλη, ορίζονται, αντίστοιχα, ένας (1) Νομικός Σύμβουλος του Κράτους, ένας (1) Αντιστράτηγος του Στρατού Ξηράς και ένας (1) Αντιστράτηγος της ΕΛ.ΑΣ.. Όταν το Συμβούλιο λειτουργεί ως Ανακριτικό, τον Αρχηγό Πυροσβεστικού Σώματος, εφόσον κωλύεται, αναπληρώνει ένας (1) Υποστράτηγος ή Αντιστράτηγος του Πυροσβεστικού Σώματος, ο οποίος ορίζεται με απόφαση του Γενικού Γραμματέα Πολιτικής Προστασίας. Χρέη εισηγητή εκτελεί μέλος του Συμβουλίου που ορίζεται από τον Πρόεδρο.
δ. Δευτεροβάθμιο Ανώτατο Συμβούλιο Κρίσεων Αξιωματικών Πυροσβεστικού Σώματος: Απαρτίζεται από έναν (1) Αντιπρόεδρο του Νομικού Συμβουλίου του Κράτους ως Πρόεδρο, έναν (1) Αντιστράτηγο των Ενόπλων Δυνάμεων και έναν (1) Αντιστράτηγο της ΕΛ.ΑΣ. ως μέλη. Ως αναπληρωματικά μέλη ορίζονται, αντίστοιχα, ένας (1) Αντιπρόεδρος του Νομικού Συμβουλίου του Κράτους, ένας (1) Αντιστράτηγος των Ενόπλων Δυνάμεων και ένας (1) Αντιστράτηγος της ΕΛ.ΑΣ., κατόπιν απόφασης Αρχηγών Γ.Ε.ΕΘ.Α. και ΕΛ.ΑΣ. αντίστοιχα. Στο Δευτεροβάθμιο Ανώτατο Συμβούλιο δεν δύναται να συμμετέχουν όσοι διατελούν μέλη του Πρωτοβάθμιου Ανώτατου Συμβουλίου κατά την ίδια χρονική περίοδο. Χρέη εισηγητή εκτελεί μέλος του Συμβουλίου, που ορίζεται από τον Πρόεδρο.»
Άρθρο 16
Αναφορά στη νομοθεσία ως προς ζητήματα αρμοδιοτήτων του Υπουργείου Κλιματικής Κρίσης και Πολιτικής Προστασίας
1. Στο άρθρο 181 του ν. 4662/2020 (Α’ 27), προστίθεται παρ. 18, ως εξής:
«18. Όπου στη νομοθεσία αναφέρονται ή νοούνται ο Υπουργός ή το Υπουργείο Προστασίας του Πολίτη, ο Υπουργός ή το Υπουργείο Περιβάλλοντος και Ενέργειας, για θέματα τα οποία αφορούν σε δομές, υπηρεσίες, εποπτευόμενα νομικά πρόσωπα δημοσίου ή ιδιωτικού δικαίου και αρμοδιότητες που μεταφέρθηκαν από τα ανωτέρω υπουργεία στο Υπουργείο Κλιματικής Κρίσης και Πολιτικής Προστασίας, σύμφωνα με το π.δ. 70/2021 (Α’ 161), νοούνται εφεξής ο Υπουργός ή το Υπουργείο Κλιματικής Κρίσης και Πολιτικής Προστασίας, αντίστοιχα. Όπου στη νομοθεσία αναφέρεται ή νοείται ο Υπουργός ή το Υπουργείο Υποδομών και Μεταφορών, για θέματα τα οποία αφορούν στην εποπτεία του Οργανισμού Αντισεισμικού Σχεδιασμού και Προστασίας (Ο.Α.Σ.Π.) του άρθρου 1 του ν. 1349/1983 (Α’ 52), νοείται εφεξής ο Υπουργός ή το Υπουργείο Κλιματικής Κρίσης και Πολιτικής Προστασίας, αντίστοιχα.»
2. Η παρ. 1 ισχύει από την έναρξη ισχύος του π.δ. 70/2021 (Α’ 161).
Άρθρο 17
Θέματα Οργανισμού Αντισεισμικού Σχεδιασμού και Προστασίας
1. Οι υπάλληλοι του Υπουργείου Υποδομών και Μεταφορών που υπηρετούν στον Οργανισμό Αντισεισμικού Σχεδιασμού και Προστασίας (Ο.Α.Σ.Π.) κατά τον χρόνο μεταφοράς της εποπτείας του Οργανισμού στο Υπουργείο Κλιματικής Κρίσης και Πολιτικής Προστασίας κατ’ εφαρμογή του π.δ. 70/2021 (Α’ 161), αποσπώνται στον Ο.Α.Σ.Π. με κοινή απόφαση των αρμοδίων οργάνων των Υπουργείων Κλιματικής Κρίσης και Πολιτικής Προστασίας και Υποδομών και Μεταφορών, που εκδίδεται το αργότερο μέχρι την 28η.2.2022.
2. Οι αποδοχές των υπαλλήλων της παρ. 1 καταβάλλονται από το Υπουργείο Κλιματικής Κρίσης και Πολιτικής Προστασίας.
3. Η θητεία των μελών του Διοικητικού Συμβουλίου του Ο.Α.Σ.Π., που διορίστηκαν με την υπό στοιχεία Δ4δ/οικ.72570/25.09.2018 απόφαση του Υπουργού Υποδομών και Μεταφορών (Υ.Ο.Δ.Δ. 551), παρατείνεται έως την 28η.2.2022.
ΜΕΡΟΣ Γ’
ΕΝΑΡΞΗ ΙΣΧΥΟΣ
Άρθρο 18
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 11 Φεβρουαρίου 2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																		

Θεωρήθηκε και τέθηκε η Μεγάλη Σφραγίδα του Κράτους.
Αθήνα, 11 Φεβρουαρίου 2022
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

