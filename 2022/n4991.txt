ΝΟΜΟΣ ΥΠ’ ΑΡΙΘΜ 4991	
Κύρωση της από 30.3.2022 Συμφωνίας Τροποποίησης της από 30.7.2018 Σύμβασης Παραχώρησης του έργου «Ανάπτυξη Εμπορευματικού Κέντρου Θριασίου Πεδίου» που κυρώθηκε με τον ν. 4574/2018, μεταξύ της εταιρείας «ΓΑΙΑΟΣΕ Α.Ε. ΑΝΩΝΥΜΗ ΕΤΑΙΡΕΙΑ ΔΙΑΧΕΙΡΙΣΗΣ ΣΙΔΗΡΟΔΡΟΜΙΚΗΣ ΠΕΡΙΟΥΣΙΑΣ» και της εταιρείας «ΘΡΙΑΣΙΟ ΕΜΠΟΡΕΥΜΑΤΙΚΟ ΚΕΝΤΡΟ ΑΝΩΝΥΜΗ ΕΤΑΙΡΕΙΑ», καθώς και του Ελληνικού Δημοσίου, της εταιρείας «ΕΤΒΑ ΒΙΟΜΗΧΑΝΙΚΕΣ ΠΕΡΙΟΧΕΣ ΑΝΩΝΥΜΗ ΕΤΑΙΡΕΙΑ» και της εταιρείας «ΓΚΟΛΝΤΑΙΡ ΚΑΡΓΚΟ ΕΤΑΙΡΕΙΑ ΔΙΕΘΝΩΝ ΜΕΤΑΦΟΡΩΝ ΚΑΙ LOGISTICS ΑΝΩΝΥΜΟΣ ΕΤΑΙΡΕΙΑ» και λοιπές επείγουσες ρυθμίσεις της Γενικής Γραμματείας Μεταφορών.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’
ΣΥΜΒΑΣΗ ΠΑΡΑΧΩΡΗΣΗΣ ΤΟΥ ΕΡΓΟΥ «ΑΝΑΠΤΥΞΗ ΕΜΠΟΡΕΥΜΑΤΙΚΟΥ ΚΕΝΤΡΟΥ ΘΡΙΑΣΙΟΥ ΠΕΔΙΟΥ»
ΚΕΦΑΛΑΙΟ Α’
ΣΥΜΦΩΝΙΑ ΤΡΟΠΟΠΟΙΗΣΗΣ ΤΗΣ ΣΥΜΒΑΣΗΣ ΠΑΡΑΧΩΡΗΣΗΣ
Άρθρο πρώτο Κύρωση της Συμφωνίας Τροποποίησης και των Προσαρτημάτων της
Συμφωνία Τροποποίησης της από 30.7.2018 Σύμβασης Παραχώρησης του έργου «Ανάπτυξη Εμπορευματικού Κέντρου Θριασίου Πεδίου»
ΠΡΟΟΙΜΙΟ
Άρθρο 1 Τροποποίηση διατάξεων Σύμβασης Παραχώρησης
Άρθρο 2 Έναρξη ισχύος - Ημερομηνία τροποποίησης
Άρθρο 3 Εφαρμοστέο δίκαιο - Επίλυση διαφορών
Άρθρο 4 Λοιπές συμφωνίες
ΠΡΟΣΑΡΤΗΜΑΤΑ Α - Β
ΚΕΦΑΛΑΙΟ Β’ ΟΡΟΙ ΚΑΙ ΠΕΡΙΟΡΙΣΜΟΙ ΔΟΜΗΣΗΣ
Άρθρο δεύτερο Όροι και περιορισμοί δόμησης - Κατάργηση παρ. 4 άρθρου 79 ν. 4530/2018 και παρ. 2 άρθρου 2 ν. 4574/2018
ΜΕΡΟΣ Β’
ΕΠΕΙΓΟΥΣΕΣ ΟΙΚΟΝΟΜΙΚΕΣ ΚΑΙ ΟΡΓΑΝΩΤΙΚΕΣ ΡΥΘΜΙΣΕΙΣ ΜΕΤΑΦΟΡΩΝ
Άρθρο τρίτο Ρύθμιση αποζημίωσης λόγω απώλειας εσόδων του Οργανισμού Αστικών Συγκοινωνιών Αθηνών (ΟΑΣΑ) - Υπολογισμός αποζημίωσης για τα έτη 2022 και 2023 - Τροποποίηση παρ. 2 άρθρου 86 ν. 4530/2018
Άρθρο τέταρτο Αύξηση κρατικής επιδότησης του ΟΑΣΑ για το έτος 2023 λόγω ενεργειακής κρίσης
Άρθρο πέμπτο Προϋποθέσεις συμμετοχής στους διαγωνισμούς ανάθεσης εκτέλεσης τακτικών υπεραστικών και αστικών οδικών επιβατικών μεταφορών - Τροποποίηση άρθρου 17 ν. 4974/2022
ΜΕΡΟΣ Γ’
ΙΣΧΥΣ
Άρθρο έκτο Έναρξη ισχύος
ΜΕΡΟΣ Α’
ΣΥΜΒΑΣΗ ΠΑΡΑΧΩΡΗΣΗΣ ΤΟΥ ΕΡΓΟΥ «ΑΝΑΠΤΥΞΗ ΕΜΠΟΡΕΥΜΑΤΙΚΟΥ ΚΕΝΤΡΟΥ ΘΡΙΑΣΙΟΥ ΠΕΔΙΟΥ»
ΚΕΦΑΛΑΙΟ Α’
ΣΥΜΦΩΝΙΑ ΤΡΟΠΟΠΟΙΗΣΗΣ ΤΗΣ ΣΥΜΒΑΣΗΣ ΠΑΡΑΧΩΡΗΣΗΣ
Άρθρο πρώτο
Κύρωση της Συμφωνίας Τροποποίησης
και των Προσαρτημάτων της
Κυρώνεται και αποκτά ισχύ νόμου, η από 30.3.2022 Συμφωνία Τροποποίησης της από 30.7.2018 Σύμβασης Παραχώρησης του έργου «Ανάπτυξη Εμπορευματικού Κέντρου Θριασίου Πεδίου», που κυρώθηκε με τον ν. 4574/2018 (Α’ 191), η οποία υπογράφηκε στην Αθήνα μεταξύ αφενός α) της Ανώνυμης Εταιρείας με την επωνυμία «ΓΑΙΑΟΣΕ Α.Ε. ΑΝΩΝΥΜΗ ΕΤΑΙΡΕΙΑ ΔΙΑΧΕΙΡΙΣΗΣ ΣΙΔΗΡΟΔΡΟΜΙΚΗΣ ΠΕΡΙΟΥΣΙΑΣ», που εδρεύει στην Αθήνα ως Κυρίου του Έργου, αφετέρου β) της Ανώνυμης Εταιρείας με την επωνυμία «ΘΡΙΑΣΙΟ ΕΜΠΟΡΕΥΜΑΤΙΚΟ ΚΕΝΤΡΟ ΑΝΩΝΥΜΗ ΕΤΑΙΡΕΙΑ» ως Παραχωρησιούχου και εκ τρίτου μεταξύ αφενός γ) του Ελληνικού Δημοσίου, και αφετέρου των μετόχων του Παραχωρησιούχου, δ) της Ανώνυμης Εταιρείας με την επωνυμία «ΕΤΒΑ ΒΙΟΜΗΧΑΝΙΚΕΣ ΠΕΡΙΟΧΕΣ ΑΝΩΝΥΜΗ ΕΤΑΙΡΕΙΑ» και ε) της Ανώνυμης Εταιρείας με την επωνυμία «ΓΚΟΛΝΤΑΙΡ ΚΑΡΓΚΟ ΕΤΑΙΡΕΙΑ ΔΙΕΘΝΩΝ ΜΕΤΑΦΟΡΩΝ ΚΑΙ LOGISTICS ΑΝΩΝΥΜΟΣ ΕΤΑΙΡΕΙΑ». Το περιεχόμενο της υπό κύρωση Συμφωνίας Τροποποίησης της Σύμβασης Παραχώρησης με τα Προσαρτήματά της, Α’ και Β’, έχει ως εξής:
ΚΕΦΑΛΑΙΟ Β’
ΟΡΟΙ ΚΑΙ ΠΕΡΙΟΡΙΣΜΟΙ ΔΟΜΗΣΗΣ
Άρθρο δεύτερο
Όροι και περιορισμοί δόμησης - Κατάργηση παρ. 4 άρθρου 79 ν. 4530/2018 και παρ. 2 άρθρου 2 ν. 4574/2018
Καταργούνται:
α) Η παρ. 4 του άρθρου 79 του ν. 4530/2018 (Α’ 59), περί όρων και περιορισμών δόμησης σε ακίνητα ιδιοκτησίας της εταιρείας ΓΑΙΑΟΣΕ Α.Ε. ή σε ακίνητα που διαχειρίζεται η εταιρεία ΓΑΙΑΟΣΕ Α.Ε. σύμφωνα με τον ν. 3891/2010 (Α’ 188),
β) Η παρ. 2 του άρθρου 2 του ν. 4574/2018 (Α’ 191), περί εφαρμογής των όρων και περιορισμών δόμησης της παρ. 4 του άρθρου 79 του ν. 4530/2018.
ΜΕΡΟΣ Β’
ΕΠΕΙΓΟΥΣΕΣ ΟΙΚΟΝΟΜΙΚΕΣ ΚΑΙ ΟΡΓΑΝΩΤΙΚΕΣ ΡΥΘΜΙΣΕΙΣ ΜΕΤΑΦΟΡΩΝ
Άρθρο τρίτο
Ρύθμιση αποζημίωσης λόγω απώλειας εσόδων του Οργανισμού Αστικών Συγκοινωνιών Αθηνών (ΟΑΣΑ) - Υπολογισμός αποζημίωσης για τα έτη 2022 και 2023 - Τροποποίηση παρ. 2 άρθρου 86 ν. 4530/2018
1. Το δεύτερο εδάφιο της παρ. 2 του άρθρου 86 του ν. 4530/2018 (Α’ 59) τροποποιείται με την προσθήκη των προβλέψεων της σύμβασης απόδοσης και στόχων του ΟΑΣΑ, ως στοιχείων για τη διαμόρφωση της αποζημίωσής του λόγω απώλειας εσόδων του ως συγκοινωνιακού φορέα και η παρ. 2 διαμορφώνεται ως εξής:
«2. Η απώλεια εσόδων των φορέων παροχής συγκοινωνιακού έργου από τις απαλλαγές της παρ. 1 αποζημιώνεται. Η αποζημίωση, λογίζεται ως έσοδο, χορηγείται ετησίως, αφορά το επόμενο οικονομικό έτος και για τη διαμόρφωσή της τίθενται από τους φορείς στη διάθεση του Υπουργείου Υποδομών και Μεταφορών τα απολογιστικά στοιχεία μετακινήσεων του προηγούμενου έτους και ως προς τον ΟΑΣΑ, επιπλέον οι προβλέψεις της σύμβασης απόδοσης και στόχων που συνάπτεται σύμφωνα με την παρ. 6 του άρθρου 197 του ν. 4389/2016 (Α’ 94), μετά από προηγούμενη υποχρεωτική διαβούλευση με τους φορείς παροχής συγκοινωνιακού έργου. Με κοινή απόφαση των Υπουργών Οικονομικών και Υποδομών και Μεταφορών, που εκδίδεται μέχρι τις 15 Σεπτεμβρίου κάθε έτους και επέχει θέση σύμβασης ετήσιας διάρκειας μεταξύ του Ελληνικού Δημοσίου και του αρμοδίου φορέα παροχής συγκοινωνιακού έργου, καθορίζονται το ύψος της αποζημίωσης, ο τρόπος υπολογισμού της, η διαδικασία χορήγησής της, καθώς και κάθε άλλο ειδικότερο ζήτημα για την εφαρμογή της παρούσας.».
2. Ειδικά για τον προϋπολογισμό των ετών 2022 και 2023, για την αποζημίωση του ΟΑΣΑ κατ’ εφαρμογή της παρ. 2 του άρθρου 86 του ν. 4530/2018, λαμβάνονται υπόψη τα απολογιστικά στοιχεία του έτους 2019 και η δαπάνη ανέρχεται κατ’ ανώτατο όριο κατ’ έτος σε ενενήντα τέσσερα εκατομμύρια πεντακόσιες χιλιάδες (94.500.000) ευρώ.
Άρθρο τέταρτο
Αύξηση κρατικής επιδότησης του ΟΑΣΑ για το έτος 2023 λόγω ενεργειακής κρίσης
1. Κατά παρέκκλιση των περ. α’ και δ’ της παρ. 6 του άρθρου 6 του ν. 3920/2011 (Α’ 33), για το έτος 2023 η επιδότηση, που λαμβάνει ο Οργανισμός Αστικών Συγκοινωνιών Αθηνών (ΟΑΣΑ), από τον κρατικό προϋπολογισμό για την κάλυψη του συνολικού ετήσιου λειτουργικού ελλείμματος των εταιρειών του Ομίλου ΟΑΣΑ, δύναται να υπερβαίνει το ποσοστό του σαράντα τοις εκατό (40%) του ετήσιου λειτουργικού κόστους, που προβλέπεται στον εγκεκριμένο ετήσιο προϋπολογισμό και το εγκεκριμένο επιχειρησιακό σχέδιο.
2. Το επιπλέον ποσό της επιδότησης από τον κρατικό προϋπολογισμό, που λαμβάνει ο ΟΑΣΑ κατ’ εφαρμογή της παρ. 1, διατίθεται αποκλειστικά για την κάλυψη της αύξησης του ενεργειακού κόστους λειτουργίας των εταιρειών του Ομίλου ΟΑΣΑ.
Άρθρο πέμπτο
Προϋποθέσεις συμμετοχής στους διαγωνισμούς ανάθεσης εκτέλεσης τακτικών υπεραστικών και αστικών οδικών επιβατικών μεταφορών - Τροποποίηση άρθρου 17 ν. 4974/2022
Στο άρθρο 17 του ν. 4974/2022 (Α’ 185) τροποποιούνται α) η περ. β’ της παρ. 2, ως προς τον χρόνο πλήρωσης των προϋποθέσεων της περ. α’, β) το δεύτερο εδάφιο της παρ. 2, βα) ως προς την προσθήκη παροχής εγγυήσεων ή εγγράφων, για τη διασφάλιση της συνδρομής των αναγκαίων προϋποθέσεων όσων συμμετέχουν στις διαγωνιστικές διαδικασίες, καθώς και της απαιτούμενης στελέχωσης στο πέρας της προθεσμίας της παρ. 1 του άρθρου 20, ββ) ως προς τις παραπεμπόμενες διατάξεις, βγ) ως προς την προσθήκη νομοτεχνικών βελτιώσεων και το άρθρο 17 διαμορφώνεται ως εξής:
«Άρθρο 17
Προϋποθέσεις συμμετοχής στον διαγωνισμό
1. Στους διαγωνισμούς μπορούν να συμμετέχουν επιχειρήσεις που εκτελούν οδικές μεταφορές επιβατών, σύμφωνα με τον Κανονισμό (ΕΚ) 1071/2009, είτε αυτόνομα είτε σε κοινοπραξίες.
2. Οι διαγωνιζόμενοι, κατά την ημερομηνία διενέργειας των διαγωνιστικών διαδικασιών:
α) είτε διαθέτουν τον απαιτούμενο αριθμό λεωφορείων, υπεραστικού ή αστικού ή ημιαστικού τύπου και τις απαιτούμενες εγκαταστάσεις εξυπηρέτησης, συμπεριλαμβανομένων των αμαξοστασίων,
β) είτε παρέχουν εγγυήσεις, με τις οποίες διασφαλίζεται ότι θα πληρούται η περ. α’, κατά το πέρας της αποκλειστικής προθεσμίας των έξι (6) μηνών και του ενός (1) έτους, αντίστοιχα, της παρ. 1 του άρθρου 20.
Επίσης, κατά την ημερομηνία διενέργειας των διαγωνιστικών διαδικασιών, οι διαγωνιζόμενοι αποδεικνύουν ότι διαθέτουν την απαιτούμενη εμπειρία στην εκτέλεση των υπεραστικών και αστικών οδικών επιβατικών μεταφορών, συμπεριλαμβανομένης της εμπειρίας στην οργάνωση και στα συστήματα τηλεματικής και ενιαίας πληροφόρησης και ενιαίας έκδοσης εισιτηρίων και παρέχουν επαρκείς εγγυήσεις ή αποδεικτικά έγγραφα με τα οποία διασφαλίζεται ότι στο πέρας των προθεσμιών της παρ. 1 του άρθρου 20 διαθέτουν αναλόγως όλα τα ανωτέρω, καθώς και την απαιτούμενη στελέχωση, όπως καθορίζεται στις προκηρύξεις των διαγωνιστικών διαδικασιών, σύμφωνα με το άρθρο 14».
ΜΕΡΟΣ Γ’
ΙΣΧΥΣ
Άρθρο έκτο
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως.

Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 12 Νοεμβρίου 2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
										



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 12 Νοεμβρίου 2022
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

