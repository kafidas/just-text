NOMOΣ ΥΠ’ ΑΡΙΘΜ. 4934	
Ένταξη των περιοχών ισχύος του Kτηματολογικού Kανονισμού Δωδεκανήσου στο Eθνικό Kτηματολόγιο, εφαρμογή σε αυτές της κοινής εθνικής νομοθεσίας - Διασύνδεση Ληξιαρχείων και «Ελληνικού Κτηματολογίου» - Καταχώριση αγωγών και αιτήσεων στα κτηματολογικά φύλλα και λοιπές διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΜΕΡΟΣ Α΄
ΕΝΤΑΞΗ ΤΩΝ ΠΕΡΙΟΧΩΝ ΙΣΧΥΟΣ ΤΟΥ ΚΤΗΜΑΤΟΛΟΓΙΚΟΥ ΚΑΝΟΝΙΣΜΟΥ ΔΩΔΕΚΑΝΗΣΟΥ ΣΤΟ ΕΘΝΙΚΟ ΚΤΗΜΑΤΟΛΟΓΙΟ ΚΑΙ ΕΦΑΡΜΟΓΗ ΣΕ ΑΥΤΕΣ ΤΗΣ ΚΟΙΝΗΣ ΕΘΝΙΚΗΣ ΝΟΜΟΘΕΣΙΑΣ
ΚΕΦΑΛΑΙΟ Α΄ 
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1: Σκοπός
Άρθρο 2: Αντικείμενο
ΚΕΦΑΛΑΙΟ Β΄
ΠΡΟΣΑΡΜΟΓΗ ΤΩΝ ΤΗΡΟΥΜΕΝΩΝ ΣΤΑ ΚΤΗΜΑΤΟΛΟΓΙΚΑ ΓΡΑΦΕΙΑ ΡΟΔΟΥ ΚΑΙ ΚΩ-ΛΕΡΟΥ ΣΤΟΙΧΕΙΩΝ ΚΑΙ ΚΑΤΑΧΩΡΙΣΗ ΤΟΥΣ ΣΤΟ ΣΥΣΤΗΜΑ ΤΟΥ ΕΘΝΙΚΟΥ ΚΤΗΜΑΤΟΛΟΓΙΟΥ
Άρθρο 3: Διαδικασία προσαρμογής
Άρθρο 4: Ανάθεση των εργασιών προσαρμογής
Άρθρο 5: Αρχές της διαδικασίας προσαρμογής
Άρθρο 6: Συλλογή αναγκαίων για τις εγγραφές στοιχείων
Άρθρο 7: Καταχώριση εγγραπτέων δικαιωμάτων
Άρθρο 8: Ανάρτηση δεδομένων προσαρμογής
Άρθρο 9: Αναμόρφωση των αρχείων
Άρθρο 10: Μετάπτωση στο Εθνικό Κτηματολόγιο
ΚΕΦΑΛΑΙΟ Γ΄
ΠΡΟΣΩΠΙΚΟ ΤΩΝ ΚΤΗΜΑΤΟΛΟΓΙΚΩΝ ΓΡΑΦΕΙΩΝ
Άρθρο 11: Στελέχωση των υπηρεσιών του Κτηματολογικού Γραφείου Δωδεκανήσου και του υποκαταστήματος Κω
ΜΕΡΟΣ Β΄
ΔΙΑΣΥΝΔΕΣΗ ΛΗΞΙΑΡΧΕΙΩΝ ΚΑΙ «ΕΛΛΗΝΙΚΟΥ ΚΤΗΜΑΤΟΛΟΓΙΟΥ» - ΚΑΤΑΧΩΡΙΣΗ ΑΓΩΓΩΝ ΚΑΙ ΑΙΤΗΣΕΩΝ ΣΤΑ ΚΤΗΜΑΤΟΛΟΓΙΚΑ ΦΥΛΛΑ ΚΑΙ ΛΟΙΠΕΣ ΔΙΑΤΑΞΕΙΣ 
ΚΕΦΑΛΑΙΟ Α΄
ΔΙΑΣΥΝΔΕΣΗ ΛΗΞΙΑΡΧΕΙΩΝ ΚΑΙ «ΕΛΛΗΝΙΚΟΥ ΚΤΗΜΑΤΟΛΟΓΙΟΥ» - ΚΑΤΑΧΩΡΙΣΗ ΑΓΩΓΩΝ ΚΑΙ ΑΙΤΗΣΕΩΝ ΣΤΑ ΚΤΗΜΑΤΟΛΟΓΙΚΑ ΦΥΛΛΑ
Άρθρο 12: Ηλεκτρονικό Σύστημα Διασύνδεσης Ληξιαρχείων και Ελληνικού Κτηματολογίου - Προσθήκη άρθρου 3Α στον ν. 2664/1998 
Άρθρο 13: Δικαίωμα ειδικών ή καθολικών διαδόχων δικαιούχου εγγραπτέου δικαιώματος να ζητήσουν διόρθωση στοιχείων πρώτης εγγραφής - Προθεσμία καταχώρισης αίτησης στο κτηματολογικό φύλλο του ακινήτου - 
Άσκηση αίτησης όταν η διόρθωση αφορά σε οριζόντια ιδιοκτησία - Τροποποίηση παρ. 2, 3 και 8 άρθρου 6 του ν. 2664/1998
Άρθρο 14: Προσθήκη περίπτωσης όπου απαιτείται η καταχώριση δικογράφου στο κτηματολογικό φύλλο και προθεσμία αυτής - Τροποποίηση παρ. 2 άρθρου 7 του ν. 2264/1998
Άρθρο 15: Προσθήκη περίπτωσης όπου απαιτείται η καταχώριση δικογράφου στο κτηματολογικό φύλλο και προθεσμία αυτής - Τροποποίηση άρθρου 12 του 
ν. 2664/1998
ΚΕΦΑΛΑΙΟ Β΄
ΡΥΘΜΙΣΗ ΖΗΤΗΜΑΤΩΝ ΠΡΟΣΩΠΙΚΟΥ ΚΑΙ ΛΕΙΤΟΥΡΓΙΑΣ ΚΤΗΜΑΤΟΛΟΓΙΟΥ 
Άρθρο 16: Ανακατανομή θέσεων ανά κλάδο στην κεντρική και τις περιφερειακές υπηρεσίες του Ν.Π.Δ.Δ. «Ελληνικό Κτηματολόγιο» - Τροποποίηση παρ. 1, 2 και 4 άρθρου 17 του ν. 4512/2018
Άρθρο 17: Τομεάρχες Υποστήριξης Κτηματολογίου - Τροποποίηση παρ. 2 άρθρου 18 του ν. 4821/2021
Άρθρο 18: Ανάθεση καθηκόντων προϊσταμένων Κτηματολογικών Γραφείων και Υποκαταστημάτων - Προσθήκη παρ. 5Α στο άρθρο 18 του ν. 4512/2018
Άρθρο 19: Σύσταση πάγιας προκαταβολής στα Κτηματολογικά Γραφεία του Ν.Π.Δ.Δ. «Ελληνικό Κτηματολόγιο» - 
Προσθήκη παρ. 5 στο άρθρο 26 του ν. 4512/2018
Άρθρο 20: Ρυθμίσεις σχετικά με τον επαναπροσδιορισμό της θέσης και των ορίων γεωτεμαχίων - Τροποποίηση παρ. 3 άρθρου 19Α του ν. 2664/1998 και παρ. 2 άρθρου 102 του ν. 4623/2019
Άρθρο 21: Σύναψη συμπληρωματικών συμβάσεων του Ν.Π.Δ.Δ. «Ελληνικό Κτηματολόγιο»
ΚΕΦΑΛΑΙΟ Γ΄ 
ΛΟΙΠΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΨΗΦΙΑΚΗΣ ΔΙΑΚΥΒΕΡΝΗΣΗΣ
Άρθρο 22: Πιστοποιητικό οικονομικής ενημερότητας 
Άρθρο 23: Λύση συμφώνου συμβίωσης με ηλεκτρονικά μέσα - Τροποποίηση άρθρου 7 του ν. 4356/2015 
Άρθρο 24: Εξουσιοδοτική διάταξη για τη λύση συμφώνου συμβίωσης με ηλεκτρονικά μέσα - Προσθήκη παρ. 2 στο άρθρο 12 του ν. 4356/2015 
Άρθρο 25: Αποδέκτες των εγγράφων που εκδίδονται μέσω της ενιαίας ψηφιακής πύλης της Δημόσιας Διοίκησης - Τροποποίηση παρ. 3 άρθρου 27 του ν. 4727/2020
Άρθρο 26: Κατασκευές κεραιών υπουργείων, πρεσβειών και διπλωματικών αποστολών - Τροποποίηση περ. β΄ παρ. 1 άρθρου 29 του ν. 4635/2019
Άρθρο 27: Έλεγχοι ηλεκτρομαγνητικής ακτινοβολίας - Τροποποίηση παρ. 4 άρθρου 35 του ν. 4635/2019
Άρθρο 28: Συμπλήρωση αρμοδιοτήτων Εθνικής Επιτροπής Τηλεπικοινωνιών και Ταχυδρομείων σε περίπτωση καθυστερημένης επίδοσης ταχυδρομικού αντικειμένου - Τροποποίηση παρ. 1 άρθρου 5 του 
ν. 4053/2012
Άρθρο 29: Ενιαίο Σημείο Πληροφόρησης και σύστημα «e-Διέλευσις» - Προσθήκη παρ. 17, 18 και 19 στο άρθρο 151 του ν. 4727/2020
Άρθρο 30: Χορήγηση οικονομικής ενίσχυσης για τη στήριξη του τουρισμού της Βόρειας Εύβοιας και της Σάμου
Άρθρο 31: Ένταξη στον Ψηφιακό Μετασχηματισμό Μικρομεσαίων Επιχειρήσεων - Τροποποίηση παρ. 1 και 5 άρθρου 10 του ν. 4918/2022
Άρθρο 32: Οικονομική στήριξη των επιχειρήσεων έκδοσης εφημερίδων - Τροποποίηση παρ. 3α άρθρου 86 του ν. 4674/2020
Άρθρο 33: Ρύθμιση οφειλών προς τον Ενιαίο Δημοσιογραφικό Οργανισμό Επικουρικής Ασφάλισης Περίθαλψης - Τροποποίηση περ. α΄ παρ. 4 άρθρου 50 του ν. 4779/2021
ΜΕΡΟΣ Γ΄ 
ΕΠΕΙΓΟΥΣΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΔΙΚΑΙΟΣΥΝΗΣ
Άρθρο 34: Καταχώριση μεταγραπτέων και εγγραπτέων πράξεων Υποθηκοφυλακείου Ευδήλου Ικαρίας
Άρθρο 35: Ευεργέτημα πενίας - Προσθήκη άρθρου 15Α του ν. 693/1977 
Άρθρο 36: Συμμετοχή των Προϊσταμένων κάθε τμήματος στις συνεδριάσεις του Δ.Σ. του ΤΑ.Χ.ΔΙ.Κ. ως εισηγητών - Τροποποίηση παρ. 5 άρθρου 4 του ν.δ. 1017/
1971
Άρθρο 37: Αποζημίωση δικαστικού επιμελητή - Προσθήκη παρ. 3 στο άρθρο 15 του ν. 3226/2004
Άρθρο 38: Μέσος όρος βαθμών των υποψηφίων και κριτήρια επιλογής διδασκόντων στην Εθνική Σχολή Δικαστικών Λειτουργών - Διόρθωση παροραμάτων - Τροποποίηση παρ. 3 άρθρου 20 και παρ. 4 άρθρου 49 του ν. 4871/2021
ΜΕΡΟΣ Δ΄
ΕΠΕΙΓΟΥΣΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΠΟΛΙΤΙΣΜΟΥ ΚΑΙ ΑΘΛΗΤΙΣΜΟΥ
Άρθρο 39: Μεταβατική διάταξη ως προς την υποχρέωση απασχόλησης προπονητή - Τροποποίηση άρθρου 64 του ν. 4809/2021
Άρθρο 40: Αθλητικά σωματεία που έχουν ιδρυθεί με πρωτοβουλία ιδιωτικών εκπαιδευτικών οργανισμών και των συλλόγων αποφοίτων τους ή εργασιακών μονάδων - 
Τροποποίηση παρ. 1 άρθρου 2 και παρ. 1 άρθρου 8 του ν. 2725/1999
Άρθρο 41: Διεύρυνση πιστοποιημένων χρηστών Ψηφιακού Μητρώου Μελών Λεσχών Φιλάθλων - Τροποποίηση παρ. 2 άρθρου 41Ι του ν. 2725/1999
Άρθρο 42: Παράταση της θητείας της Διαρκούς Επιτροπής για την Αντιμετώπιση της Βίας
Άρθρο 43: Μεταβατική κάλυψη λειτουργικών αναγκών του «ΕΘΝΙΚΟΥ ΑΘΛΗΤΙΚΟΥ ΠΡΟΠΟΝΗΤΙΚΟΥ ΚΕΝΤΡΟΥ ΟΛΥΜΠΙΑΚΟΥ ΧΩΡΙΟΥ» - Τροποποίηση άρθρου 137 του ν. 4876/2021
Άρθρο 44: Παραχώρηση χρήσης του κλειστού γυμναστηρίου καλαθοσφαίρισης του Ολυμπιακού Αθλητικού Κέντρου Αθήνας «Σπύρος Λούης» στην Ανώνυμη Εταιρεία με την επωνυμία «ΠΑΝΑΘΗΝΑΪΚΟΣ ΑΘΛΗΤΙΚΟΣ ΟΜΙΛΟΣ ΚΑΛΑΘΟΣΦΑΙΡΙΚΗ ΑΝΩΝΥΜΗ 
ΕΤΑΙΡΕΙΑ»
Άρθρο 45: Ανάθεση δημόσιων συμβάσεων μελετών και έργων, προμηθειών και υπηρεσιών για τις ανάγκες στέγασης αθλητικών ομοσπονδιών στο Ολυμπιακό Αθλητικό Κέντρο Αθηνών «Σπύρος Λούης»
ΜΕΡΟΣ Ε΄
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 46: Εξουσιοδοτικές διατάξεις 
Άρθρο 47: Μεταβατικές διατάξεις 
Άρθρο 48: Καταργούμενες διατάξεις
ΜΕΡΟΣ ΣΤ΄
ΕΝΑΡΞΗ ΙΣΧΥΟΣ
Άρθρο 49: Έναρξη ισχύος
ΜΕΡΟΣ Α΄
ΕΝΤΑΞΗ ΤΩΝ ΠΕΡΙΟΧΩΝ ΙΣΧΥΟΣ 
ΤΟΥ ΚΤΗΜΑΤΟΛΟΓΙΚΟΥ ΚΑΝΟΝΙΣΜΟΥ 
ΔΩΔΕΚΑΝΗΣΟΥ ΣΤΟ ΕΘΝΙΚΟ ΚΤΗΜΑΤΟΛΟΓΙΟ
ΚΑΙ ΕΦΑΡΜΟΓΗ ΣΕ ΑΥΤΕΣ ΤΗΣ ΚΟΙΝΗΣ ΕΘΝΙΚΗΣ ΝΟΜΟΘΕΣΙΑΣ
ΚΕΦΑΛΑΙΟ Α΄
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1
Σκοπός
Σκοπός του παρόντος είναι η ένταξη των περιοχών, στις οποίες η δημοσιότητα των εμπραγμάτων σχέσεων επί ακινήτων διέπεται από τις διατάξεις του Κτηματολογικού Κανονισμού Δωδεκανήσου, στο σύστημα του Εθνικού Κτηματολογίου που υποστηρίζεται από το Ν.Π.Δ.Δ. «Ελληνικό Κτηματολόγιο». 
Άρθρο 2
Αντικείμενο
Αντικείμενο του παρόντος είναι η ρύθμιση της διαδικασίας καταγραφής των νομικών, χωρικών και τεχνικών πληροφοριών, η πρόβλεψη διατάξεων για δικαιώματα εγγραπτέα στον Κτηματολογικό Κανονισμό που δεν καταχωρίζονται στο Εθνικό Κτηματολόγιο και η θέσπιση διατάξεων για την προσωρινή στελέχωση των Κτηματολογικών Γραφείων Ρόδου και Κω.
ΚΕΦΑΛΑΙΟ Β΄
ΠΡΟΣΑΡΜΟΓΗ ΤΩΝ ΤΗΡΟΥΜΕΝΩΝ 
ΣΤΑ ΚΤΗΜΑΤΟΛΟΓΙΚΑ ΓΡΑΦΕΙΑ ΡΟΔΟΥ 
ΚΑΙ ΚΩ - ΛΕΡΟΥ ΣΤΟΙΧΕΙΩΝ ΚΑΙ ΚΑΤΑΧΩΡΙΣΗ ΤΟΥΣ ΣΤΟ ΣΥΣΤΗΜΑ ΤΟΥ ΕΘΝΙΚΟΥ ΚΤΗΜΑΤΟΛΟΓΙΟΥ
Άρθρο 3
Διαδικασία προσαρμογής
Για τη μεταφορά των τηρούμενων στα Κτηματολογικά Γραφεία Ρόδου και Κω - Λέρου νομικών, χωρικών και τεχνικών πληροφοριών στο σύστημα του Εθνικού Κτηματολογίου, προηγείται διαδικασία προσαρμογής, η οποία διέπεται από τις διατάξεις του παρόντος Κεφαλαίου.
Άρθρο 4
Ανάθεση των εργασιών 
προσαρμογής
1. Οι αναγκαίες για την προσαρμογή νομικές και τεχνικές εργασίες ανατίθενται από το Ν.Π.Δ.Δ. «Ελληνικό Κτηματολόγιο» (Φορέας) σε τρίτους, σύμφωνα με την κείμενη νομοθεσία. 
2. Σκοπός της προσαρμογής είναι η ενημέρωση των κτηματολογικών μερίδων και διαγραμμάτων που τηρούνται σύμφωνα με τον Κτηματολογικό Κανονισμό Δωδεκανήσου με τις εκκρεμείς πράξεις, καθώς και η καταχώριση της σχετικής πληροφορίας στο σύστημα του Εθνικού Κτηματολογίου.
3. Οι αναγκαίες κοινοποιήσεις από τα Κτηματολογικά Γραφεία Ρόδου και Κω - Λέρου, στους ενδιαφερομένους των εκκρεμών αιτήσεων καταχώρισης ή εγγραφής που έχουν απορριφθεί, γίνονται με επιμέλεια του αρμόδιου Κτηματολογικού Γραφείου, σε περίπτωση δε αδυναμίας του, με επιμέλεια της Γραμματείας του οικείου Πρωτοδικείου.
Άρθρο 5
Αρχές της διαδικασίας προσαρμογής
Η διαδικασία προσαρμογής διέπεται από τις ακόλουθες αρχές:
α. Στα κτηματολογικά βιβλία του Εθνικού Κτηματολογίου καταχωρίζεται η ενεργός νομική πληροφορία για κάθε ακίνητο κατά μεταφορά από τις κτηματολογικές μερίδες του Κτηματολογικού Κανονισμού Δωδεκανήσου, όπως αυτές ενημερώνονται με τις εκκρεμείς προς εγγραφή πράξεις.
β. Σε κάθε ακίνητο και κάθε αυτοτελές ιδιοκτησιακό αντικείμενο αντιστοιχεί ένα κτηματολογικό φύλλο, για την τήρηση και ενημέρωση του οποίου εφαρμόζεται το άρθρο 11 του ν. 2664/1998 (Α΄ 275).
γ. Πληροφορίες που καταχωρίζονταν στις κτηματολογικές μερίδες του Κτηματολογικού Κανονισμού Δωδεκανήσου, αλλά δεν αντιστοιχούν στη συλλεγόμενη και καταχωριζόμενη στο σύστημα του Εθνικού Κτηματολογίου πληροφορία, όπως, ιδίως, οι προβλεπόμενες στο οθωμανικό δίκαιο και διατηρηθείσες στον Κτηματολογικό Κανονισμό διακρίσεις των ακινήτων, δεν μεταφέρονται, αλλά διατηρούνται υπό μορφή αρχείου. Η πληροφορία αυτή αξιοποιείται για την αναγνώριση και καταχώριση των ενεργών δικαιωμάτων, όπως αυτά ισχύουν κατά τον χρόνο της προσαρμογής.
δ. Για τις κοινόχρηστες και λοιπές ειδικές εκτάσεις τηρείται η κωδικοποίηση του Εθνικού Κτηματολογίου.
ε. Για τη δημιουργία των κτηματολογικών διαγραμμάτων λαμβάνονται υπόψη τα ατομικά διαγράμματα και η προσαρμογή των ορίων σύμφωνα με την υφιστάμενη πραγματική κατάσταση, εφόσον δεν υφίστανται περί αυτών αμφισβητήσεις μεταξύ των όμορων ιδιοκτησιών. Κατά τη διαμόρφωση των διαγραμμάτων διατηρούνται οι έννομες συνέπειες που έχουν παραχθεί, συμπεριλαμβανομένης της αρτιότητας.
στ. Εφαρμόζονται ενιαία κτηματολογική καταγραφή των γηπέδων (γαιών) και των κτισμάτων (οικοδομών) υπό τη μορφή γεωτεμαχίου και σύνδεση αυτών με τις μερίδες οικοδομών του Κτηματολογικού Κανονισμού υπό τη μορφή αρχείου.
Άρθρο 6
 Συλλογή αναγκαίων 
για τις εγγραφές στοιχείων
1. Για την εκπόνηση των εργασιών της προσαρμογής λαμβάνονται υπόψη τα στοιχεία από τα αρχεία των τίτλων και διαγραμμάτων που τηρούν τα Κτηματολογικά Γραφεία Ρόδου και Κω - Λέρου, καθώς και πρόσθετα στοιχεία και πληροφορίες που συλλέγονται από άλλες δημόσιες υπηρεσίες από τους αναδόχους για λογαριασμό του Φορέα.
2. Στο κτηματολογικό φύλλο καταχωρίζεται ως δικαιούχος το πρόσωπο που εμφανίζεται ως τέτοιο στην οικεία μερίδα του ακινήτου, ακόμη και αν κατά τη συλλογή και επεξεργασία των στοιχείων διαπιστώνεται ο θάνατός του.
3. Ακίνητα, για τα οποία δεν υπάρχει καμία πληροφορία ως προς τον δικαιούχο τους από την έναρξη ισχύος του Κτηματολογικού Κανονισμού, ιδίως συνεπεία της διαδικασίας τεχνικής προσαρμογής και μετάπτωσης, καταγράφονται ως αγνώστου ιδιοκτήτη.
Άρθρο 7
Καταχώριση εγγραπτέων 
δικαιωμάτων
Κατά την εκτέλεση των εργασιών προσαρμογής, οι υπηρεσίες των Κτηματολογικών Γραφείων Ρόδου και Κω - Λέρου εξακολουθούν να διεκπεραιώνουν τα αιτήματα καταχώρισης που τους υποβάλλονται και ενημερώνουν τα τηρούμενα βιβλία και στοιχεία, εκκαθαρίζουν δε κάθε σχετική εκκρεμότητα προς τον σκοπό της πληρότητας και ορθότητας των παραγόμενων αρχείων περιγραφικής και χωρικής πληροφορίας που εκπονούνται για τις εργασίες προσαρμογής, σύμφωνα με τα οριζόμενα στον Κτηματολογικό Κανονισμό Δωδεκανήσου. Οι υπηρεσίες ενημερώνουν για τα εκάστοτε καταχωριζόμενα στοιχεία τους διενεργούντες τη διαδικασία 
προσαρμογής.
Άρθρο 8
Ανάρτηση δεδομένων 
προσαρμογής
1. Μετά την ολοκλήρωση της διαδικασίας προσαρμογής, τα αρχεία με τις νομικές, χωρικές και τεχνικές πληροφορίες δημοσιοποιούνται με δημόσια ανάρτηση στα καταστήματα των Κτηματολογικών Γραφείων Ρόδου και Κω - Λέρου και στα οικεία Δημαρχεία, καθώς και ηλεκτρονικά στις ιστοσελίδες του Φορέα και των Δικηγορικών Συλλόγων Ρόδου και Κω.
2. Όποιος έχει έννομο συμφέρον, δικαιούται, εντός προθεσμίας έξι (6) μηνών από την ηλεκτρονική ανάρτηση της παρ. 1, να υποβάλλει αίτηση διόρθωσης για τη διόρθωση πρόδηλων σφαλμάτων που εμφιλοχώρησαν κατά τη διαδικασία της επεξεργασίας. Η καταγραφή είναι προδήλως εσφαλμένη, εάν παρατηρείται αδικαιολόγητη απόκλιση μεταξύ των στοιχείων που έχουν καταχωριστεί στις κτηματολογικές μερίδες ή τα διαγράμματα και εκείνων που έχουν αναρτηθεί. Επί των αιτήσεων αποφαίνεται το οικείο Κτηματολογικό Γραφείο, μετά από εισήγηση του αναδόχου προσαρμογής. Με απόφαση του Φορέα μπορεί η προθεσμία αυτή να παραταθεί έως δύο (2) μήνες ακόμη.
3. Σε ακίνητα που στην ανάρτηση εμφανίζονται ως αγνώστου ιδιοκτήτη, όποιος έχει έννομο συμφέρον, δικαιούται να ζητήσει με την αίτηση της παρ. 2 να καταγραφεί ως δικαιούχος, εφόσον προσκομίζει και αποδεικνύει ότι διαθέτει τα απαιτούμενα κατά τον Κτηματολογικό Κανονισμό Δωδεκανήσου στοιχεία.
Άρθρο 9
Αναμόρφωση των αρχείων
1. Μετά την εξέταση των αιτήσεων διόρθωσης πρόδηλων σφαλμάτων, πραγματοποιείται η τελική αναμόρφωση των αρχείων, με αξιοποίηση και όσων πληροφοριών οι ανάδοχοι έχουν συλλέξει κατά το μεσοδιάστημα. Όλες οι έννομες συνέπειες που προέκυψαν κατά το χρονικό διάστημα ισχύος του Κτηματολογικού Κανονισμού Δωδεκανήσου, διατηρούνται.
2. Ακίνητα που και μετά την αναμόρφωση συνεχίζουν να φέρουν την ένδειξη «άγνωστος ιδιοκτήτης», καταχωρίζονται ως ιδιοκτησία του Ελληνικού Δημο- 
σίου.
Άρθρο 10
Μετάπτωση στο Εθνικό Κτηματολόγιο
1. Με διαπιστωτική πράξη του Φορέα κηρύσσονται η περαίωση της προσαρμογής και η μετάπτωση των περιοχών στις οποίες ίσχυε ο Κτηματολογικός Κανονισμός Δωδεκανήσου στο Εθνικό Κτηματολόγιο. 
Η διαδικασία μετάπτωσης ολοκληρώνεται εντός τριών (3) ετών από την έναρξη ισχύος του παρόντος.
2. Μετά την έκδοση της πράξης της παρ. 1, η επεξεργασία και η καταχώριση των εισερχόμενων εγγραπτέων πράξεων στα Κτηματολογικά Γραφεία Ρόδου και Κω - Λέρου διενεργούνται μόνο ηλεκτρονικά, παύουν δε να ενημερώνονται τα τηρούμενα έως τότε 
έντυπα βιβλία.
3. Στις περιοχές που αφορά η διαπιστωτική πράξη της παρ. 1 εφαρμόζεται εφεξής ο ν. 2664/1998 (Α΄ 275), με εξαίρεση το Δεύτερο Κεφάλαιο (άρθρα 6 
έως 9). 
4. Για τις εγγραφές που μεταφέρονται στο Εθνικό Κτηματολόγιο εξαιτίας της μετάπτωσης, ισχύει το μαχητό τεκμήριο του άρθρου 13 του ν. 2664/1998. Αν η ενεργή μεταφερόμενη εγγραφή είναι η αρχική οριστική καταχώριση στη μερίδα του ακινήτου, σύμφωνα με το άρθρο 39 του Κτηματολογικού Κανονισμού Δωδεκανήσου, δεν χωρεί διόρθωσή της με κανέναν
τρόπο.
ΚΕΦΑΛΑΙΟ Γ΄
ΠΡΟΣΩΠΙΚΟ ΤΩΝ ΚΤΗΜΑΤΟΛΟΓΙΚΩΝ ΓΡΑΦΕΙΩΝ
Άρθρο 11
Στελέχωση των υπηρεσιών 
του Κτηματολογικού Γραφείου Δωδεκανήσου και του Υποκαταστήματος Κω
1. Στην Περιφερειακή Υπηρεσία του Κτηματολογικού Γραφείου Δωδεκανήσου και στο Υποκατάστημα Κω κατανέμονται οργανικές θέσεις με απόφαση του Γενικού Διευθυντή του Φορέα, σύμφωνα με την παρ. 4 του άρθρου 17 του ν. 4512/2018 (Α΄ 5).
2. Μέχρι την πλήρωση όλων των οργανικών θέσεων της παρ. 1, ο Φορέας δύναται για την αντιμετώπιση των αναγκών λειτουργίας των ανωτέρω θέσεων:
(α) Να συνάπτει συμβάσεις μίσθωσης έργου κατά τη διαδικασία του άρθρου 162 του ν. 4483/2017
(Α΄107),
(β) να προβαίνει σε κάλυψη των ανωτέρω θέσεων με αποσπάσεις, σύμφωνα με τον ν. 4440/2016 (Α΄224).
ΜΕΡΟΣ Β΄ 
ΔΙΑΣΥΝΔΕΣΗ ΛΗΞΙΑΡΧΕΙΩΝ 
ΚΑΙ «ΕΛΛΗΝΙΚΟΥ ΚΤΗΜΑΤΟΛΟΓΙΟΥ» - ΚΑΤΑΧΩΡΙΣΗ ΑΓΩΓΩΝ ΚΑΙ ΑΙΤΗΣΕΩΝ 
ΣΤΑ ΚΤΗΜΑΤΟΛΟΓΙΚΑ ΦΥΛΛΑ 
ΚΑΙ ΛΟΙΠΕΣ ΔΙΑΤΑΞΕΙΣ 
ΚΕΦΑΛΑΙΟ Α΄ 
ΔΙΑΣΥΝΔΕΣΗ ΛΗΞΙΑΡΧΕΙΩΝ 
ΚΑΙ «ΕΛΛΗΝΙΚΟΥ ΚΤΗΜΑΤΟΛΟΓΙΟΥ» - ΚΑΤΑΧΩΡΙΣΗ ΑΓΩΓΩΝ ΚΑΙ ΑΙΤΗΣΕΩΝ
 ΣΤΑ ΚΤΗΜΑΤΟΛΟΓΙΚΑ ΦΥΛΛΑ 
Άρθρο 12
Ηλεκτρονικό Σύστημα Διασύνδεσης Ληξιαρχείων και Ελληνικού Κτηματολογίου - Προσθήκη άρθρου 3Α στον ν. 2664/1998 
Στον ν. 2664/1998 (Α΄ 275), προστίθεται νέο άρθρο 3Α ως εξής: 
«Άρθρο 3Α
Ηλεκτρονικό Σύστημα 
Διασύνδεσης Ληξιαρχείων
και Ελληνικού Κτηματολογίου
«1. Θεσπίζεται ηλεκτρονικό σύστημα αυτοματοποιημένης διασύνδεσης των ληξιαρχείων και ληξιάρχων του ν. 344/1976 (Α΄143) και του Ν.Π.Δ.Δ. με την επωνυμία «Ελληνικό Κτηματολόγιο» για την πρόσβαση των κτηματολογικών γραφείων και λοιπών υπηρεσιακών μονάδων του Ν.Π.Δ.Δ. «Ελληνικό Κτηματολόγιο» στις διαδικτυακές υπηρεσίες και στα δεδομένα του Πληροφοριακού Συστήματος «Μητρώο Πολιτών» του άρθρου 115 του ν. 4483/2017 (Α΄ 107) του Υπουργείου Εσωτερικών, που έχει διατεθεί στη Γενική Γραμματεία Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης (εφεξής Σύστημα). Σκοπός του Συστήματος είναι η αυτόματη ηλεκτρονική ενημέρωση των αλφαβητικών ευρετηρίων και των κτηματολογικών βιβλίων που τηρούνται στο Εθνικό Κτηματολόγιο, με την ημερομηνία θανάτου, τον αριθμό και την εκδούσα αρχή των ληξιαρχικών πράξεων θανάτου των φερόμενων ως δικαιούχων δικαιωμάτων που έχουν εγγραφεί στα κτηματολογικά βιβλία, καθώς και των προσώπων των οποίων η αίτηση διόρθωσης του άρθρου 6Α του ν. 2308/1995 (Α΄114) έχει σημειωθεί ως εκκρεμής, σύμφωνα με το άρθρο 7Α του ίδιου νόμου. Το Σύστημα τίθεται αρχικά σε δοκιμαστική λειτουργία δεκαπέντε (15) ημέρες μετά την έναρξη ισχύος του παρόντος και για χρονικό διάστημα δεκαπέντε (15) ημερών. Η λήξη της δοκιμαστικής λειτουργίας του Συστήματος διαπιστώνεται με απόφαση του Υπουργού Ψηφιακής Διακυβέρνησης. Δεκαπέντε (15) ημέρες μετά τη λήξη της δοκιμαστικής λειτουργίας, αρχίζει η παραγωγική λειτουργία του Συστήματος. Η έναρξη της παραγωγικής λειτουργίας του Συστήματος διαπιστώνεται με απόφαση του Υπουργού Ψηφιακής Διακυβέρνησης. Από την έναρξη της παραγωγικής λειτουργίας του Συστήματος, τα αλφαβητικά ευρετήρια και τα κτηματολογικά βιβλία του Εθνικού Κτηματολογίου ενημερώνονται αυτόματα, ηλεκτρονικά, με την ημερομηνία θανάτου, τον αριθμό και την εκδούσα αρχή των ληξιαρχικών πράξεων που καταχωρίζονται από την έναρξη ισχύος της παραγωγικής λειτουργίας του Συστήματος, στο Μητρώο Πολιτών. Η αυτόματη ενημέρωση του προηγούμενου εδαφίου αφορά και στις ληξιαρχικές πράξεις που έχουν καταχωριστεί στο Μητρώο Πολιτών πριν από την έναρξη της παραγωγικής λειτουργίας του Συστήματος. 
2. Σε περίπτωση θανάτου προσώπου που έχει καταχωριστεί στις κτηματολογικές εγγραφές ως δικαιούχος εγγραπτέου δικαιώματος, οι διάδοχοί του υποχρεούνται, μέσα σε έναν (1) μήνα από την παρέλευση της προθεσμίας του άρθρου 1847 ΑΚ, να γνωστοποιήσουν τη διαδοχή τους επί του καταχωρισθέντος δικαιώματος, με την υποβολή αίτησης στο αρμόδιο Κτηματολογικό Γραφείο. Η ανωτέρω υποχρέωση γνωστοποίησης βαρύνει και τους διαδόχους αποβιώσαντος προσώπου που έχει υποβάλλει την αίτηση διόρθωσης του άρθρου 6Α του ν. 2308/1995, η εξέταση της οποίας έχει σημειωθεί ως εκκρεμής σύμφωνα με το άρθρο 7 Α του ίδιου νόμου στο κτηματολογικό φύλλο του ακινήτου, σχετικά με το δικαίωμα που αμφισβητείται με την αίτηση διόρθωσης. Εφόσον κατά την έναρξη ισχύος του παρόντος έχει λήξει η προθεσμία γνωστοποίησης ή απομένει διάστημα μικρότερο των δύο (2) μηνών για τη λήξη της, η σχετική γνωστοποίηση γίνεται μέσα σε προθεσμία δύο (2) μηνών από την έναρξη ισχύος 
του παρόντος. 
3. Με την αίτηση, για την οποία εφαρμόζονται αναλογικά τα άρθρα 15 και 16 του παρόντος, συνυποβάλλονται τα σχετικά έγγραφα της παρ. 4.2.1. του Κεφαλαίου 4 της υπ’ αρ. 556/09/2012 απόφασης του Διοικητικού Συμβουλίου του Οργανισμού Κτηματολογίου και Χαρτογραφήσεων Ελλάδας (Β΄3370). Με την επιφύλαξη των παρ. 1 και 2 του άρθρου 15, τα στοιχεία των διαδόχων του αποβιώσαντος και οι πληροφορίες για το δικαίωμά τους καταχωρίζονται ως «σημείωση» στο πεδίο «Παρατηρήσεις» του κτηματολογικού φύλλου του ακινήτου αμελλητί και πάντως το αργότερο μέσα σε προθεσμία δέκα (10) ημερών από την υποβολή της αίτησης. Για τους όρους και τα δικαιούμενα πρόσωπα για την άσκηση του δικαιώματος πρόσβασης και έρευνας στα στοιχεία της παρούσας και της παρ. 1 εφαρμόζεται η υπό στοιχεία 11206ΕΞ2021 κοινή απόφαση των Υπουργών Δικαιοσύνης και Επικρατείας και του Υφυπουργού Ψηφιακής Διακυβέρνησης (Β΄ 1539), όπως εκάστοτε ισχύει. 
Η υποχρέωση του πρώτου εδαφίου αίρεται, αν οι διάδοχοι του εμφανιζόμενου στα κτηματολογικά φύλλα ως δικαιούχου, εντός της παραπάνω προθεσμίας, ζητήσουν με αίτησή τους την καταχώριση πράξης της περ. ζ΄ της παρ. 1 του άρθρου 12. Σε κάθε περίπτωση, τα πρόσωπα που έχουν σημειωθεί ως κληρονόμοι στο κτηματολογικό φύλλο του ακινήτου δεν μπορούν να επιχειρήσουν εγκύρως καμία πράξη διάθεσης του εγγραπτέου δικαιώματος πριν από την πλήρωση των προϋποθέσεων των άρθρων 1193, 1195, 1198 και 1199 ΑΚ. 
Άρθρο 13
Δικαίωμα ειδικών ή καθολικών διαδόχων δικαιούχου εγγραπτέου δικαιώματος 
να ζητήσουν διόρθωση στοιχείων πρώτης εγγραφής - Προθεσμία καταχώρισης αίτησης στο κτηματολογικό φύλλο του ακινήτου -
Άσκηση αίτησης όταν η διόρθωση αφορά σε οριζόντια ιδιοκτησία - Τροποποίηση παρ. 2, 3 και 8 άρθρου 6 του ν. 2664/1998 
1. Στην περ. γ) της παρ. 2 του άρθρου 6 του ν. 2664/1998 (Α΄ 275): α) διαγράφεται το τέταρτο εδάφιο, β) μετά το τελευταίο εδάφιο προστίθενται έξι νέα εδάφια και η περ. γ) διαμορφώνεται ως εξής: 
«γ) Η αποκλειστική προθεσμία για την άσκηση της αγωγής της περ. α΄ αρχίζει από τη δημοσίευση στην Εφημερίδα της Κυβερνήσεως της απόφασης του Δ.Σ. του Φορέα, σύμφωνα με την παρ. 3 του άρθρου 1. Η αγωγή απευθύνεται κατά του αναγραφόμενου ως δικαιούχου του δικαιώματος στο οποίο αφορά η πρώτη εγγραφή ή κατά των καθολικών του διαδόχων. Σε περίπτωση ειδικής διαδοχής στο δικαίωμα στο οποίο αφορά η πρώτη εγγραφή, η αγωγή πρέπει να στραφεί τόσο κατά του φερόμενου με την πρώτη εγγραφή ως δικαιούχου ή των καθολικών του διαδόχων όσο και κατά των ειδικών διαδόχων αυτού. Εάν στην πρώτη εγγραφή έχει σημειωθεί ότι εκκρεμεί η εξέταση αίτησης διόρθωσης από τις Επιτροπές Εξέτασης Υποθέσεων Κτηματογράφησης του άρθρου 7Α του ν. 2308/1995 (Α΄ 114), η αγωγή στρέφεται υποχρεωτικά κατά του εμφανιζόμενου ως δικαιούχου στην πρώτη εγγραφή των τυχόν ειδικών ή καθολικών του διαδόχων και του αιτούντος τη διόρθωση κατά το άρθρο 6Α του ν. 2308/1995. Η άσκηση αγωγής, σύμφωνα με τα ανωτέρω, συνεπάγεται την αυτοδίκαιη λήξη της διαδικασίας ενώπιον των Επιτροπών Εξέτασης Υποθέσεων Κτηματογράφησης του άρθρου 7Α του ν. 2308/1995. Εφόσον η αγωγή δεν απευθύνεται ή δεν επιδόθηκε νόμιμα σε κάποιον από τους νομιμοποιούμενους παθητικά κατά τα προηγούμενα εδάφια, διατάσσεται υποχρεωτικά και αυτεπάγγελτα από το Δικαστήριο η προσεπίκληση των απολιπομένων διαδίκων και κατά τα λοιπά εφαρμόζεται το άρθρο 90 ΚΠολΔ. Κατά παρέκκλιση κάθε άλλης διάταξης, η αγωγή της περ. α) θεωρείται ότι ασκήθηκε νόμιμα, ως προς όλες τις συνέπειές της, με μόνη την κατάθεση και καταχώρισή της στο κτηματολογικό φύλλο κατά τα οριζόμενα στην περ. ιβ) της παρ. 1 και στην παρ. 5 του άρθρου 12, μέσα στην προθεσμία της περ. α), ακόμη και αν διαπιστωθεί ότι ο εναγόμενος έχει ήδη αποβιώσει πριν από την κατάθεση ή την επίδοσή της εντός της προθεσμίας της παρ. 2 του άρθρου 215 ΚΠολΔ. Στην περίπτωση αυτή, ορίζεται δικάσιμος κατά το άρθρο 237 ΚΠολΔ, κατά την οποία η δίκη διακόπτεται με μόνη τη δήλωση του λόγου της διακοπής από τον ενάγοντα προς το δικαστήριο, η οποία καταχωρίζεται στα πρακτικά. Για την επανάληψη της δίκης εφαρμόζονται ανάλογα τα άρθρα 289 έως 292 ΚΠολΔ. Αν έχουν σημειωθεί στο κτηματολογικό φύλλο, σύμφωνα με τα οριζόμενα στην παρ. 2 του άρθρου 3Α του παρόντος, οι διάδοχοι του νομιμοποιούμενου, παθητικά η αγωγή νόμιμα ασκείται κατ’ αυτών. Όταν η αγωγή στρέφεται κατά του Ελληνικού Δημοσίου, που αναγράφεται ως δικαιούχος δικαιώματος στις αρχικές εγγραφές, δεν εφαρμόζεται το άρθρο 8 του α.ν. 1539/1938 (Α΄ 488).». 
2. Στην παρ. 2 του άρθρου 6 του ν. 2664/1998 προστίθεται περ. στ) ως εξής:
«στ) Σε περίπτωση επανάληψης της δίκης, σύμφωνα με τα οριζόμενα στην περ. γ), η Γραμματεία του οικείου Μονομελούς ή Πολυμελούς Δικαστηρίου υποχρεούται να διαβιβάσει αμελλητί και ηλεκτρονικά τα έγγραφα που υποβλήθηκαν στο δικαστήριο για την απόδειξη του κληρονομικού δικαιώματος των διαδόχων στο αρμόδιο Κτηματολογικό Γραφείο, το οποίο ακολουθεί αναλόγως τη διαδικασία που προβλέπεται στην παρ. 2 του άρθρου 3Α, εφόσον δεν υπάρχει ήδη στο κτηματολογικό φύλλο η σχετική σημείωση.». 
3. Στην υποπερ. ββ) της περ. α) της παρ. 3 του άρθρου 6 του ν. 2664/1998 προστίθεται δεύτερο εδάφιο και η υποπερ. ββ) διαμορφώνεται ως εξής:
«ββ) Κατ’ εξαίρεση όσων ορίζονται στην περ. α΄, όταν πρόκειται για διόρθωση αρχικής εγγραφής επί γεωτεμαχίου με την ένδειξη «αγνώστου ιδιοκτήτη» κατά την έννοια της παρ. 1 του άρθρου 9 και ο δικαιούχος επικαλείται ως τίτλο κτήσης την έκτακτη χρησικτησία, ασκείται η αγωγή της παρ. 2 που απευθύνεται κατά του Ελληνικού Δημοσίου. Όταν η διόρθωση αφορά σε οριζόντια ή κάθετη ιδιοκτησία, με την ένδειξη «άγνωστου ιδιοκτήτη», αντί της αγωγής της παρ. 2 του άρθρου 6, ασκείται η αίτηση της περ. α΄ της παρούσας παραγράφου, ακόμη και εάν ο αιτών επικαλείται ως τίτλο κτήσης την έκτακτη χρησικτησία.». 
4. Στην περ. α) της παρ. 8 του άρθρου 6 του ν. 2664/
1998, α) το πρώτο εδάφιο τροποποιείται ως προς τους δυνάμενους να υποβάλουν αίτηση διόρθωσης στοιχείων της πρώτης εγγραφής, τη σχετική προθεσμία και τα ειδικότερα χαρακτηριστικά των στοιχείων αυτών, β) στο τρίτο εδάφιο η προθεσμία των δεκαπέντε (15) ημερών αυξάνεται σε τριάντα (30) ημέρες και η παρ. 8 διαμορφώνεται ως εξής:
«8. α) Με την επιφύλαξη όσων ορίζονται στο άρθρο 20, εκείνος που καταχωρίσθηκε στις πρώτες εγγραφές ως δικαιούχος εγγραπτέου δικαιώματος, καθώς και οι καθολικοί ή ειδικοί του διάδοχοι, μπορούν, εντός της προθεσμίας της παρ. 2 του άρθρου 6, να ζητήσουν με αίτησή τους, η οποία υποβάλλεται ενώπιον του Κτηματολογικού Δικαστή και μέχρι τον ορισμό του τελευταίου ενώπιον του Μονομελούς Πρωτοδικείου της περιφέρειας του Κτηματολογικού Γραφείου, τη διόρθωση στοιχείων της πρώτης εγγραφής, περιγραφικών, γεωμετρικών ή άλλων, τα οποία δεν εμπίπτουν στο πεδίο εφαρμογής του άρθρου 20α. Με την αίτηση αυτή δεν επιτρέπεται, επί ποινή απαραδέκτου, να τίθενται υπό αμφισβήτηση τα δικαιώματα συνδικαιούχων, τα όρια όμορων ακινήτων ή τα δικαιώματα τρίτων προσώπων επ’ αυτών. Εντός προθεσμίας τριάντα (30) ημερών από την κατάθεσή της και επί ποινή απαραδέκτου, η αίτηση καταχωρίζεται στο κτηματολογικό φύλλο του ακινήτου.
β) Ο Κτηματολογικός Δικαστής δικάζει κατά τη διαδικασία της εκούσιας δικαιοδοσίας. Για τη συζήτηση της αίτησης προσκομίζεται, με ποινή απαραδέκτου, αντίγραφο κτηματολογικού φύλλου και απόσπασμα κτηματολογικού διαγράμματος του ακινήτου στο οποίο αφορά η διόρθωση. Σε περίπτωση που το αίτημα της αίτησης αφορά σε αλλαγές και στα κτηματολογικά διαγράμματα, κατά τη συζήτηση της αίτησης και με ποινή απαραδέκτου, αντί του αποσπάσματος του κτηματολογικού διαγράμματος, προσκομίζεται τοπογραφικό διάγραμμα γεωμετρικών μεταβολών, στο οποίο αποτυπώνεται η όποια γεωμετρική μεταβολή επέρχεται με την αιτούμενη διόρθωση. Στην τελευταία περίπτωση προσκομίζεται, με ποινή απαραδέκτου, και η εισήγηση του Κτηματολογικού Γραφείου ή, εάν αυτό δεν έχει συσταθεί και το υφιστάμενο Υποθηκοφυλακείο εξακολουθεί να λειτουργεί μεταβατικά ως Κτηματολογικό Γραφείο, της εταιρείας «ΚΤΗΜΑΤΟΛΟΓΙΟ ΑΝΩΝΥΜΗ ΕΤΑΙΡΕΙΑ», όπως αυτή μετονομάζεται, για τη συνδρομή των τεχνικών προϋποθέσεων της απεικόνισης της γεωμετρικής μεταβολής που επέρχεται με την αιτούμενη διόρθωση στα κτηματολογικά διαγράμματα. Εφόσον η αίτηση γίνει τελεσιδίκως δεκτή, διορθώνεται η εγγραφή.
 γ) Για τη διόρθωση εγγραφής που διατάσσεται με απόφαση του Κτηματολογικού Δικαστή, σύμφωνα με τις διατάξεις της παραγράφου αυτής, υποβάλλεται στο Κτηματολογικό Γραφείο αίτηση από όποιον έχει έννομο συμφέρον. Με την αίτηση συνυποβάλλονται η απόφαση και τα έγγραφα, από τα οποία προκύπτει ότι η απόφαση έχει καταστεί τελεσίδικη. Κατά τα λοιπά, εφαρμόζεται αναλόγως η παρ. 3 του άρθρου 17.».
Άρθρο 14
Προσθήκη περίπτωσης όπου απαιτείται η καταχώριση δικογράφου στο κτηματολογικό φύλλου και προθεσμία αυτής - Τροποποίηση παρ. 2 άρθρου 7 του ν. 2664/1998
Στη παρ. 2 του άρθρου 7 του ν. 2664/1998 (Α΄ 275) μετά το πέμπτο εδάφιο προστίθενται πέντε νέα εδάφια και η παρ. 2 διαμορφώνεται ως εξής:
«2. Από τη δημιουργία του κατά την προηγούμενη παράγραφο αμάχητου τεκμηρίου αποκλείεται οποιαδήποτε μεταβολή του περιεχομένου των πρώτων εγγραφών. Σε περίπτωση ανακριβούς πρώτης εγγραφής ο πραγματικός δικαιούχος έχει ενοχική μόνον αξίωση κατά του αναφερόμενου ανακριβώς ως δικαιούχου για την απόδοση του πλουτισμού από τη δημιουργία του αμάχητου τεκμηρίου. Αντικείμενο της αξίωσης αυτής είναι η κατά τον χρόνο της δημιουργίας του αμάχητου τεκμηρίου χρηματική αξία του ακινήτου στο οποίο αφορά (ολικά ή μερικά) η ανακριβής εγγραφή. Δεν αποκλείεται επίσης αξίωση αποζημίωσης, αν συντρέχουν οι προϋποθέσεις της ευθύνης από αδικοπραξία. Απόδοση αυτουσίως είτε του όλου είτε μέρους του ακινήτου στο οποίο αφορά η ανακριβής πρώτη εγγραφή, κατά τις διατάξεις του αδικαιολόγητου πλουτισμού, καθώς επίσης αποκατάσταση της προηγούμενης κατάστασης κατά το άρθρο 297 του Αστικού Κώδικα σε περίπτωση αξίωσης αποζημίωσης είναι δυνατή, ύστερα από σχετικό αίτημα του δικαιούχου, μόνον όταν για το ακίνητο στο οποίο αφορά η ανακριβής εγγραφή δεν έχει ήδη χωρίσει ειδική διαδοχή από επαχθή αιτία και εγγραφή αυτής στο Κτηματολογικό βιβλίο. Όταν με την αγωγή ζητείται η αυτούσια απόδοση του πλουτισμού ή αποκατάσταση της προηγούμενης κατάστασης, το δικόγραφο καταχωρίζεται στο κτηματολογικό φύλλο του ακινήτου εντός τριάντα (30) ημερών από την κατάθεσή του, αλλιώς απορρίπτεται και αυτεπαγγέλτως ως απαράδεκτο. Σε κάθε περίπτωση, η διαφορά, αν αυτή δεν υπάγεται στο Πολυμελές Πρωτοδικείο, εκδικάζεται από τον κτηματολογικό δικαστή, που επιλαμβάνεται της υποθέσεως ως Μονομελές Πρωτοδικείο κατά τις διατάξεις της αμφισβητούμενης δικαιοδοσίας. Όταν η διαφορά υπάγεται στην αρμοδιότητα του Πολυμελούς Πρωτοδικείου, στη σύνθεσή του μετέχει και ο κτηματολογικός δικαστής. Η έφεση κατά της παραπάνω απόφασης δικάζεται από τον κτηματολογικό εφέτη. Όταν η έφεση εκδικάζεται από το Τριμελές Εφετείο, στη σύνθεσή του μετέχει και ο κτηματολογικός εφέτης. Η εκπλήρωση τυχόν υποχρέωσης αυτούσιας απόδοσης γίνεται με σύμβαση μεταξύ υποχρέου και δικαιούχου και εγγραφή αυτής στο Κτηματολογικό βιβλίο, που δεν συνιστά διόρθωση της αρχικής εγγραφής αλλά επιγενόμενη εγγραφή, κατά την έννοια των άρθρων 12 και 13 του παρόντος νόμου. Η σύμβαση αυτή και η εγγραφή της στο Κτηματολογικό βιβλίο δεν υπόκειται σε οποιονδήποτε φόρο ή τέλος. Η δαπάνη για τα δικαιώματα του συμβολαιογράφου βαρύνει τον υπόχρεο σε απόδοση.».
Άρθρο 15
Προσθήκη περίπτωσης όπου απαιτείται η καταχώριση δικογράφου στο κτηματολογικό φύλλο και προθεσμία αυτής - Τροποποίηση άρθρου 12 του ν. 2664/1998
Η περ. ιβ) της παρ. 1 του άρθρου 12 του ν. 2664/1998 (Α΄ 275) τροποποιείται ως προς τα ένδικα βοηθήματα που καταχωρίζονται στα κτηματολογικά φύλλα και διαμορφώνεται ως εξής:
«ιβ) Οι κατά το άρθρο 220 του Κώδικα Πολιτικής Δικονομίας αγωγές και ανακοπές, οι αγωγές της παρ. 2 του άρθρου 6 και των παρ. 2 και 3 του άρθρου 13 του παρόντος και οι αγωγές της παρ. 2 του άρθρου 7 του παρόντος, όταν με αυτές ζητείται η αυτούσια απόδοση του πλουτισμού ή η αποκατάσταση της προηγούμενης κατάστασης, καθώς επίσης οι αμετάκλητες αποφάσεις που εκδίδονται επ’ αυτών των αγωγών και ανακοπών.».
ΚΕΦΑΛΑΙΟ Β΄
ΡΥΘΜΙΣΗ ΖΗΤΗΜΑΤΩΝ ΠΡΟΣΩΠΙΚΟΥ 
ΚΑΙ ΛΕΙΤΟΥΡΓΙΑΣ ΚΤΗΜΑΤΟΛΟΓΙΟΥ
Άρθρο 16
Ανακατανομή θέσεων ανά κλάδο 
στην κεντρική και τις περιφερειακές υπηρεσίες του Ν.Π.Δ.Δ. «Ελληνικό Κτηματολόγιο» - Τροποποίηση παρ. 1, 2 και 4 άρθρου 17
του ν. 4512/2018
Στο άρθρο 17 του ν. 4512/2018 (Α΄ 5) επέρχονται οι εξής αλλαγές: α) τροποποιείται η παρ. 1 ως προς τις θέσεις προσωπικού που συστήνονται συνολικά, καθώς και ανά κατηγορία και κλάδο και προστίθεται κλάδος Μηχανικών Πληροφορικής, β) τροποποιείται η παρ. 2 ως προς τις θέσεις προσωπικού που συστήνονται ανά κατηγορία και κλάδο, γ) τροποποιείται το δεύτερο εδάφιο της παρ. 4 ως προς τις υποπεριπτώσεις που εξαιρούνται από τον περιορισμό που προβλέπεται, στην ίδια παράγραφο επέρχονται νομοτεχνικές βελτιώσεις και το άρθρο 17 διαμορφώνεται ως εξής: 
«Άρθρο 17
Σύσταση οργανικών θέσεων προσωπικού 
στην Κεντρική και στις Περιφερειακές Υπηρεσίες του Φορέα
1. Στην Κεντρική Υπηρεσία του Φορέα συστήνονται τριακόσιες σαράντα επτά [347] θέσεις προσωπικού με σχέση εργασίας ιδιωτικού δικαίου αορίστου χρόνου και εβδομήντα πέντε [75] θέσεις δικηγόρων με σχέση έμμισθης εντολής, που κατατάσσονται, ανά κατηγορία και ειδικότητα, ως εξής:
 α) Κατηγορία Πανεπιστημιακής Εκπαίδευσης (ΠΕ), θέσεις διακόσιες ενενήντα τρείς [293]:
 αα) Κλάδου Διοικητικού, θέσεις εξήντα δύο [62].
 ββ) Κλάδου Οικονομικού, θέσεις είκοσι [20].
 γγ) Κλάδου Νομικών, θέσεις δεκαπέντε [15].
 δδ) Κλάδου Μηχανικών, θέσεις οκτώ [8].
εε) Κλάδου Μηχανικών Πληροφορικής, θέσεις έξι [6].
στστ) Κλάδου Μηχανικών με ειδικότητα Αγρονόμων - Τοπογράφων Μηχανικών, θέσεις εβδομήντα επτά [77].
ζζ) Κλάδου Πληροφορικής, θέσεις δεκαοκτώ [18].
ηη) Κλάδου Γεωτεχνικών, θέσεις τρεις [3].
θθ) Κλάδου Γεωτεχνικών με ειδικότητα Δασολόγων, θέσεις πέντε [5].
ιι) Κλάδου Περιβάλλοντος, θέσεις τέσσερις [4].
κκ) Δικηγόρων με έμμισθη εντολή, θέσεις εβδομήντα πέντε [75].
β) Κατηγορία Τεχνολογικής Εκπαίδευσης (ΤΕ), θέσεις τριάντα [30]:
αα) Κλάδου Διοικητικού, θέσεις εννέα [9]
ββ) Κλάδου Λογιστικού, θέσεις δέκα [10].
γγ) Κλάδου Πληροφορικής, θέσεις δύο [2].
δδ) Κλάδου Μηχανικών, θέσεις τέσσερις [4].
εε) Κλάδου Μηχανικών με ειδικότητα Μηχανικών Τοπογραφίας και Γεωπληροφορικής, θέσεις πέντε [5].
γ) Κατηγορία Δευτεροβάθμιας Εκπαίδευσης (ΔΕ), θέσεις ενενήντα εννέα [99]:
αα) Κλάδου Διοικητικών Γραμματέων, θέσεις ογδόντα επτά [87].
ββ) Κλάδου Διοικητικών Γραμματέων, με ειδικότητα λογιστική θέσεις τέσσερις [4].
γγ) Κλάδου Τεχνικών, θέσεις τρεις [3].
δδ) Κλάδου Προσωπικού Η/Υ, θέσεις τέσσερις [4].
εε) Κλάδου Οδηγών, θέση μία [1].
 2. Στις Περιφερειακές Υπηρεσίες του Φορέα (Κτηματολογικά Γραφεία και Υποκαταστήματά τους) συστήνονται πεντακόσιες ογδόντα δύο [582] ενιαίες θέσεις προσωπικού με σχέση εργασίας ιδιωτικού δικαίου αορίστου χρόνου, για την εκτέλεση καθηκόντων επιστημονικού, τεχνικού και βοηθητικού χαρακτήρα, οι οποίες κατατάσσονται, ανά κατηγορία, κλάδο και ειδικότητα, 
ως εξής:
α) Κατηγορία Πανεπιστημιακής Εκπαίδευσης (ΠΕ), θέσεις τριακόσιες είκοσι τρεις [323]:
αα) Κλάδου Νομικών, θέσεις εβδομήντα [70].
ββ) Κλάδου Μηχανικών με ειδικότητα Αγρονόμων-Τοπογράφων Μηχανικών, θέσεις πενήντα [50].
γγ) Κλάδου Πληροφορικής, θέσεις δεκαεπτά [17].
δδ) κλάδου Διοικητικού, θέσεις εκατόν πενήντα δύο [152].
εε) Κλάδου Οικονομικού, θέσεις τριάντα τέσσερις [34].
β) Κατηγορία Τεχνολογικής Εκπαίδευσης (ΤΕ), θέσεις εκατόν πέντε [105]:
αα) Κλάδου Διοικητικού Λογιστικού, θέσεις σαράντα [40].
ββ) Κλάδου Μηχανικών με ειδικότητα Μηχανικών Τοπογραφίας και Γεωπληροφορικής, θέσεις τριάντα μία [31].
γγ) Κλάδου Πληροφορικής, θέσεις τριάντα τέσσερις [34].
γ) Κατηγορία Δευτεροβάθμιας Εκπαίδευσης (ΔΕ), θέσεις εκατόν πενήντα τέσσερις [154], του κλάδου Διοικητικών Γραμματέων.
 3. Προσόντα για την πρόσληψη στις θέσεις των ανωτέρω κλάδων είναι όσα ορίζονται στις διατάξεις του 
π.δ. 50/2001 (Α΄ 39).
 4. Οι θέσεις της παρ. 2 του παρόντος πληρούνται, εφόσον μετά την κατάργηση των θέσεων της παρ. 2 του άρθρου 19 και των παρ. 1 και 5 του άρθρου 20, το προσωπικό που υπηρετεί στη Κεντρική και τις Περιφερειακές υπηρεσίες του Φορέα, υπολείπεται των θέσεων που συστήνονται με το παρόν και κατά τον αντίστοιχο αριθμό. Από τον περιορισμό του προηγούμενου εδαφίου εξαιρούνται οι θέσεις της περ. α΄ και των υποπερ. ββ΄ και γγ΄ της περ. β΄ της παρ. 2. Οι θέσεις του παρόντος άρθρου κατανέμονται και ανακατανέμονται στις οργανικές μονάδες της Κεντρικής Υπηρεσίας και των Περιφερειακών Υπηρεσιών του Φορέα, με απόφαση του Γενικού Διευθυντή του Φορέα.».
Άρθρο 17
Τομεάρχες Υποστήριξης Κτηματολογίου - 
Τροποποίηση παρ. 2 άρθρου 18 
του ν. 4821/2021 
Το πρώτο εδάφιο της παρ. 2 του άρθρου 18 του ν. 4821/
2021 (Α΄ 134) τροποποιείται ως προς τον τίτλο της θέσης, την οργανική ένταξη και τις αρμοδιότητες των Τομεαρχών Υποστήριξης Κτηματολογίου και η παρ. 2 διαμορφώνεται ως εξής:
«2. Με απόφαση του Γενικού Διευθυντή του Ν.Π.Δ.Δ. «Ελληνικό Κτηματολόγιο» και μέχρι την ολοκλήρωση του έργου για την κατάργηση όλων των έμμισθων και άμισθων Υποθηκοφυλακείων της χώρας και των κτηματολογικών γραφείων Ρόδου και Κω-Λέρου, καθώς και την πλήρη σύσταση και λειτουργία του συνόλου των κτηματολογικών γραφείων και υποκαταστημάτων αυτών, δύναται να συστήνονται έως έξι (6) προσωρινές θέσεις Τομεάρχη Υποστήριξης Κτηματολογίου στη Διεύθυνση Κτηματολογίου, με αρμοδιότητα την υποστήριξη, τον συντονισμό, καθώς και τον έλεγχο των εργασιών που ανατίθενται στην ομάδα επιστημονικού προσωπικού που διατίθεται στον Φορέα μέσω παντός είδους συμβάσεων. Στους ανωτέρω καταβάλλεται μηνιαίο επίδομα θέσης ευθύνης ίσο με τα δύο τρίτα (2/3) του επιδόματος θέσης επιπέδου προϊσταμένου τμήματος της περ. αζ΄ της παρ. 1 του άρθρου 16 του ν. 4354/2015 (Α΄ 176).».
Άρθρο 18
Ανάθεση καθηκόντων προϊσταμένων 
Κτηματολογικών Γραφείων 
και Υποκαταστημάτων - Προσθήκη παρ. 5Α 
στο άρθρο 18 του ν. 4512/2018
Μετά την παρ. 5 του άρθρου 18 του ν. 4512/2018 (Α΄ 5) προστίθεται παρ. 5Α ως εξής:
«5Α. Με απόφαση του Διοικητικού Συμβουλίου του Φορέα δύναται να ανατίθενται προσωρινά καθήκοντα προϊσταμένου κτηματολογικού γραφείου ή υποκαταστήματος, η θέση του οποίου δεν καλύπτεται κατά την παρ. 4, σε συμβολαιογράφο που έχει την έδρα του στην έδρα του ίδιου κτηματολογικού γραφείου ή υποκαταστήματος για διάστημα μέχρι και την έκδοση της απόφασης του έκτου εδαφίου της παρ. 2 για τον διορισμό του επιλεγέντος προϊσταμένου. Εάν στην έδρα του κτηματολογικού γραφείου ή του υποκαταστήματος έχουν την έδρα τους περισσότεροι του ενός (1) συμβολαιογράφοι, πριν από την ανάθεση και την κατάρτιση της σύμβασης δημοσιεύεται πρόσκληση εκδήλωσης ενδιαφέροντος και, μεταξύ περισσοτέρων ενδιαφερομένων, επιλέγεται ο αρχαιότερος υποψήφιος. Με κοινή απόφαση του εποπτεύοντος Υπουργού και του Υπουργού Οικονομικών, που δημοσιεύεται στην Εφημερίδα της Κυβερνήσεως, κατόπιν εισήγησης του Διοικητικού Συμβουλίου του Φορέα, καθορίζονται τα ειδικότερα καθήκοντα του συμβολαιογράφου, η ενιαία βάση προσδιορισμού της αμοιβής ανάλογα με τον αριθμό των καταχωριζόμενων πράξεων και των χορηγουμένων αντιγράφων, το ύψος της και κάθε αναγκαίο ζήτημα για την εφαρμογή 
της παρούσας.».
Άρθρο 19
Σύσταση πάγιας προκαταβολής 
στα Κτηματολογικά Γραφεία του Ν.Π.Δ.Δ. «Ελληνικό Κτηματολόγιο» - Προσθήκη παρ. 5 στο άρθρο 26 του ν. 4512/2018
Στο άρθρο 26 του ν. 4512/2018 (Α΄ 5) προστίθεται παρ. 5 ως εξής: 
«5. Για την εκπλήρωση άμεσων αναγκών λειτουργίας των κτηματολογικών γραφείων και των υποκαταστημάτων τους συστήνεται σε κάθε κτηματολογικό γραφείο πάγια προκαταβολή χρηματικού σε βάρος του σχετικού κωδικού αριθμού του προϋπολογισμού του φορέα.
Το συνολικό ποσό της πάγιας προκαταβολής ανά κτηματολογικό γραφείο, λαμβανομένου υπόψη και του αριθμού των υποκαταστημάτων του, ορίζεται με απόφαση του Διοικητικού Συμβουλίου του Φορέα και με ανώτατο όριο το ποσό των δύο χιλιάδων (2.000) ευρώ ανά κτηματολογικό γραφείο. Το ανώτατο ποσό του δευτέρου εδαφίου δύναται να αναπροσαρμόζεται με κοινή απόφαση του εποπτεύοντος Υπουργού και του Υπουργού Οικονομικών, κατόπιν εισήγησης του Διοικητικού Συμβουλίου του Φορέα, χωρίς να υπερβαίνει πάντως το όριο των πέντε χιλιάδων (5.000) ευρώ. 
Τα ποσά της πάγιας προκαταβολής κατατίθενται για κάθε κτηματολογικό γραφείο σε πιστωτικά ιδρύματα, σε λογαριασμούς ειδικού σκοπού που ανήκουν στον Φορέα. 
Διαχειριστής της πάγιας προκαταβολής και υπεύθυνος κίνησης των λογαριασμών ορίζεται ο εκάστοτε προϊστάμενος του Τμήματος Διοικητικής και Οικονομικής Υποστήριξης του Κτηματολογικού Γραφείου, στο όνομα του οποίου εκδίδεται το ένταλμα και ο οποίος ενεργεί τις πληρωμές σύμφωνα με τις έγγραφες εντολές του προϊσταμένου κτηματολογικού γραφείου. Μέχρι τη σύσταση και πλήρη στελέχωση των κτηματολογικών γραφείων τα παραπάνω διενεργούνται από τον ίδιο τον προϊστάμενο κτηματολογικού γραφείου ή, κατά περίπτωση, όταν δεν έχει συσταθεί το κτηματολογικό γραφείο, τον προϊστάμενο ενός από τα υποκαταστήματα που υπάγονται σε αυτό, με σχετική απόφαση του Διοικητικού Συμβουλίου του Φορέα. Για τις προμήθειες, εργασίες, μελέτες και υπηρεσίες που πληρώνονται από την πάγια προκαταβολή, αξίας μέχρι πεντακόσια (500) ευρώ χωρίς Φ.Π.Α., εφαρμόζεται αναλογικά το πρώτο εδάφιο του άρθρου 117Α του ν. 4412/2016 (Α΄ 147), χωρίς να απαιτείται η σύνταξη μελέτης ή τεχνικών προδιαγραφών.
Με απόφαση του Διοικητικού Συμβουλίου καθορίζονται οι λεπτομέρειες σχετικά με τη διαχείριση, τις υποχρεώσεις των διαχειριστών, τον έλεγχο της πάγιας προκαταβολής και κάθε άλλο σχετικό θέμα για την εφαρμογή του παρόντος.».
Άρθρο 20
Ρυθμίσεις σχετικά με τον επαναπροσδιορισμό 
της θέσης και των ορίων γεωτεμαχίων - Τροποποίηση παρ. 3 άρθρου 19Α ν. 2664/1998 και παρ. 2 άρθρου 102 του ν. 4623/2019
1. Στην παρ. 3 του άρθρου 19Α του ν. 2664/1998 (Α΄ 275) 
επέρχονται οι εξής αλλαγές α) στο πρώτο εδάφιο αντικαθίσταται η αναφορά ως προς τον Ο.Κ.Χ.Ε από τον 
Φορέα «Ελληνικό Κτηματολόγιο», β) προστίθενται οκτώ νέα εδάφια και η παρ. 3 του άρθρου 19Α διαμορφώνεται ως εξής:
«3. Για τη σύνταξη των σχετικών κτηματολογικών διαγραμμάτων και πινάκων για τον επαναπροσδιορισμό της θέσης και των ορίων των γεωτεμαχίων λαμβάνονται υπόψη, ενδεικτικά, τα στοιχεία που τηρούνται στο κατά τόπον αρμόδιο Κτηματολογικό Γραφείο και περιέχονται στο αρχείο τίτλων και διαγραμμάτων και στο αρχείο κτηματογράφησης, πρόσθετα στοιχεία και πληροφορίες που συλλέγονται από τον Φορέα «Ελληνικό Κτηματολόγιο» από άλλες υπηρεσίες και από τους οριοδείκτες ή με επιτόπια έρευνα και αυτοψίες ή με οποιονδήποτε άλλον τρόπο. Αν διενεργήθηκε αυτοψία με υπόδειξη του ιδιοκτήτη και κατά την επεξεργασία των στοιχείων διαπιστώνεται ότι επηρεάζονται δικαιώματα όμορων ιδιοκτητών, που δεν συμμετείχαν στη διαδικασία της αυτοψίας ή δεν αποδέχτηκαν την απεικόνιση του ακινήτου με τη συνυπογραφή τους στο διάγραμμα που συντάχθηκε από την αυτοψία, ο ιδιοκτήτης ειδοποιείται να παραλάβει και να κοινοποιήσει, με μέριμνά του, διά δικαστικού επιμελητή και εντός προθεσμίας που τάσσει ο προϊστάμενος του οικείου Κτηματολογικού Γραφείου, η οποία δεν μπορεί να είναι μικρότερη από δέκα (10) εργάσιμες ημέρες, αντίγραφο του διαγράμματος με την απεικόνιση του ακινήτου στα κτηματολογικά διαγράμματα στον εμφανιζόμενο κύριο κάθε επηρεαζόμενου ακινήτου, κατά τα προαναφερόμενα. Σε περίπτωση επηρεαζόμενου ακινήτου με την ένδειξη «άγνωστος ιδιοκτήτης», το αντίγραφο του διαγράμματος του προηγούμενου εδαφίου κοινοποιείται στο Ελληνικό Δημόσιο. Αν δεν αποδειχθεί η εμπρόθεσμη κοινοποίηση του αντιγράφου του διαγράμματος της αυτοψίας, το αποτέλεσμά της δεν λαμβάνεται υπόψη. Ο προϊστάμενος του Κτηματολογικού Γραφείου ορίζει εύλογη προθεσμία, η οποία δεν μπορεί να είναι μικρότερη από τριάντα (30) ημέρες, εντός της οποίας οι επηρεαζόμενοι ιδιοκτήτες, στους οποίους κοινοποιείται το διάγραμμα του δεύτερου εδαφίου, καλούνται να διατυπώσουν και να υποβάλλουν εγγράφως τις αντιρρήσεις τους επί της γεωμετρικής απεικόνισης του ακινήτου τους, που υποδείχθηκε από την αυτοψία, με υπεύθυνη δήλωση, επί της οποίας βεβαιώνεται το γνήσιο της υπογραφής τους. Σε περίπτωση άπρακτης παρέλευσης της προθεσμίας του προηγούμενου εδαφίου, θεωρείται ότι ο επηρεαζόμενος ιδιοκτήτης συναινεί και το αποτέλεσμα της αυτοψίας συμπεριλαμβάνεται στους προς ανάρτηση πίνακες και τα διαγράμματα της παρ. 4, διατηρουμένου του δικαιώματός του να υποβάλει αντιρρήσεις σύμφωνα με την παρ. 5. Σε περίπτωση ρητής άρνησης των επηρεαζόμενων ιδιοκτητών και μη παροχής συγκατάθεσης, το αποτέλεσμα της αυτοψίας συμπεριλαμβάνεται στους προς ανάρτηση πίνακες και διαγράμματα, εξαιρουμένου του τμήματος ή των τμημάτων των ακινήτων των επηρεαζόμενων ιδιοκτητών που δεν παρείχαν τη συναίνεσή τους σύμφωνα με το προηγούμενο εδάφιο. Η κοινοποίηση του δεύτερου εδαφίου δεν απαιτείται, εάν ο επηρεαζόμενος ιδιοκτήτης παράσχει εγγράφως ενώπιον του Κτηματολογικού Γραφείου τη συναίνεση επί της γεωμετρικής απεικόνισης του ακινήτου του ως επηρεαζόμενου, με υπεύθυνη δήλωση, επί της οποίας βεβαιώνεται το γνήσιο της υπογραφής του. Η δήλωση περιλαμβάνει ρητά την αποδοχή της γεωμετρικής απεικόνισης του ακινήτου του δηλούντος ιδιοκτήτη ως επηρεαζόμενου, όπως αποτυπώνεται στο διάγραμμα της αυτοψίας.». 
2. Στην παρ. 2 του άρθρου 102 του ν. 4623/2019 
(Α΄ 134) προστίθεται τέταρτο εδάφιο και η παρ. 2 του άρθρου 102 διαμορφώνεται ως εξής:
«2. Για τις περιοχές που κηρύχθηκαν υπό κτηματογράφηση πριν από την έναρξη ισχύος του ν. 3481/2006 (Α΄ 162), η αποκλειστική προθεσμία της περ. α΄ της παρ. 2 του άρθρου 6 του ν. 2664/1998, εάν δεν είχε λήξει η ίδια ή οι παρατάσεις της μέχρι τις 30.11.2018, λήγει στις 31.12.2022. Η ανωτέρω καταληκτική ημερομηνία ισχύει και για τις περιοχές στις οποίες οι πρώτες εγγραφές καταχωρίσθηκαν από την 1η.1.2013 έως και την 31η.12.2013. Κατ’ εξαίρεση, για τις περιοχές που κηρύχθηκαν υπό κτηματογράφηση πριν από την έναρξη ισχύος του ν. 3481/2006 (Α΄ 162), κατά την έναρξη ισχύος του ν. 4623/2019 (Α΄ 134) εξακολουθούσαν να τελούν υπό κτηματογράφηση και δεν είχαν εκδοθεί η διαπιστωτική πράξη περαίωσης της κτηματογράφησης και η απόφαση έναρξης ισχύος του Κτηματολογίου, η αποκλειστική προθεσμία της περ. α΄ της παρ. 2 του άρθρου 6 του ν. 2664/1998 λήγει την 31η Δεκεμβρίου του έτους εντός του οποίου συμπληρώνονται οκτώ (8) έτη από την ημερομηνία έναρξης ισχύος του Κτηματολογίου. Για τη διόρθωση των αρχικών κτηματολογικών εγγραφών σε κτηματογραφημένη περιοχή, για την οποία έχει διαπιστωθεί η περαίωση της κτηματογράφησης, έχει οριστεί η έναρξη ισχύος του Κτηματολογίου και εντός της οποίας ευρίσκεται περιοχή που οριοθετείται σύμφωνα με την απόφαση της παρ. 1 του άρθρου 19Α του ν. 2664/1998 για την κήρυξη του επαναπροσδιορισμού της θέσης και των ορίων των γεωτεμαχίων, η αποκλειστική προθεσμία του πρώτου εδαφίου λήγει στις 30.6.2023.».
Άρθρο 21
Σύναψη συμπληρωματικών συμβάσεων 
του Ν.Π.Δ.Δ. «Ελληνικό Κτηματολόγιο»
Οι πρόσθετες εργασίες που προκύπτουν για τους αναδόχους κτηματογράφησης, από την εφαρμογή του άρθρου 93 του ν. 4915/2022 (Α΄ 63) και του άρθρου 20 του παρόντος, εκτελούνται με σύναψη συμπληρωματικής σύμβασης κατόπιν απόφασης του Διοικητικού Συμβουλίου του Ν.Π.Δ.Δ. «Ελληνικό Κτηματολόγιο», για την οποία, κατά παρέκκλιση κάθε άλλης διάταξης, δεν απαιτείται η προηγούμενη γνώμη του Τεχνικού Συμβουλίου, όταν το ύψος του συμβατικού ανταλλάγματος της συμπληρωματικής σύμβασης δεν υπερβαίνει το ποσό των πεντακοσίων χιλιάδων (500.000) ευρώ. 
ΚΕΦΑΛΑΙΟ Γ΄ 
ΛΟΙΠΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΥΠΟΥΡΓΕΙΟΥ ΨΗΦΙΑΚΗΣ ΔΙΑΚΥΒΕΡΝΗΣΗΣ
Άρθρο 22
Πιστοποιητικό οικονομικής ενημερότητας
1. Κάθε φυσικό ή νομικό πρόσωπο ή νομική οντότητα δύναται να αιτηθεί, μέσω ειδικής πλατφόρμας προσβάσιμης μέσω της Ενιαίας Ψηφιακής Πύλης της Δημόσιας Διοίκησης (gov.gr-ΕΨΠ), την έκδοση ενιαίου πιστοποιητικού οικονομικής ενημερότητας. Το πιστοποιητικό περιλαμβάνει τα στοιχεία του αποδεικτικού ενημερότητας των παρ. 1 και 4 του άρθρου 12 του Κώδικα Φορολογικής Διαδικασίας [ν. 4174/2013, (Α΄ 170)] και του αποδεικτικού ασφαλιστικής ενημερότητας του άρθρου 24 του ν. 4611/2019 (Α΄ 73) και φέρει τα χαρακτηριστικά της παρ. 3 του άρθρου 27 του ν. 4727/2020 (Α΄ 184) ως έγγραφο που εκδίδεται μέσω της ΕΨΠ. 
2. Το πιστοποιητικό εκδίδεται σύμφωνα με τις προϋποθέσεις του άρθρου 12 του Κώδικα Φορολογικής Διαδικασίας και του άρθρου 24 του ν. 4611/2019. Θεωρείται έγκυρο για κάθε νόμιμη χρήση και γίνεται υποχρεωτικά αποδεκτό από όλους τους φορείς του δημόσιου και του ιδιωτικού τομέα, καθώς και από φυσικά ή νομικά πρόσωπα ή νομικές οντότητες, τα δικαστήρια όλων των βαθμών και τις εισαγγελίες όλης της χώρας σύμφωνα με την παρ. 3 του άρθρου 27 του ν. 4727/2020, όταν είναι κατά νόμον υποχρεωτική η προσκόμιση των ανωτέρω αποδεικτικών ενημερότητας.
3. Για την έκδοση του πιστοποιητικού οικονομικής ενημερότητας η πλατφόρμα αντλεί μέσω διαλειτουργικότητας τα αναγκαία δεδομένα από το πληροφοριακό σύστημα φορολογικού μητρώου της Ανεξάρτητης Αρχής Δημοσίων Εσόδων και το πληροφοριακό σύστημα του Ηλεκτρονικού Εθνικού Φορέα Κοινωνικής Ασφάλισης. Οι απαιτούμενες διαλειτουργικότητες διασφαλίζονται μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης σύμφωνα με τα άρθρα 84 του ν. 4727/2020 και 47 του 
ν. 4623/2019 (Α΄ 134).
4. Η παραγωγική λειτουργία της ως άνω πλατφόρμας εκκινεί την 31η.12.2023.
Άρθρο 23
Λύση συμφώνου συμβίωσης 
με ηλεκτρονικά μέσα - Τροποποίηση 
άρθρου 7 του ν. 4356/2015 
Στο άρθρο 7 του ν. 4356/2015 (Α΄ 181) επέρχονται οι ακόλουθες τροποποιήσεις: α) στην περ. α΄ της παρ. 1 προστίθεται η δυνατότητα λύσης του συμφώνου συμβίωσης με ηλεκτρονικά μέσα, β) στην παρ. 2 προστίθεται η δυνατότητα ενημέρωσης του ληξιαρχείου για τη λύση του συμφώνου συμβίωσης με χρήση Τεχνολογιών Πληροφορικής και Επικοινωνιών και το άρθρο 7 διαμορφώνεται ως εξής:
«Άρθρο 7
Λύση
1. Το σύμφωνο συμβίωσης λύνεται: α) με συμφωνία των μερών, που γίνεται με συμβολαιογραφικό έγγραφο, είτε αυτοπροσώπως είτε κατόπιν κοινής ψηφιακής δήλωσης που υποβάλλεται από τα μέρη, β) με μονομερή συμβολαιογραφική δήλωση, εφόσον έχει επιδοθεί προηγουμένως με δικαστικό επιμελητή πρόσκληση για συναινετική λύση στο άλλο μέρος και έχουν παρέλθει τρεις (3) μήνες από την επίδοση και γ) αυτοδικαίως, αν συναφθεί γάμος μεταξύ των μερών.
2. Η λύση του συμφώνου συμβίωσης ισχύει από την κατάθεση αντιγράφου του συμβολαιογραφικού εγγράφου, που περιέχει τη συμφωνία ή τη μονομερή δήλωση, στο ληξίαρχο όπου έχει καταχωριστεί και η σύστασή του ή με ενημέρωση του ληξιαρχείου με χρήση Τεχνολογιών Πληροφορικής και Επικοινωνιών.
3. Για τη διατροφή μετά τη λύση του συμφώνου εφαρμόζονται αναλόγως οι διατάξεις για τη διατροφή μετά το διαζύγιο, εκτός αν τα μέρη παραιτηθούν από το σχετικό δικαίωμα κατά την κατάρτιση του συμφώνου.».
Άρθρο 24
Εξουσιοδοτική διάταξη για τη λύση συμφώνου
συμβίωσης με ηλεκτρονικά μέσα - Προσθήκη παρ. 2 στο άρθρο 12 του ν. 4356/2015
Στο άρθρο 12 του ν. 4356/2015 (Α΄ 181), α) η υφιστάμενη διάταξη τίθεται ως παρ. 1, β) προστίθεται παρ. 2 με αντικείμενο την εξουσιοδότηση για την έκδοση κοινής υπουργικής απόφασης για τη διαδικασία λύσης του συμφώνου συμβίωσης με ηλεκτρονικά μέσα, και το άρθρο 12 διαμορφώνεται ως εξής: 
«Άρθρο 12
Ανάλογη εφαρμογή άλλων διατάξεων -
Εξουσιοδοτήσεις
1. Άλλες διατάξεις νόμων που αφορούν αξιώσεις των συζύγων μεταξύ τους, καθώς και αξιώσεις, παροχές και προνόμια έναντι τρίτων ή έναντι του Δημοσίου εφαρμόζονται αναλόγως και στα μέρη του συμφώνου, εφόσον δεν υπάρχει διαφορετική ειδική ρύθμιση στον παρόντα ή άλλο νόμο. Με προεδρικό διάταγμα, που εκδίδεται μετά από πρόταση του Υπουργού Εργασίας και Κοινωνικών Υποθέσεων εντός έξι (6) μηνών από την έναρξη ισχύος του παρόντος νόμου, μπορεί να προσαρμόζονται, όπου αυτό απαιτείται, οι κείμενες διατάξεις του εργατικού δικαίου και του δικαίου κοινωνικής ασφάλισης, στις απαιτήσεις του παρόντος άρθρου.
2. Με κοινή απόφαση των Υπουργών Δικαιοσύνης και Ψηφιακής Διακυβέρνησης ορίζονται τα ειδικότερα ζητήματα για την υλοποίηση της διαδικασίας λύσης του συμφώνου συμβίωσης με ηλεκτρονικά μέσα.».
Άρθρο 25
Αποδέκτες των εγγράφων που εκδίδονται 
μέσω της Ενιαίας Ψηφιακής Πύλης 
της Δημόσιας Διοίκησης - Τροποποίηση 
παρ. 3 άρθρου 27 του ν. 4727/2020
Στο πρώτο εδάφιο της παρ. 3 του άρθρου 27 του ν. 4727/2020 (Α΄ 184) προστίθενται ρητά τα δικαστήρια και οι εισαγγελίες στους αποδέκτες των εγγράφων που εκδίδονται μέσω της Ενιαίας Ψηφιακής Πύλης της Δημόσιας Διοίκησης και η παρ. 3 διαμορφώνεται ως εξής:
«3. Τα έγγραφα της παρ. 1 φέρουν μοναδικό αναγνωριστικό αριθμό επαλήθευσης και προηγμένη ή εγκεκριμένη ηλεκτρονική σφραγίδα του Υπουργείου Ψηφιακής Διακυβέρνησης και γίνονται υποχρεωτικά αποδεκτά από όλους τους φορείς του δημόσιου και του ιδιωτικού τομέα, από τα δικαστήρια όλων των βαθμών και τις εισαγγελίες όλης της χώρας, καθώς και από φυσικά ή νομικά πρόσωπα ή νομικές οντότητες:
α) Ως ηλεκτρονικά έγγραφα διακινούμενα με χρήση Τεχνολογιών Πληροφορικής και Επικοινωνιών (ΤΠΕ), χωρίς να απαιτείται ηλεκτρονική υπογραφή ή άλλη ηλεκτρονική σφραγίδα και με ισχύ πρωτότυπου εγγράφου.
β) Ως έντυπα έγγραφα, εφόσον εκτυπωθούν από τη διαδικτυακή εφαρμογή της ΕΨΠ, χωρίς περαιτέρω διατυπώσεις ή διαδικασία επικύρωσης και με ισχύ αντιγράφου.».
Άρθρο 26
Κατασκευές κεραιών υπουργείων, πρεσβειών 
και διπλωματικών αποστολών - Τροποποίηση περ. β΄ παρ. 1 άρθρου 29 του ν. 4635/2019
Στην περ. β΄ της παρ. 1 του άρθρου 29 του ν. 4635/2019 (Α΄ 167) απαλείφεται η περ. γγ΄ και η περ. β΄ του άρθρου 29 διαμορφώνεται ως εξής: 
«β) οι κατασκευές κεραιών των υπουργείων, των πρεσβειών και των διπλωματικών αποστολών, με την προϋπόθεση ότι αα) δεν επηρεάζουν δυσμενώς την ασφάλεια της αεροπλοΐας και ββ) έχει χορηγηθεί εκχώρηση ή έγκριση ραδιοσυχνοτήτων εκπομπής ή/και λήψης.».
Άρθρο 27
Έλεγχοι ηλεκτρομαγνητικής ακτινοβολίας - 
Τροποποίηση παρ. 4 άρθρου 35 
του ν. 4635/2019
Στο πρώτο εδάφιο της παρ. 4 του άρθρου 35 του
ν. 4635/2019 (Α΄ 167), α) διαγράφεται η φράση «σύνταξη και η», β) προστίθεται η φράση «, καθώς και ειδικά για τις μικροκυματικές ζεύξεις και τους δορυφορικούς σταθμούς τύπου VSAT κατασκευών κεραιών εφόσον υπάγονται στην κοινή υπουργική απόφαση της περ. α) της παρ. 2 του άρθρου 29 του παρόντος» και η παρ. 4 του άρθρου 35 διαμορφώνεται ως εξής:
«4. Δεν απαιτείται η υποβολή μελέτης ραδιοεκπομπών για τους σταθμούς των οποίων η συνολική ενεργός ακτινοβολούμενη ισχύς όλων των καναλιών δεν υπερβαίνει τα εκατό (100) W (164 Weirp) για τις ζώνες συχνοτήτων πάνω από τριάντα (30) ΜΗz, καθώς και το ένα (1) kW για τις ζώνες συχνοτήτων κάτω από τριάντα (30) ΜΗz, σύμφωνα με τα προβλεπόμενα στην παρ. 6 του άρθρου 6 της ως άνω υπ’ αρ. 53571/3839/1.9.2000 απόφασης, καθώς και ειδικά για τις μικροκυματικές ζεύξεις και τους δορυφορικούς σταθμούς τύπου VSAT κατασκευών κεραιών εφόσον υπάγονται στην κοινή υπουργική απόφαση της περ. α) της παρ. 2 του άρθρου 29 του παρόντος.
Η ΕΕΑΕ, είτε μέσω των οργάνων της είτε μέσω συνεργείων που έχουν ειδικά προς τούτο εξουσιοδοτηθεί από αυτήν, υποχρεούται να ελέγχει την τήρηση των ορίων ασφαλούς έκθεσης του κοινού σε ηλεκτρομαγνητική ακτινοβολία από κάθε κεραία:
 α) αυτεπαγγέλτως και κατά τρόπο δειγματοληπτικό, ετησίως σε ποσοστό τουλάχιστον είκοσι τοις εκατό (20%) των αδειοδοτημένων από την ΕΕΤΤ κεραιών, που λειτουργούν εντός σχεδίου πόλης,
 β) ύστερα από αίτηση της ΕΕΤΤ ή οποιουδήποτε φυσικού ή νομικού προσώπου που έχει έννομο συμφέρον, μέσα σε προθεσμία είκοσι (20) εργάσιμων ημερών από την υποβολή του σχετικού αιτήματος. Στην περίπτωση αυτή, η ΕΕΑΕ υποχρεούται να γνωστοποιεί αμέσως τα αποτελέσματα του ελέγχου στον αιτούντα και στον κάτοχο της κατασκευής κεραίας.
Με κοινή απόφαση του Υπουργού Ψηφιακής Διακυβέρνησης και του κατά περίπτωση αρμόδιου Υπουργού, ύστερα από εισήγηση της ΕΕΑΕ, καθορίζονται ο τρόπος διενέργειας των μετρήσεων και κάθε άλλο σχετικό ειδικότερο, τεχνικό ή λεπτομερειακό θέμα.
Η αίτηση υποβάλλεται στην ΕΕΑΕ και συνοδεύεται από την καταβολή σχετικού παραβόλου, το ύψος του οποίου ρυθμίζεται με κοινή απόφαση των Υπουργών Ψηφιακής Διακυβέρνησης και Οικονομικών, καθώς και του κατά περίπτωση αρμοδίου Υπουργού και δεν μπορεί να υπερβαίνει το ογδόντα τοις εκατό (80%) του ποσού της παρ. 5 του παρόντος άρθρου. Τα αποτελέσματα των ελέγχων ηλεκτρομαγνητικής ακτινοβολίας δημοσιεύονται άμεσα στον ιστοχώρο της ΕΕΑΕ και συγκεντρωτικά 
ανά έτος.».
Άρθρο 28
Συμπλήρωση αρμοδιοτήτων Εθνικής Επιτροπής Τηλεπικοινωνιών και Ταχυδρομείων σε περίπτωση καθυστερημένης επίδοσης ταχυδρομικού αντικειμένου - Τροποποίηση παρ. 1 άρθρου 5 του ν. 4053/2012 
Στην περ. ιζ΄ της παρ. 1 του άρθρου 5 του ν. 4053/2012 (Α΄ 44), ως προς τις αρμοδιότητες της Εθνικής Επιτροπής Τηλεπικοινωνιών και Ταχυδρομείων στον τομέα των ταχυδρομικών υπηρεσιών, προστίθεται δεύτερο εδάφιο και η περ. ιζ΄ διαμορφώνεται ως εξής:
«ιζ. Ρυθμίζει θέματα προστασίας των χρηστών στον τομέα των ταχυδρομικών υπηρεσιών και εκδίδει απόφαση με την οποία καθορίζεται μέγιστη κατ’ αποκοπήν αποζημίωση (συμπεριλαμβανόμενης της αποζημίωσης για ηθική βλάβη) για πλημμελή παροχή υπηρεσιών ή αδικαιολόγητη διακοπή της υπηρεσίας προς τους χρήστες. Για τον σκοπό αυτόν δύναται να απευθύνει αυτοματοποιημένες, με ηλεκτρονικό μέσο, οδηγίες και προτάσεις στους φορείς ταχυδρομικών υπηρεσιών όταν αποδεικνύεται σαφώς η καθυστερημένη επίδοση του ταχυδρομικού αντικειμένου, με την επιφύλαξη του άρθρου 17.». 
Άρθρο 29
Ενιαίο Σημείο Πληροφόρησης και σύστημα
 «e-Διέλευσις» - Προσθήκη παρ. 17, 18 και 19 
στο άρθρο 151 του ν. 4727/2020 
Στο άρθρο 151 του ν. 4727/2020 (Α΄ 184) προστίθενται παρ. 17, 18 και 19 ως εξής: 
«17. Η υλοποίηση, τεχνική λειτουργία και τήρηση του πληροφοριακού συστήματος, μέσω του οποίου υλοποιείται η μονοαπευθυντική διαδικασία υποβολής αιτήσεων έγκρισης ή χορήγησης δικαιωμάτων διέλευσης και η χορήγηση των δικαιωμάτων διέλευσης που καλείται «e-Διέλευσις» δύναται να ανατίθεται στο Τεχνικό Επιμελητήριο Ελλάδας (Τ.Ε.Ε.) με απόφαση του Υπουργού Ψηφιακής Διακυβέρνησης. Το πληροφοριακό σύστημα, το οποίο παραμένει υπό την εποπτεία των αρμόδιων υπηρεσιών του Υπουργείου Ψηφιακής Διακυβέρνησης, είναι προσβάσιμο μέσω της Ενιαίας Ψηφιακής Πύλης της δημόσιας διοίκησης (Ε.Ψ.Π. - gov.gr). 
18. Με απόφαση του Υπουργού Ψηφιακής Διακυβέρνησης ρυθμίζονται θέματα διαδικασιών, εφαρμογής, λειτουργίας του πληροφοριακού συστήματος μέσω του οποίου υλοποιείται η μονοαπευθυντική διαδικασία υποβολής αιτήσεων έγκρισης ή χορήγησης δικαιωμάτων διέλευσης και η χορήγηση των δικαιωμάτων διέλευσης, όπως η διαδικασία ηλεκτρονικής υποβολής των απαιτούμενων δικαιολογητικών και στοιχείων, οι τεχνικές προδιαγραφές των ηλεκτρονικών αρχείων και η λειτουργία της ηλεκτρονικής έκδοσης των πράξεων, οι όροι και προδιαγραφές, καθώς και κάθε είδος γεωχωρικών δεδομένων που απαιτούνται για τη διασύνδεση και διαλειτουργικότητα του πληροφοριακού συστήματος με τον «Χάρτη Ευρυζωνικότητας και Μητρώο Δικτύων» (Χ.Ε.Μ.Δ.) του Υπουργείου Ψηφιακής Διακυβέρνησης και με το Ενιαίο Σημείο Πληροφόρησης της περ. ιβ) του άρθρου 2 του ν. 4463/2017 (Α΄ 42), καθώς και κάθε άλλο σχετικό θέμα για την εφαρμογή του παρόντος.
Με την ίδια ή όμοια απόφαση του Υπουργού Ψηφιακής Διακυβέρνησης δύναται να αναπροσαρμόζονται οι προθεσμίες του Παραρτήματος Χ του ν. 4070/2012 (Α΄ 82), κατόπιν τεκμηριωμένης εισήγησης του Τ.Ε.Ε. και υπό την προϋπόθεση ότι ο συνολικός χρόνος χορήγησης των δικαιωμάτων διέλευσης δεν υπερβαίνει τους τέσσερις (4) μήνες. 
Με κοινή απόφαση των Υπουργών Ψηφιακής Διακυβέρνησης και Οικονομικών δύναται να ορίζονται εύλογο τέλος ανταπόδοσης για κάθε ηλεκτρονική υποβολή στο πληροφοριακό σύστημα για την έκδοση των διοικητικών πράξεων, οι υπόχρεοι προς καταβολή, καθώς και ο τρόπος καταβολής και απόδοσής του. 
19. Η υλοποίηση και η τεχνική λειτουργία του Ενιαίου Σημείου Πληροφόρησης της περ. ιβ) του άρθρου 2 του ν. 4463/2017, που τηρείται από το Υπουργείο Ψηφιακής Διακυβέρνησης, δύναται να ανατίθεται στο Τεχνικό Επιμελητήριο Ελλάδας με απόφαση του Υπουργού Ψηφιακής Διακυβέρνησης. Με την ίδια ή όμοια απόφαση του Υπουργού Ψηφιακής Διακυβέρνησης καθορίζονται τα ειδικότερα θέματα για την εφαρμογή της παρ. 3 του άρθρου 6 του ν. 4463/2017 σχετικά με τη λειτουργία του Ενιαίου Σημείου Πληροφόρησης.
Με κοινή απόφαση των Υπουργών Ψηφιακής Διακυβέρνησης και Οικονομικών δύναται, κατόπιν τεκμηριωμένης εισήγησης του Τ.Ε.Ε., να ορίζονται εύλογο τέλος ανταπόδοσης για την κάλυψη των καθηκόντων εκτέλεσης του Ενιαίου Σημείου Πληροφόρησης, οι υπόχρεοι προς καταβολή, καθώς και ο τρόπος καταβολής και απόδοσής του.». 
Άρθρο 30 
Χορήγηση οικονομικής ενίσχυσης 
για τη στήριξη του τουρισμού 
της Βόρειας Εύβοιας και της Σάμου
1. Παρέχεται οικονομική διευκόλυνση για το έτος 2022 από το εθνικό σκέλος του Προγράμματος Δημοσίων Επενδύσεων του Υπουργείου Ψηφιακής Διακυβέρνησης, σε κάθε ενήλικο φυσικό πρόσωπο προς τον σκοπό της ενίσχυσης του εγχώριου τουρισμού στη Σάμο και τη Βόρεια Εύβοια, οι οποίες επλήγησαν από τον σεισμό της 30ής Οκτωβρίου 2020 και από τις πυρκαγιές του Αυγούστου 2021, αντίστοιχα.
2. Δικαιούχοι είναι όλα τα ενήλικα φυσικά πρόσωπα, που είναι φορολογικοί κάτοικοι Ελλάδας βάσει της τελευταίας φορολογικής δήλωσης που έχουν υποβάλει. Ειδικά για τους έγγαμους ή τα πρόσωπα που έχουν συνάψει σύμφωνο συμβίωσης, δικαιούχος είναι ο υπόχρεος σε υποβολή της δήλωσης φορολογίας εισοδήματος κατά το άρθρο 67 του ν. 4172/2013 (Α΄ 167) ή ένας εκ των δύο, σε περίπτωση χωριστής δήλωσης, κατά την περ. β΄ της παρ. 4 του άρθρου 67 του ν. 4172/2013.
3. Ωφελούμενοι των δικαιούχων ορίζονται:
α) τα ενήλικα τέκνα του δικαιούχου που δηλώνονται ως εξαρτώμενα μέλη στη δήλωση φορολογίας εισοδήματος φυσικών προσώπων για το φορολογικό έτος 2020 και
β) ο/η σύζυγος του δικαιούχου ή το πρόσωπο που έχει συνάψει σύμφωνο συμβίωσης με αυτόν.
Σε περιπτώσεις συζύγων ή τέκνων που αμφότεροι είναι δικαιούχοι κατά την έννοια της παρ. 2, ο ένας εκλαμβάνεται ως ωφελούμενος του άλλου, εφόσον δηλωθεί στην αίτηση της παρ. 8. 
4. Δεν καθίστανται δικαιούχοι - ωφελούμενοι:
 α) οι επιλεγέντες ως δικαιούχοι - ωφελούμενοι στο πλαίσιο του προγράμματος Κοινωνικού Τουρισμού περιόδου 2021-2022 του Οργανισμού Απασχόλησης Εργατικού Δυναμικού, όσοι επιλεγούν ως δικαιούχοι του προγράμματος κοινωνικού τουρισμού της Δημόσιας Υπηρεσίας Απασχόλησης περιόδου 2022-2023, ανεξαρτήτως από το αν γίνει, τελικώς, χρήση των ανωτέρω παροχών ή όχι, καθώς και
 β) οι επιλεγέντες ως δικαιούχοι - ωφελούμενοι συναφούς παροχής από οποιονδήποτε άλλο φορέα για την ίδια χρονική περίοδο.
5. Η οικονομική ενίσχυση δεν υπερβαίνει το ποσό των τριακοσίων (300) ευρώ για τους Δήμους Ανατολικής και Δυτικής Σάμου και το ποσό των εκατόν πενήντα (150) ευρώ για τους Δήμους Ιστιαίας - Αιδηψού και Μαντουδίου - Λίμνης - Αγίας Άννας. 
6. Η οικονομική ενίσχυση της παρ. 5 πιστώνεται από την εταιρεία του Ελληνικού Δημοσίου με τίτλο «Εθνικό Δίκτυο Υποδομών Τεχνολογίας και Έρευνας Α.Ε. - ΕΔΥΤΕ Α.Ε.». (ΕΔΥΤΕ Α.Ε.) μέσω ειδικής εφαρμογής της Ενιαίας Ψηφιακής Πύλης της Δημόσιας Διοίκησης (gov.gr - ΕΨΠ) που δημιουργείται από την ΕΔΥΤΕ Α.Ε., στον δικαιούχο σε ψηφιακή χρεωστική κάρτα, που εκδίδεται ειδικά για τον σκοπό αυτό από πιστωτικό ίδρυμα ή χρηματοπιστωτικό οργανισμό, κατά την έννοια των παρ. 2 και 3 του άρθρου 3 του ν. 4557/2018 (Α΄ 139). 
7. Η ΕΔΥΤΕ Α.Ε. αναλαμβάνει τον τεχνικό σχεδιασμό, την υλοποίηση της ειδικής εφαρμογής, καθώς και την οργάνωση των δεδομένων προσωπικού χαρακτήρα και άλλων δεδομένων από κάθε πηγή, την τήρηση υπό συνθήκες που διασφαλίζουν την ακεραιότητα, την εμπιστευτικότητα και τη διαθεσιμότητα των δεδομένων και κάθε άλλο θέμα που αφορά στην ομαλή λειτουργία της εφαρμογής σύμφωνα με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 [Γενικός Κανονισμός για την Προστασία Δεδομένων - ΓΚΠΔ (L 119) και τον ν. 4624/2019 (Α΄ 137). Τα δεδομένα προσωπικού χαρακτήρα που καταχωρίζονται στην ανωτέρω εφαρμογή, συλλέγονται, τηρούνται και τυγχάνουν περαιτέρω επεξεργασίας αποκλειστικά για τον σκοπό της παρ. 1. Τα δεδομένα τηρούνται για τους ως άνω σκοπούς για περίοδο δύο (2) ετών και στη συνέχεια διαγράφονται.
8. Ο δικαιούχος, αφότου αυθεντικοποιηθεί με τους προσωπικούς κωδικούς του - διαπιστευτήρια της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης (taxisnet), σύμφωνα με το άρθρο 24 του ν. 4727/2020 (Α΄ 184), εισέρχεται στην εφαρμογή, δηλώνει τους ωφελούμενους της παρ. 3, αιτείται την έκδοση της ψηφιακής χρεωστικής κάρτας για έναν από τους προορισμούς της παρ. 1 και την πίστωση του αντίστοιχου χρηματικού ποσού σε αυτή. Ο αιτών συμπληρώνει και επικαιροποιεί τη διεύθυνση ηλεκτρονικού ταχυδρομείου και τον αριθμό του κινητού τηλεφώνου. Για τον σκοπό της επαλήθευσης των προϋποθέσεων των παρ. 2 και 3, το πληροφοριακό σύστημα της εφαρμογής διαλειτουργεί με τα απαραίτητα μητρώα, και ιδίως με το Φορολογικό Μητρώο της Ανεξάρτητης Αρχής Δημοσίων Εσόδων. Ο δικαιούχος μπορεί να υποβάλλει αίτηση και στα Κέντρα Εξυπηρέτησης Πολιτών. Υποβολή δεύτερης αίτησης 
δεν επιτρέπεται.
9. Υπεύθυνος επεξεργασίας της ειδικής εφαρμογής ορίζεται η ΕΔΥΤΕ Α.Ε., η οποία, ως υπεύθυνη επεξεργασίας, διασφαλίζει την προστασία των δικαιωμάτων των προσώπων, της ιδιωτικής ζωής και των δεδομένων προσωπικού χαρακτήρα, σύμφωνα με το ενωσιακό και εθνικό δίκαιο και ιδίως, σύμφωνα με τον ΓΚΠΔ και τον ν. 4624/2019.
10. Η οικονομική ενίσχυση του παρόντος είναι αφορολόγητη, ανεκχώρητη και ακατάσχετη στα χέρια του Δημοσίου ή τρίτων, κατά παρέκκλιση κάθε γενικής και ειδικής διάταξης, δεν υπόκειται σε οποιαδήποτε κράτηση, τέλος ή εισφορά, δεν δεσμεύεται και δεν συμψηφίζεται με βεβαιωμένα χρέη στη φορολογική διοίκηση και το Δημόσιο εν γένει, τους δήμους και τα νομικά τους πρόσωπα, τις περιφέρειες, τα ασφαλιστικά ταμεία ή τα πιστωτικά ιδρύματα και δεν υπολογίζεται στα εισοδηματικά όρια για την καταβολή οποιασδήποτε παροχής κοινωνικού ή προνοιακού χαρακτήρα.
11. Μετά την ολοκλήρωση της αίτησης του δικαιούχου και εφόσον πληρούνται οι ως άνω προϋποθέσεις, διαβιβάζονται αποκλειστικά και μόνο για τον σκοπό της παρ. 1 στο πιστωτικό ίδρυμα ή χρηματοπιστωτικό οργανισμό το όνομα, το επώνυμο, η διεύθυνση ηλεκτρονικού ταχυδρομείου και ο αριθμός κινητού τηλεφώνου, τα οποία είναι απαραίτητα για την έκδοση της ψηφιακής χρεωστικής κάρτας.
12. Η ψηφιακή χρεωστική κάρτα παραμένει ενεργοποιημένη για τριάντα (30) ημέρες από την έκδοσή της, μετά την πάροδο των οποίων το πιστωτικό ίδρυμα ή ο χρηματοπιστωτικός οργανισμός υποχρεούται άμεσα να την απενεργοποιήσει. Εναπομείναν υπόλοιπο του ποσού της οικονομικής ενίσχυσης επιστρέφεται στο Ελληνικό Δημόσιο και αποκλείεται η περαιτέρω αναζήτησή του από τον δικαιούχο.
13. Το χρηματικό ποσό που πιστώνεται στη χρεωστική κάρτα δύναται να χρησιμοποιείται αποκλειστικά από τον δικαιούχο για την κάλυψη δαπανών μεταφοράς, εστίασης και διαμονής του ιδίου και των ωφελούμενων της παρ. 3 και δεν είναι εφικτή οποιαδήποτε μεταφορά σε τρίτο πρόσωπο ή η ανάληψή του.
14. Για την εξυπηρέτηση του σκοπού της παρ. 1 και την εφαρμογή του παρόντος, η ΕΔΥΤΕ Α.Ε. επιχορηγείται από το εθνικό σκέλος του Προγράμματος Δημοσίων Επενδύσεων του Υπουργείου Ψηφιακής Διακυβέρνησης. 
15. Με κοινή απόφαση των Υπουργών Οικονομικών, Ανάπτυξης και Επενδύσεων, Ψηφιακής Διακυβέρνησης και Τουρισμού, εξειδικεύονται οι συναφείς παροχές κατά την έννοια της περ. β΄ της παρ. 4, καθορίζονται οι κατηγορίες των συνεργαζόμενων επιχειρήσεων, η χρονική περίοδος της δράσης, οι Κωδικοί Αριθμοί Δραστηριότητας των συνεργαζόμενων επιχειρήσεων, ο επιμερισμός της οικονομικής ενίσχυσης ανά κατηγορία δαπανών, ο χρόνος έναρξης της παραγωγικής λειτουργίας της ειδικής εφαρμογής, τα τεχνικά και οργανωτικά μέτρα για τη λειτουργία αυτής, οι απαραίτητες διαλειτουργικότητες, δύναται να μεταβάλλεται η χρονική περίοδος αξιοποίησης της ψηφιακής χρεωστικής κάρτας και ρυθμίζεται κάθε άλλη αναγκαία λεπτομέρεια για την εφαρμογή του παρόντος. Με την ίδια ή όμοια απόφαση δύνανται να αναπροσαρμόζονται τα ποσά της παρ. 5.
Άρθρο 31
Ένταξη στον Ψηφιακό Μετασχηματισμό Μικρομεσαίων Επιχειρήσεων - Τροποποίηση παρ. 1 και 5 άρθρου 10 του ν. 4918/2022
Στο άρθρο 10 του ν. 4918/2022 (Α΄ 68) επέρχονται οι εξής αλλαγές: α) η παρ. 1 τροποποιείται με την προσθήκη τριών ακόμη ειδικότερων έργων που εντάσσονται στη Δράση 16706 «Ψηφιακός Μετασχηματισμός Μικρομεσαίων Επιχειρήσεων» του Ταμείου Ανάκαμψης και Ανθεκτικότητας «Ελλάδα 2.0» και β) στην παρ. 5 μετά τις λέξεις «τα επιμέρους προγράμματα» και τις λέξεις «ενίσχυσης των προγραμμάτων» προστίθενται οι 
λέξεις «των έργων της παρ. 1» και το άρθρο 10 διαμορφώνεται ως εξής: 
«Άρθρο 10
Υλοποίηση Προγραμμάτων για τον Ψηφιακό
Μετασχηματισμό των Μικρομεσαίων Επιχειρήσεων
1. Στο πλαίσιο των έργων: α) Βιομηχανικές Πλατφόρμες Δεδομένων (κωδικός ΟΠΣ ΤΑ 5161112, ΑΔΑ: ΩΤΠΧΗ-Ρ19), β) Αναβάθμιση ταμειακών μηχανών, φορολογικών ηλεκτρονικών μηχανισμών και μηχανισμών ηλεκτρονικών πληρωμών (κωδικός ΟΠΣ ΤΑ 5168467, ΑΔΑ: 9ΡΚ2Η-ΛΩΒ), γ) Ψηφιακός Μετασχηματισμός Επιχειρήσεων (κωδικός ΟΠΣ ΤΑ 5161102, ΑΔΑ: Ψ4ΧΛΗ-ΝΣ3) και δ) Υπηρεσίες Προστιθέμενης Αξίας για την Υποστήριξη της υλοποίησης των Έργων 1 και 2 της Δράσης Ψηφιακός Μετασχηματισμός Μικρομεσαίων Επιχειρήσεων (Κωδικός ΟΠΣ ΤΑ 5161131, ΑΔΑ: 91ΣΞΗ-2ΨΛ) της Δράσης 16706 - 
«Ψηφιακός Μετασχηματισμός Μικρομεσαίων Επιχειρήσεων» του Ταμείου Ανάκαμψης και Ανθεκτικότητας «Ελλάδα 2.0», που χρηματοδοτείται σύμφωνα με το Εθνικό Σχέδιο Ανάκαμψης και Ανθεκτικότητας «Ελλάδα 2.0» από το Υπουργείο Ψηφιακής Διακυβέρνησης, είναι δυνατή η εκπόνηση προγραμμάτων για την ενίσχυση των μικρομεσαίων επιχειρήσεων (ΜμΕ) μέσω συστήματος επιταγών («voucher») ή/και μέσω άλλης ενίσχυσης που υλοποιούνται από την ανώνυμη εταιρεία του Ελληνικού Δημοσίου «Κοινωνία της Πληροφορίας Μονοπρόσωπη Α.Ε.». (Κ.τ.Π. Μ.Α.Ε.). 
2. Δικαιούχοι της ενίσχυσης μέσω συστήματος επιταγών («voucher») ή/και μέσω άλλης ενίσχυσης είναι μικρομεσαίες επιχειρήσεις, κατά την έννοια της Σύστασης της Ευρωπαϊκής Επιτροπής 2003/361/ΕΚ (L 124/36), εφόσον σωρευτικά: α) έχουν συσταθεί πριν την 1η.1.2022, β) εμπίπτουν, κατά περίπτωση, είτε στο πεδίο εφαρμογής του Κανονισμού (ΕΕ) 1407/2013 της Επιτροπής της 18ης Δεκεμβρίου 2013 σχετικά με την εφαρμογή των άρθρων 107 και 108 της Συνθήκης για τη λειτουργία της Ευρωπαϊκής Ένωσης στις ενισχύσεις ήσσονος σημασίας (L 352), είτε στο πεδίο εφαρμογής του Κανονισμού (ΕΕ) 651/2014 της Επιτροπής της 17ης Ιουνίου 2014 για την κήρυξη ορισμένων κατηγοριών ενισχύσεων ως συμβατών με την εσωτερική αγορά κατ’ εφαρμογή των άρθρων 107 και 108 της Συνθήκης (L 187), γ) πληρούν τους όρους και τις προϋποθέσεις που εξειδικεύονται με την απόφαση της παρ. 5, καθώς και το σύνολο των προϋποθέσεων του Κανονισμού 1407/2013.
3. Οι δυνητικοί δικαιούχοι των ενισχύσεων της παρ. 1 υποβάλλουν αίτηση χρηματοδότησης στην Ηλεκτρονική Πλατφόρμα Διαχείρισης Ενισχύσεων (ΗΠΔΕ), την οποία τηρεί και διαχειρίζεται η Κοινωνία της Πληροφορίας Μονοπρόσωπη Α.Ε. Η Κοινωνία της Πληροφορίας Μονοπρόσωπη Α.Ε. διενεργεί έλεγχο της τήρησης των προϋποθέσεων συμμετοχής στα προγράμματα και, εφόσον επιβεβαιώσει την επιλεξιμότητα των επιχειρήσεων, αυτές λαμβάνουν την επιχορήγηση.
4. Η Κ.τ.Π. Μ.Α.Ε., ως υπεύθυνη επεξεργασίας, διασφαλίζει την προστασία των δικαιωμάτων των προσώπων, της ιδιωτικής ζωής και των δεδομένων προσωπικού χαρακτήρα, σύμφωνα με το ενωσιακό και εθνικό δίκαιο και ιδίως, σύμφωνα με τις διατάξεις του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 (ΕΕ L 119) (Γενικού Κανονισμού για την Προστασία Δεδομένων) και του 
ν. 4624/2019 (Α΄ 137).
5. Με κοινή απόφαση των Υπουργών Ψηφιακής Διακυβέρνησης και Οικονομικών καθορίζονται τα επιμέρους προγράμματα των έργων της παρ. 1, οι προϋποθέσεις, η διαδικασία, οι όροι, ο ειδικότερος χρόνος υλοποίησης του κάθε προγράμματος, τα αρμόδια για την υλοποίηση όργανα, κάθε άλλο αναγκαίο ζήτημα για την εφαρμογή της ενίσχυσης των προγραμμάτων των έργων της παρ. 1 της Δράσης 16706 «Ψηφιακός Μετασχηματισμός Μικρομεσαίων Επιχειρήσεων», καθώς και κάθε άλλη αναγκαία, τεχνική ή εν γένει λεπτομέρεια για την ενημέρωση του Πληροφοριακού Συστήματος Σώρευσης Ενισχύσεων Ήσσονος Σημασίας.».
Άρθρο 32
Οικονομική στήριξη των επιχειρήσεων έκδοσης εφημερίδων - Τροποποίηση παρ. 3α άρθρου 86 του ν. 4674/2020
Στην παρ. 3α του άρθρου 86 του ν. 4674/2020 (Α΄ 53) επέρχονται οι εξής αλλαγές: α) στο πρώτο εδάφιο, η λέξη «2020» αντικαθίσταται από τις λέξεις «και 2021», β) προστίθεται τέταρτο εδάφιο και η παρ. 3α διαμορφώνεται ως εξής:
«3α. Ως πρόγραμμα χρηματοδότησης της παρ. 1 θεωρείται και η συνολική ή μερική κάλυψη για τους δικαιούχους της παρ. 1, της εισφοράς της περ. β΄ της παρ. 1 του άρθρου 6 του α.ν. 248/1967 (Α΄ 243), για τα έτη 2017 έως και 2021. Με την απόφαση της παρ. 3 μπορούν να οριστούν οι όροι και οι προϋποθέσεις για την εφαρμογή της παρούσας. Στο πρόγραμμα χρηματοδότησης της παρ. 1 δύνανται να ενταχθούν οι πάροχοι περιεχομένου περιφερειακής εμβέλειας επίγειας ψηφιακής τηλεόρασης, οι ραδιοφωνικοί σταθμοί, ο περιοδικός τύπος και οι επιχειρήσεις ηλεκτρονικών μέσων ενημέρωσης. Η απαλλαγή του πρώτου εδαφίου της περ. α΄ της παρ. 4 του άρθρου 50 του ν. 4779/2021 (Α΄ 27) εφαρμόζεται αναλόγως και για το παρόν πρόγραμμα χρηματοδότησης για το έτος 2021.».
Άρθρο 33
Ρύθμιση οφειλών προς τον Ενιαίο Δημοσιογραφικό Οργανισμό Επικουρικής Ασφάλισης Περίθαλψης - Τροποποίηση περ. α΄ παρ. 4 άρθρου 50 του ν. 4779/2021
Στην περ. α΄ της παρ. 4 του άρθρου 50 του ν. 4779/2021 (Α΄ 27) επέρχονται οι εξής αλλαγές: α) στο πρώτο εδάφιο ο αριθμός «2020» αντικαθίσταται από τον αριθμό «2021», β) το δεύτερο εδάφιο τροποποιείται ως προς την προθεσμία υποβολής του αιτήματος που προβλέπεται, και η περ. α΄ της παρ. 4 διαμορφώνεται ως εξής:
«4.α. Οφειλές προς τον Ενιαίο Δημοσιογραφικό Οργανισμό Επικουρικής Ασφάλισης Περίθαλψης (Ε.Δ.Ο.Ε.Α.Π.), οι οποίες προκύπτουν από τις εισφορές των περ. α΄ και β΄ της παρ. 1 του άρθρου 6 του α.ν. 248/1967, για τα έτη από 2017 έως και 2021, μπορούν να ρυθμιστούν με αίτηση του οφειλέτη προς τον Ε.Δ.Ο.Ε.Α.Π. σε έως εβδομήντα δύο (72) δόσεις με ελάχιστο ποσό εκάστης δόσης τα εκατό (100) ευρώ και με απαλλαγή από πρόστιμα και προσαυξήσεις εκπρόθεσμης υποβολής και καταβολής. Η ρύθμιση του πρώτου εδαφίου αφορά στις επιχειρήσεις που εντάσσονται στην παρ. 1 του άρθρου 86 του ν. 4674/2020 (Α΄ 53), στους παρόχους περιεχομένου περιφερειακής εμβέλειας επίγειας ψηφιακής τηλεόρασης, στους ραδιοφωνικούς σταθμούς και στον περιοδικό τύπο, καθώς επίσης στις επιχειρήσεις διαδικτύου από την έναρξη ισχύος του ν. 4498/2017 
(Α΄ 172), υπό τον όρο υποβολής σχετικού αιτήματος έως τις 30 Ιουνίου 2022. Τα ως άνω ισχύουν και για τους εργοδότες, οι οποίοι έχουν ασφαλισμένους στο Ταμείο Επικουρικής Ασφάλισης Συντακτών Πελοποννήσου, Ηπείρου και Νήσων (ΤΕΑΣ) και στο Επικουρικό Ταμείο Αρωγής Συντακτών Θεσσαλίας, Στερεάς Ελλάδας και Ευβοίας (ΕΤΑΣ).».
ΜΕΡΟΣ Γ΄ 
ΕΠΕΙΓΟΥΣΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ
 ΥΠΟΥΡΓΕΙΟΥ ΔΙΚΑΙΟΣΥΝΗΣ
Άρθρο 34
Καταχώριση μεταγραπτέων 
και εγγραπτέων πράξεων 
Υποθηκοφυλακείου Ευδήλου Ικαρίας
1. Μεταγραφές και καταχωρίσεις συμβολαίων, συμβάσεων εν γένει, δικαστικών αποφάσεων και πάσης φύσεως μεταγραπτέων ή εγγραπτέων πράξεων της Διοικήσεως, που έχουν κατατεθεί προς μεταγραφή ή καταχώριση στα βιβλία μεταγραφών, βαρών και διεκδικήσεων του άμισθου Υποθηκοφυλακείου Ευδήλου Ικαρίας μέχρι την 27η.3.2014, των οποίων δεν ολοκληρώθηκε στον χρόνο κατάθεσης η μεταγραφή ή η καταχώριση στα οικεία βιβλία, μεταγράφονται ή καταχωρούνται στα οικεία βιβλία, εφόσον πληρούν τις νόμιμες προϋποθέσεις που ίσχυαν κατά την αρχική κατάθεση. Τα τέλη που αναλογούν για τη μεταγραφή ή καταχώριση, υπολογιζόμενα στον χρόνο της αρχικής κατάθεσης, βαρύνουν τους ενδιαφερόμενους, εκτός εάν αποδεικνύεται ότι έχουν καταβληθεί κατά την κατάθεση.
2. Για τη μεταγραφή ή καταχώριση της παρ. 1 απαιτείται αίτηση του ενδιαφερομένου προς το αρμόδιο Υποθηκοφυλακείο, που συνοδεύεται από τα προς μεταγραφή ή καταχώριση απαιτούμενα έγγραφα με βάση τις διατάξεις που ισχύουν κατά τον χρόνο της αρχικής κατάθεσης και απόφαση του αρμόδιου Μονομελούς Πρωτοδικείου της περιοχής στην οποία βρίσκεται το ακίνητο που αφορά, κατά την εκουσία δικαιοδοσία, που εκδίδεται μετά από αίτηση παντός έχοντος έννομο συμφέρον, η οποία κοινοποιείται στο Δημόσιο και τον Υποθηκοφύλακα Ευδήλου Ικαρίας δέκα (10) τουλάχιστον ημέρες πριν από τη συζήτηση, με την οποία βεβαιώνονται, αποδεικνυόμενα με έγγραφα, η κατάθεση και ο χρόνος μεταγραφής ή καταχώρισης και διατάσσεται η μεταγραφή ή 
καταχώριση. 
3. Η μεταγραφή και καταχώριση σύμφωνα με το παρόν, ανατρέχει για τις νόμιμες συνέπειες στον χρόνο της αρχικής κατάθεσης. 
4. Δικαιώματα τρίτων που καταχωρήθηκαν επί των ως άνω ακινήτων, μετά την κατά τα ανωτέρω αρχική κατάθεση, συνεπεία της μη μεταγραφής ή καταχώρισης οιασδήποτε σύμβασης ή πράξης του παρόντος, διαγράφονται με πράξη του αρμόδιου Υποθηκοφύλακα. Με απόφαση του Υπουργού Δικαιοσύνης καθορίζονται λοιπές λεπτομέρειες για την εφαρμογή του παρόντος.
Άρθρο 35
Ευεργέτημα πενίας - 
Προσθήκη άρθρου 15Α του ν. 693/1977 
Στον ν. 693/1977 (Α΄ 262) προστίθεται άρθρο 15Α ως εξής:
«Άρθρο 15Α
Αίτημα χορήγησης 
ευεργετήματος πενίας
1. Κατά της απόφασης του Προέδρου του Ειδικού Δικαστηρίου Αγωγών Κακοδικίας ή του νόμιμου αναπληρωτή του, με την οποία απορρίπτεται αίτημα χορήγησης ευεργετήματος πενίας, δύναται να ασκηθεί αίτηση ανακλήσεως από τον αιτούντα εντός πέντε (5) ημερών από την κοινοποίησή της σε αυτόν. 
2. Επί της αιτήσεως αποφαίνεται οριστικώς το Ειδικό Δικαστήριο Αγωγών Κακοδικίας σε συμβούλιο, χωρίς κλήτευση του αιτούντος, το οποίο συγκροτείται από τον, κατά το άρθρο 1, Πρόεδρό του ή τον νόμιμο αναπληρωτή του, και απαρτίζεται από τον ίδιο, έναν (1) καθηγητή και έναν (1) δικηγόρο, κατά τη σειρά της κλήρωσής τους, τακτικά μέλη του Ειδικού Δικαστηρίου, ή από τους, κατά περίπτωση, νόμιμους αναπληρωτές τους, τηρουμένων των εξαιρέσεων που προβλέπει η παρ. 2 του άρθρου 1. Ένα εκ των ανωτέρω μελών ορίζεται από τον Πρόεδρο του Δικαστηρίου ως εισηγητής. Στο συμβούλιο δεν μετέχει ο δικαστικός λειτουργός που εξέδωσε την προσβαλλόμενη απορριπτική απόφαση.
3. Εκκρεμή ενώπιον του Ειδικού Δικαστηρίου Αγωγών Κακοδικίας αιτήματα χορήγησης ευεργετήματος πενίας διέπονται από το άρθρο 15Α.».
Άρθρο 36
Συμμετοχή των Προϊσταμένων κάθε τμήματος 
στις συνεδριάσεις του Δ.Σ. του ΤΑ.Χ.ΔΙ.Κ. 
ως εισηγητών - Τροποποίηση παρ. 5 άρθρου 4
του ν.δ. 1017/1971
Στην παρ. 5 του άρθρου 4 του ν.δ. 1017/1971 (Α΄ 209) η φράση «ο Προϊστάμενος του Τμήματος Οικονομικού» αντικαθίσταται από τη φράση «ο αρμόδιος Προϊστάμενος κάθε Τμήματος» και η παρ. 5 του άρθρου 4 διαμορφώνεται ως εξής:
«5. Των συνεδριάσεων του Διοικητικού Συμβουλίου μετέχει ως εισηγητής, άνευ ψήφου, ο αρμόδιος Προϊστάμενος κάθε Τμήματος.».
Άρθρο 37
Αποζημίωση δικαστικού επιμελητή - 
Προσθήκη παρ. 3 στο άρθρο 15 
του ν. 3226/2004
Στο άρθρο 15 του ν. 3226/2004 (Α΄ 208) προστίθεται παρ. 3 ως εξής:
«3. Για την αποζημίωση που καταβάλλεται σε δικαστικό επιμελητή, το προσήκον φορολογικό στοιχείο δύναται να εκδίδεται κατά την είσπραξη του ποσού της αποζημίωσης, μετά την εκκαθάριση και πριν από την εξόφληση αυτής, κατά παρέκκλιση κάθε άλλης διάταξης.».
Άρθρο 38
Μέσος όρος βαθμών των υποψηφίων 
και κριτήρια επιλογής διδασκόντων 
στην Εθνική Σχολή Δικαστικών Λειτουργών - Διόρθωση παροραμάτων - Τροποποίηση 
παρ. 3 άρθρου 20 και παρ. 4 άρθρου 49
 του ν. 4871/2021
1. Στο δεύτερο εδάφιο της παρ. 3 του άρθρου 20 του ν. 4871/2021 (Α΄ 246) προστίθεται η φράση «ή έξι βαθμών, κατά περίπτωση» και η παρ. 3 διαμορφώνεται ως εξής:
«3. Η αξιολόγηση της επίδοσης του υποψηφίου στην προφορική δοκιμασία γίνεται από κάθε μέλος της επιτροπής, το οποίο, μετά από το τέλος της εξέτασης, βαθμολογεί ιδιαιτέρως την επίδοση του υποψηφίου με έναν βαθμό για ολόκληρη την εξεταστέα ύλη. Ο μέσος όρος των πέντε (5) βαθμών ή έξι (6) βαθμών, κατά περίπτωση, αποτελεί τον βαθμό του υποψηφίου στην προφορική δοκιμασία, δηλαδή στο τρίτο στάδιο του εισαγωγικού διαγωνισμού.».
2. Στο δεύτερο εδάφιο της παρ. 4 του άρθρου 49 του ν. 4871/2021 η παραπομπή στην παρ. 5 αντικαθίσταται από παραπομπή στην παρ. 6 και η παρ. 4 του άρθρου 49 διαμορφώνεται ως εξής: 
«4. Τα κριτήρια για την επιλογή των διδασκόντων, τα οποία βαθμολογούνται με κλίμακα από μηδέν (0) έως δέκα (10), είναι τα εξής: α) Η ειδική ενασχόληση με το αντικείμενο της διδασκαλίας με συντελεστή βαρύτητας σαράντα τοις εκατό (40%). Εφόσον ο διδάσκων έχει ήδη διδάξει στη Σχολή, συνεκτιμώνται για τη βαθμολόγηση του κριτηρίου αυτού και οι κατά την παρ. 6 του άρθρου 27 αξιολογήσεις των σπουδαστών ως προς αυτόν, β) η συγγραφή βιβλίων ή μελετών σχετικών με το αντικείμενο της διδασκαλίας με συντελεστή βαρύτητας τριάντα τοις εκατό (30%), γ) η συμμετοχή σε συνέδρια και ημερίδες ως εισηγητές σχετικά με το αντικείμενο της διδασκαλίας με συντελεστή βαρύτητας είκοσι τοις εκατό (20%), δ) η ύπαρξη διδακτορικού ή μεταπτυχιακού τίτλου σχετικού με το αντικείμενο της διδασκαλίας με συντελεστή βαρύτητας δέκα τοις εκατό (10%).».
ΜΕΡΟΣ Δ΄
ΕΠΕΙΓΟΥΣΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ 
ΥΠΟΥΡΓΕΙΟΥ ΠΟΛΙΤΙΣΜΟΥ ΚΑΙ ΑΘΛΗΤΙΣΜΟΥ
Άρθρο 39
Μεταβατική διάταξη ως προς την υποχρέωση
απασχόλησης προπονητή - Τροποποίηση 
άρθρου 64 του ν. 4809/2021 
1. Στο άρθρο 64 του ν. 4809/2021 (Α΄ 102), περί μεταβατικών διατάξεων, προστίθεται παρ. 4 ως εξής:
«4. Μέχρι την έναρξη ισχύος της παρ. 4 του άρθρου 31 του ν. 2725/1999 (Α΄ 121), περί της υποχρέωσης απασχόλησης προπονητή, προπονητή έχουν υποχρέωση να απασχολούν:
 α) Οι αθλητικές ομοσπονδίες και οι αθλητικές ενώσεις.
 β) Οι Αθλητικές Ανώνυμες Εταιρείες και τα Τμήματα Αμειβόμενων Αθλητών.
 γ) Τα αθλητικά σωματεία τα οποία καλλιεργούν ομαδικό άθλημα και συμμετέχουν σε πρωταθλήματα εθνικών κατηγοριών και σε τοπικό πρωτάθλημα πρώτης κατηγορίας. 
 δ) Τα αθλητικά σωματεία που καλλιεργούν ατομικό άθλημα και έχουν αθλητές στη δύναμή τους ηλικίας κάτω των δεκαοκτώ (18) ετών.».
2. Η ισχύς της παρ. 1 αρχίζει από την 19η.6.2021.
Άρθρο 40
Αθλητικά σωματεία που έχουν ιδρυθεί 
με πρωτοβουλία ιδιωτικών εκπαιδευτικών οργανισμών και των συλλόγων αποφοίτων τους ή εργασιακών μονάδων - Τροποποίηση παρ. 1 άρθρου 2 και παρ. 1 άρθρου 8 
του ν. 2725/1999
1. Στο δεύτερο εδάφιο της παρ. 1 του άρθρου 2 του ν. 2725/1999 (Α΄ 121), περί των μελών του αθλητικού σωματείου, μετά από τη φράση «ή άλλες παρόμοιες» προστίθεται η φράση «, εξαιρουμένων των αθλητικών σωματείων που έχουν ιδρυθεί με πρωτοβουλία ιδιωτικών εκπαιδευτικών οργανισμών και των συλλόγων αποφοίτων τους ή εργασιακών μονάδων», και η παρ. 1 διαμορφώνεται ως εξής:
«1. Ο ελάχιστος αριθμός των μελών του αθλητικού σωματείου ορίζεται σε είκοσι (20). Δεν επιτρέπονται διακρίσεις σε τακτικά, δόκιμα ή πάρεδρα μέλη ή άλλες παρόμοιες, εξαιρουμένων των αθλητικών σωματείων που έχουν ιδρυθεί με πρωτοβουλία ιδιωτικών εκπαιδευτικών οργανισμών και των συλλόγων αποφοίτων τους ή εργασιακών μονάδων. Σε εξαιρετικές περιπτώσεις μπορεί να απονέμεται ο τίτλος του επιτίμου, κατά τα οριζόμενα από το καταστατικό του σωματείου, χωρίς δικαίωμα ψήφου, σε πρόσωπα που έχουν διακριθεί για την προσφορά τους στο σωματείο ή στον αθλητισμό. Ο αριθμός των μελών αθλητικού σωματείου είναι απεριόριστος. Διατάξεις καταστατικών που περιορίζουν τον αριθμό των μελών είναι άκυρες.».
2. Στην περ. β) της παρ. 1 του άρθρου 8 του ν. 2725/
1999, περί της ειδικής αθλητικής αναγνώρισης, μετά από τη φράση «εξαιρουμένων των περιπτώσεων ιδιωτικών εκπαιδευτικών οργανισμών» προστίθεται η φράση «και των συλλόγων αποφοίτων τους» και η παρ. 1 διαμορφώνεται ως εξής:
«1. Το αθλητικό σωματείο, για κάθε κλάδο άθλησης που καλλιεργεί, δικαιούται να ζητήσει την παροχή ειδικής αθλητικής αναγνώρισης. Η ειδική αθλητική αναγνώριση χορηγείται, ύστερα από αίτηση του σωματείου, με απόφαση του αρμόδιου οργάνου του Υπουργείου Πολιτισμού και Αθλητισμού ή άλλου από αυτό εξουσιοδοτημένου οργάνου της κεντρικής ή της περιφερειακής διοίκησης, εφόσον το σωματείο:
α) Είναι μέλος αθλητικής ένωσης ή ομοσπονδίας, όπως προκύπτει από σχετική βεβαίωση της οικείας ένωσης ή ομοσπονδίας. Αν δε δοθεί αιτιολογημένη αρνητική απάντηση εντός προθεσμίας δέκα (10) ημερών από την υποβολή αιτήσεως για χορήγηση της ανωτέρω βεβαίωσης, θεωρείται ότι η βεβαίωση έχει χορηγηθεί.
 β) Δεν έχει ως επωνυμία το όνομα, την επωνυμία, τον διακριτικό τίτλο ή το σήμα οποιασδήποτε εμπορικής επιχείρησης, εξαιρουμένων των περιπτώσεων ιδιωτικών εκπαιδευτικών οργανισμών και των συλλόγων αποφοίτων τους ή εργασιακών μονάδων, με πρωτοβουλία των οποίων έχουν ιδρυθεί αθλητικά σωματεία. 
 γ) Έχει επωνυμία διατυπωμένη στην ελληνική γλώσσα. Στις διεθνείς σχέσεις του το αθλητικό σωματείο μπορεί να αποδίδει την επωνυμία του και στην αγγλική γλώσσα.
 δ) Υποβάλλει εγκεκριμένο από το αρμόδιο δικαστήριο καταστατικό και πιστοποιητικό εγγραφής στο βιβλίο σωματείων του οικείου Πρωτοδικείου.
 ε) Τηρεί τα προβλεπόμενα από τον παρόντα νόμο βιβλία.».
Άρθρο 41
Διεύρυνση πιστοποιημένων χρηστών Ψηφιακού Μητρώου Μελών Λεσχών 
Φιλάθλων - Τροποποίηση παρ. 2 
άρθρου 41Ι του ν. 2725/1999
Στο πρώτο εδάφιο της παρ. 2 του άρθρου 41Ι του 
ν. 2725/1999 (Α΄ 121), περί του Ψηφιακού Μητρώου Μελών Λεσχών Φιλάθλων, προστίθεται περ. γ) και η παρ. 2 διαμορφώνεται ως εξής:
 «2. Πιστοποιημένοι χρήστες του Μητρώου είναι: α) οι νόμιμοι εκπρόσωποι των λεσχών φιλάθλων και οι υπεύθυνοι λειτουργίας των παραρτημάτων τους, β) οι νόμιμοι εκπρόσωποι των αθλητικών σωματείων, Τμημάτων Αμειβομένων Αθλητών (Τ.Α.Α.) ή Ανώνυμων Αθλητικών Εταιρειών (Α.Α.Ε.), που έχουν παράσχει τη συναίνεση της παρ. 3 του άρθρου 41Β για την αναγνώριση της λέσχης ως σωματείου και γ) οι αρμόδιοι υπάλληλοι της Γενικής Γραμματείας Αθλητισμού (Γ.Γ.Α.). Πρόσβαση στο Μητρώο, για λόγους δημόσιας ασφάλειας, έχει η αρμόδια υπηρεσία της Ελληνικής Αστυνομίας υπό τους όρους του δικαίου της Ευρωπαϊκής Ένωσης [Κανονισμός (ΕΕ) 2016/679 - L 119/1 GDPR] και του εθνικού δικαίου 
(ν. 4624/2019, (Α΄ 137).».
Άρθρο 42
Παράταση της θητείας της Διαρκούς Επιτροπής
για την Αντιμετώπιση της Βίας 
Παρατείνεται από τη λήξη της έως την 31η.12.2022, η θητεία της Διαρκούς Επιτροπής για την Αντιμετώπιση της Βίας του άρθρου 41Α του ν. 2725/1999 (Α΄ 121), η οποία συγκροτήθηκε με την υπό στοιχεία ΥΠΠΟΑ/ΓΔΟΑ/ΔΕΑΕΑ/ΤΕΑΔ/185445/6112/282/186/8.4.2019 απόφαση του Υφυπουργού Πολιτισμού και Αθλητισμού (ΥΟΔΔ 196). 
Άρθρο 43
Μεταβατική κάλυψη λειτουργικών αναγκών 
του «ΕΘΝΙΚΟΥ ΑΘΛΗΤΙΚΟΥ ΠΡΟΠΟΝΗΤΙΚΟΥ 
ΚΕΝΤΡΟΥ ΟΛΥΜΠΙΑΚΟΥ ΧΩΡΙΟΥ» - 
Τροποποίηση άρθρου 137 του ν. 4876/2021 
Στο άρθρο 137 του ν. 4876/2021 (Α΄ 251) περί μεταβατικής διάταξης για τη λειτουργία του νομικού προσώπου δημοσίου δικαίου με την επωνυμία «ΕΘΝΙΚΟ ΑΘΛΗΤΙΚΟ ΠΡΟΠΟΝΗΤΙΚΟ ΚΕΝΤΡΟ ΟΛΥΜΠΙΑΚΟΥ ΧΩΡΙΟΥ», 
προστίθενται παρ. 2, 3, 4 και 5 και το άρθρο διαμορφώνεται ως εξής:
«Άρθρο 137
Μεταβατική διάταξη για τη λειτουργία 
του Ν.Π.Δ.Δ. «ΕΘΝΙΚΟ ΑΘΛΗΤΙΚΟ ΠΡΟΠΟΝΗΤΙΚΟ
ΚΕΝΤΡΟ ΟΛΥΜΠΙΑΚΟΥ ΧΩΡΙΟΥ»
1. Από την έναρξη ισχύος του π.δ. 77/2021 (Α΄ 189), με το οποίο ιδρύεται το Ν.Π.Δ.Δ. με την επωνυμία «ΕΘΝΙΚΟ ΑΘΛΗΤΙΚΟ ΠΡΟΠΟΝΗΤΙΚΟ ΚΕΝΤΡΟ ΟΛΥΜΠΙΑΚΟΥ ΧΩΡΙΟΥ», και προς εξασφάλιση της εύρυθμης λειτουργίας του μέχρι να διοριστεί η Επιτροπή Διοίκησης αυτού, εκδοθεί ο Οργανισμός του, ολοκληρωθεί η στελέχωση και διαπιστωθεί, κατόπιν αυτών, η εν γένει λειτουργική ετοιμότητά του, οι υφιστάμενες αθλητικές εγκαταστάσεις του λειτουργούν υπό την εποπτεία και τον έλεγχο της Γενικής Γραμματείας Αθλητισμού (Γ.Γ.Α.) και υποστηρίζονται διοικητικά από τις αρμόδιες υπηρεσίες της. Κατά τη χρονική περίοδο του πρώτου εδαφίου οι πάσης φύσεως δαπάνες του Ν.Π.Δ.Δ. του πρώτου εδαφίου καλύπτονται από τον προϋπολογισμό της Γ.Γ.Α. Η λειτουργική ετοιμότητα του Ν.Π.Δ.Δ. του πρώτου εδαφίου, βεβαιώνεται με διαπιστωτική πράξη του αρμόδιου για τον αθλητισμό Υπουργού, η οποία δημοσιεύεται στην Εφημερίδα της Κυβερνήσεως. Από τη δημοσίευση της ανωτέρω διαπιστωτικής πράξης στην Εφημερίδα της Κυβερνήσεως τερματίζεται η διοικητική και οικονομική συνδρομή της Γ.Γ.Α. και το νομικό πρόσωπο του πρώτου εδαφίου τίθεται σε πλήρη και αυτόνομη λειτουργία, χωρίς να απαιτείται οποιαδήποτε άλλη ενέργεια 
ή διατύπωση.
2. Το νομικό πρόσωπο της παρ. 1, για τη μεταβατική περίοδο που εκτείνεται από τον διορισμό της Επιτροπής Διοίκησης αυτού έως την έκδοση του Οργανισμού του σύμφωνα με το άρθρο 20 του ν. 4622/2019 (Α΄133), λειτουργεί σε επίπεδο Τμήματος, το οποίο διαρθρώνεται σε τρία (3) γραφεία ως εξής:
α) Γραφείο Διοικητικού, το οποίο είναι αρμόδιο για τη διοίκηση των υπηρεσιών και του προσωπικού,
β) Γραφείο Οικονομικού, το οποίο είναι αρμόδιο για τη διαχείριση των οικονομικών πόρων και των υλικών μέσων και την παρακολούθηση όλων των λογιστικών δραστηριοτήτων και
γ) Γραφείο Αθλητικών Δραστηριοτήτων, το οποίο είναι αρμόδιο για τον προγραμματισμό και τη διοργάνωση αθλητικών δραστηριοτήτων και εκδηλώσεων.
3. Για την κάλυψη των άμεσων αναγκών λειτουργίας του «ΕΘΝΙΚΟΥ ΑΘΛΗΤΙΚΟΥ ΠΡΟΠΟΝΗΤΙΚΟΥ ΚΕΝΤΡΟΥ ΟΛΥΜΠΙΑΚΟΥ ΧΩΡΙΟΥ» συστήνονται πέντε (5) θέσεις μόνιμου προσωπικού και κατανέμονται κατά κατηγορία και κλάδο ως εξής: 
α) Κατηγορία Πανεπιστημιακής Εκπαίδευσης (ΠΕ): τρεις (3) θέσεις, εκ των οποίων:
αα) δύο (2) θέσεις Κλάδου Διοικητικού - Οικονομικού, 
αβ) μία (1) θέση Κλάδου Πληροφορικής, 
β) Κατηγορία Δευτεροβάθμιας Εκπαίδευσης (ΔΕ): δύο (2) θέσεις Κλάδου-Διοικητικών Γραμματέων.
4. Οι θέσεις της παρ. 3 καλύπτονται με απόσπαση σε αυτό μόνιμων υπαλλήλων με σχέση εργασίας δημοσίου δικαίου ή υπαλλήλων με σχέση εργασίας ιδιωτικού δικαίου αορίστου χρόνου του Υπουργείου Πολιτισμού και Αθλητισμού, της Γενικής Γραμματείας Αθλητισμού ή των λοιπών εποπτευόμενων υπ’ αυτών φορέων εντός της Γενικής Κυβέρνησης με ταυτόχρονη δέσμευση της αντίστοιχης θέσης. 
Από την έναρξη ισχύος του παρόντος και για τη μεταβατική περίοδο μέχρι την έκδοση του Οργανισμού του νομικού προσώπου, οι αποσπάσεις του προηγούμενου εδαφίου διενεργούνται μετά από αίτηση του υπαλλήλου, με απόφαση του Διοικητικού Συμβουλίου του νομικού προσώπου και διακόπτονται είτε με την έκδοση της διαπιστωτικής πράξης της παρ. 1, είτε μετά από αίτηση του υπαλλήλου, ομοίως με απόφαση του Διοικητικού Συμβουλίου του νομικού προσώπου.
5. Του Τμήματος προΐσταται υπάλληλος κλάδου ΠΕ Διοικητικού - Οικονομικού, ή ελλείψει ΠΕ, ΔΕ Διοικητικού - Λογιστικού στον οποίο ανατίθενται και οι αρμοδιότητες και τα καθήκοντα του άρθρου 25 του ν. 4270/2014 (Α΄143). Μέχρι την έκδοση της διαπιστωτικής πράξης της παρ. 1 χρέη προϊσταμένου δύναται να ασκεί και αποσπασμένος υπάλληλος που πληροί τα κριτήρια του προηγούμενου εδαφίου μετά από απόφαση του Διοικητικού Συμβουλίου.».
Άρθρο 44
Παραχώρηση χρήσης του κλειστού γυμναστηρίου καλαθοσφαίρισης του Ολυμπιακού Αθλητικού Κέντρου Αθήνας «Σπύρος Λούης» στην Ανώνυμη Εταιρεία 
με την επωνυμία «ΠΑΝΑΘΗΝΑΪΚΟΣ ΑΘΛΗΤΙΚΟΣ ΟΜΙΛΟΣ ΚΑΛΑΘΟΣΦΑΙΡΙΚΗ ΑΝΩΝΥΜΗ ΕΤΑΙΡΕΙΑ»
1.α) Το κλειστό γυμναστήριο καλαθοσφαίρισης του Ολυμπιακού Αθλητικού Κέντρου Αθήνας (Ο.Α.Κ.Α.) Σπύρος Λούης, η διαχείριση και εκμετάλλευση του οποίου ανήκει, σύμφωνα με την παρ. 1 του άρθρου 14 του 
ν. 1646/1986 (Α΄ 138), στο νομικό πρόσωπο ιδιωτικού δικαίου με την επωνυμία «ΟΛΥΜΠΙΑΚΟ ΑΘΛΗΤΙΚΟ ΚΕΝΤΡΟ ΑΘΗΝΑΣ (Ο.Α.Κ.Α.) ΣΠΥΡΟΣ ΛΟΥΗΣ» (στο εξής «OAKA»), παραχωρείται, κατά χρήση, διαχείριση και εκμετάλλευση, για σαράντα εννέα (49) έτη, στην Καλαθοσφαιρική Ανώνυμη Εταιρεία με την επωνυμία «ΠΑΝΑΘΗΝΑΪΚΟΣ ΑΘΛΗΤΙΚΟΣ ΟΜΙΛΟΣ ΚΑΛΑΘΟΣΦΑΙΡΙΚΗ ΑΝΩΝΥΜΗ ΕΤΑΙΡΕΙΑ», υπό τον διακριτικό τίτλο «ΚΑΕ ΠΑΝΑΘΗΝΑΪΚΟΣ ΟΠΑΠ» (στο εξής «ΚΑΕ»), με έδρα το Αμαρούσιο Αττικής. Η παραχώρηση αρχίζει από την ημερομηνία υπογραφής της σύμβασης της περ. β). Μετά τη λήξη της παραχώρησης, η χρήση, διαχείριση και εκμετάλλευση του γυμναστηρίου, μετά των συστατικών και παραρτημάτων του και όλου του εξοπλισμού του, όπως θα έχει διαμορφωθεί και σε όποια κατάσταση βρίσκεται, επανέρχεται στο ΟΑΚΑ, άνευ αποζημιώσεως της ΚΑΕ ή οποιουδήποτε τρίτου.
β) Με σύμβαση που υπογράφεται μεταξύ του OAKA και της ΚΑΕ, καθορίζονται οι ειδικότεροι όροι και προϋποθέσεις της παραχώρησης, σε συμφωνία με το παρόν άρθρο. Η παραχώρηση περιλαμβάνει το Κλειστό Γήπεδο Καλαθοσφαίρισης (κεντρικό κτίριο), το σύνολο των συνδεδεμένων με τη χρήση του κεντρικού γυμναστηρίου βοηθητικών κτιρίων, γραφείων και εγκαταστάσεων, τον κινητό εξοπλισμό τους και τον περιβάλλοντα περιφραγμένο χώρο. Στην παραχώρηση περιλαμβάνεται, επιπλέον, το δικαίωμα πλήρους και αποκλειστικής χρήσης του οριοθετημένου χώρου στάθμευσης οχημάτων (P5) εκτός από τις περιόδους διοργάνωσης:
i) παγκόσμιων, ευρωπαϊκών αγώνων ή πρωταθλημάτων και αγώνων εθνικών ομάδων, 
ii) πέντε (5) πολιτιστικών εκδηλώσεων ανά έτος, κατ’ επιλογήν της Διοίκησης του ΟΑΚΑ, οπότε ο ανωτέρω χώρος στάθμευσης τίθεται ακωλύτως και άνευ ανταλλάγματος στη διάθεση της εκάστοτε διοργανώτριας αρχής αυτών, υπό την επιφύλαξη των όρων και της διαδικασίας της σύμβασης. 
γ) Η διέλευση οχημάτων και πεζών από τον δρόμο που παρεμβάλλεται μεταξύ της παραχωρούμενης εγκατάστασης και του οριοθετημένου χώρου στάθμευσης οχημάτων (P5) παραμένει, σε κάθε περίπτωση, ελεύθερη.
δ) Τα παραχωρούμενα κτίρια, οι εγκαταστάσεις και οι υπαίθριοι χώροι απεικονίζονται περιμετρικά υπό τους αριθμούς 1, 2, 3, 4, 5, 6, 7, 8, 9, 10, 11, 12, 13, 14 και 15 και υπό τα κεφαλαία αλφαβητικά γράμματα Κ, Λ, Μ, Ν, Ξ, Ο, Π, Ρ, Σ, Κ στο διάγραμμα του Παραρτήματος Ι, με θέμα «ΟΛΥΜΠΙΑΚΟ ΑΘΛΗΤΙΚΟ ΚΕΝΤΡΟ ΣΠΥΡΟΣ ΛΟΥΗΣ – ΟΑΚΑ ΣΚΑΡΙΦΗΜΑ ΠΕΡΙΦΡΑΞΗΣ ΕΠΙ ΕΔΑΦΟΥΣ ΚΛΕΙΣΤΟΥ ΓΥΜΝΑΣΤΗΡΙΟΥ ΑΘΛΟΠΑΙΔΙΩΝ ΚΑΙ ΧΩΡΟΣ ΣΤΑΘΜΕΥΣΗΣ Ρ5», που συντάχθηκε από τους Θανάση Σπέρτο, Πολιτικό Μηχανικό Π.Ε., Διευθυντή Τεχνικών Υπηρεσιών Ο.Α.Κ.Α. «Σπύρος Λούης» και Σάββα Μηναΐδη, Πολιτικό Μηχανικό Τ.Ε., Τμήμα Μελετών Ο.Α.Κ.Α. «Σπύρος Λούης», το οποίο αποτελεί αναπόσπαστο μέρος του παρόντος. 
2. Η παραχώρηση τελεί, υπό τους ακόλουθους όρους:
α) Η ΚΑΕ διατηρεί το δικαίωμα πλήρους και αποκλειστικής εκμετάλλευσης, λειτουργίας και χρήσης των παραχωρούμενων κτιρίων, εγκαταστάσεων και υπαίθριων χώρων, εμπεριεχομένου του δικαιώματος μίσθωσης και παραχώρησης τούτων σε τρίτους. Η ΚΑΕ αναλαμβάνει με δικές της δαπάνες, στο όνομα και για λογαριασμό του ΟΑΚΑ, όπου τούτο απαιτείται, να διεκπεραιώσει τις ενέργειες, που απαιτούνται για τη χορήγηση των αδειών λειτουργίας και χρήσης των παραχωρούμενων κτηρίων, εγκαταστάσεων και υπαίθριων χώρων, με τη συνεπικουρία του ΟΑΚΑ και του Δημοσίου υπέρ της ΚΑΕ. Από την έναρξη ισχύος της παραχώρησης, παραχωρούνται αυτοδικαίως στην ΚΑΕ υφιστάμενες άδειες για κάθε επιτρεπόμενο άθλημα και δραστηριότητα εντός των παραχωρούμενων κτιρίων, εγκαταστάσεων και 
υπαίθριων χώρων.
β) Η ΚΑΕ Παναθηναϊκός αποδίδει στο ΟΑΚΑ ποσοστό τριάντα τοις εκατό (30%) επί των καθαρών εσόδων που προκύπτουν από τη μίσθωση και την εν γένει εμπορική εκμετάλλευση των παραχωρούμενων κτιρίων, εγκαταστάσεων και υπαίθριων χώρων, ρητά εξαιρουμένων των εσόδων από εισιτήρια, χορηγίες, τηλεοπτικά δικαιώματα και διαφημίσεις. Η απόδοση γίνεται κατ’ έτος και όχι αργότερα της 30ής Ιουνίου για το ποσοστό επί των εσόδων του προηγούμενου έτους. 
γ) Η ΚΑΕ δεσμεύεται στην πραγματοποίηση εντός των πρώτων δώδεκα (12) ετών από την έναρξη ισχύος του παρόντος επενδύσεων στα παραχωρούμενα κτίρια, εγκαταστάσεις και υπαίθριους χώρους ύψους τριών εκατομμυρίων ευρώ (3.000.000,00) είτε άμεσα είτε δια των μισθωτών/παραχωρησιούχων αυτής. Στην επένδυση περιλαμβάνονται, σε κάθε περίπτωση, και έργα αναβάθμισης της αθλητικής εγκατάστασης. 
Κάθε επένδυση των μισθωτών/παραχωρησιούχων της ΚΑΕ αποτελεί επένδυση της ΚΑΕ για την εκπλήρωση της ως άνω υποχρέωσης. 
Εφόσον για την επίτευξη των σκοπών της Παραχώρησης απαιτηθεί η έκδοση οιασδήποτε Άδειας από οιαδήποτε Αρμόδια Αρχή, το Ελληνικό Δημόσιο και το ΟΑΚΑ θα συμπράξουν με κάθε τρόπο, ώστε να εκδοθούν αυτές έγκαιρα.
δ) Η ΚΑΕ υποχρεούται στην τακτική και έκτακτη συντήρηση των παραχωρούμενων κτιρίων, εγκαταστάσεων και υπαίθριων χώρων, καθώς και στην αποκατάσταση των πάσης φύσεως φθορών και ζημιών τους. Το ΟΑΚΑ διατηρεί το δικαίωμα να ζητήσει, από την ΚΑΕ, την εκτέλεση πρόσθετων εργασιών, προς τον σκοπό πλήρους τεχνικής εκπλήρωσης των ως άνω υποχρεώσεων. Η εκτέλεση των εργασιών πραγματοποιείται αποκλειστικά κατόπιν προηγούμενης συνεννόησης με την ΚΑΕ και σύμφωνα με το πρόγραμμα και τις ανάγκες της χρήσης που καθορίζει η ΚΑΕ. Τυχόν πρόσθετες κατασκευές που πραγματοποιούνται με δαπάνες της ΚΑΕ, ανεξαρτήτως της μορφής και του χαρακτήρα τους, παραμένουν επ΄ ωφελεία της παραχώρησης και μετά τη λήξη του χρόνου αυτής. Ομοίως, η ΚΑΕ βαρύνεται με τις δαπάνες κάλυψης των τακτικών και έκτακτων ασφαλιστικών κινδύνων, που είναι δυνατόν να προέλθουν από τη χρήση, εκμετάλλευση και, εν γένει λειτουργία των παραχωρούμενων κτιρίων, εγκαταστάσεων και υπαίθριων χώρων. Εξαίρεση αποτελεί μεγάλη ή ολική καταστροφή από φυσικά φαινόμενα, ανωτέρα βία ή άλλα απρόβλεπτα περιστατικά, οι επιπτώσεις των οποίων δεν βαρύνουν την ΚΑΕ. 
ε) Η ΚΑΕ υπέχει αποκλειστική αστική και ποινική ευθύνη από υπαίτιες πράξεις και παραλείψεις που προέρχονται από όργανά της, κατά τη διάρκεια χρήσης, διαχείρισης και εκμετάλλευσης των παραχωρούμενων κτιρίων, εγκαταστάσεων και υπαίθριων χώρων.
στ) Το σύνολο των παραχωρούμενων κτιρίων, γραφείων, εγκαταστάσεων και νυν υπαίθριων χώρων τίθεται ακωλύτως και άνευ ανταλλάγματος στη διάθεση της Ελληνικής Ομοσπονδίας Καλαθοσφαίρισης (ΕΟΚ), για τις ανάγκες των εθνικών ομάδων καλαθοσφαίρισης ανδρών και γυναικών και των κλιμακίων αυτών, στο πλαίσιο διεξαγωγής των ετησίως προγραμματισμένων διεθνών αγώνων και προπονήσεών τους, περιλαμβανομένων και των αντίστοιχων προπονήσεων των φιλοξενουμένων εθνικών ομάδων καλαθοσφαίρισης ανδρών και γυναικών της αλλοδαπής, σύμφωνα με τους ειδικότερους όρους της σύμβασης. Το σύνολο των παραχωρούμενων κτιρίων, εγκαταστάσεων και υπαίθριων χώρων μπορεί να χρησιμοποιείται και για τη φιλοξενία παγκοσμίων ή πανευρωπαϊκών αγώνων ή πρωταθλημάτων και αγώνων εθνικών ομάδων, σύμφωνα με τους ειδικότερους όρους της Σύμβασης.
ζ) Διενεργούμενες δραστηριότητες εντός του αντικειμένου της παραχώρησης, οι οποίες εκπηγάζουν από συμβάσεις που έχουν συναφθεί μεταξύ του ΟΑΚΑ και τρίτων παραμένουν σε ισχύ σύμφωνα με τα οριζόμενα στις οικείες συμβάσεις. Η ΚΑΕ υπεισέρχεται σε αυτές, ως συμβαλλόμενη, από την ημερομηνία θέσης σε ισχύ της σύμβασης, αναλαμβάνοντας τα δικαιώματα και τις υποχρεώσεις που απορρέουν από αυτές. Μετά τη λήξη των ως άνω συμβάσεων και σε περίπτωση άρνησης του εκάστοτε δραστηριοποιούμενου σε χώρο του αντικειμένου της παραχώρησης να τον αποδώσει στην ΚΑΕ, καθώς και σε κάθε άλλη περίπτωση κατοχής, με οποιαδήποτε έννομη σχέση ή και αυθαιρέτως, χώρων ακινήτων που έχουν περιέλθει κατ’ εφαρμογή της παρ. 1 στη διοίκηση, διαχείριση και εκμετάλλευση της ΚΑΕ, η τελευταία δύναται να ζητήσει τη σύμπραξη του Τμήματος Ακίνητης Περιουσίας και Αθλητικής Υποδομής της Διεύθυνσης Τεχνικών Αθλητικών Έργων και Υποδομών του Υπουργείου Πολιτισμού και Αθλητισμού, ώστε να προβεί σε αποβολή τους.
Σε κάθε περίπτωση, η παράδοση του αντικειμένου της παραχώρησης στην ΚΑΕ δεν διαταράσσει τη συνεχή λειτουργία εντός αυτού:
ζα) του Αστυνομικού Τμήματος του ΟΑΚΑ και 
ζβ) των γραφείων της Ελληνικής Ομοσπονδίας Καλαθοσφαίρισης, τα οποία χρησιμοποιούνται άνευ ανταλλάγματος για όλη τη διάρκεια της παραχώρησης.
Ως προς τη λειτουργία των γραφείων της Ελληνικής Ομοσπονδίας Ξιφασκίας, ορίζεται μεταβατική περίοδος ενός (1) έτους από την υπογραφή της Σύμβασης για την αποχώρηση της Ομοσπονδίας από αυτά. 
η) Η ΚΑΕ μπορεί να συμπληρώσει την ονομασία των παραχωρούμενων κτιρίων και εγκαταστάσεων. 
θ) Κατά τη διάρκεια της παραχώρησης, τα κτίρια, οι εγκαταστάσεις και οι υπαίθριοι χώροι δεν αποκλείονται από χρηματοδοτικά εργαλεία στα οποία εντάσσονται οι υπόλοιποι χώροι ευθύνης του ΟΑΚΑ, προς τον σκοπό ενδεικτικά επιδιόρθωσης στέγης ή ανεξαρτητοποίησης θέρμανσης, υπό τους όρους του δικαίου της Ευρωπαϊκής Ένωσης. 
3. α) Δεν θίγονται, καθ’ οιονδήποτε τρόπον, η εργασιακή κατάσταση και το μισθολογικό καθεστώς του πάσης φύσεως τακτικού και έκτακτου προσωπικού του ΟΑΚΑ, που έχει ήδη διατεθεί για την αντιμετώπιση των λειτουργικών αναγκών των υπό παραχώρηση κτιρίων, εγκαταστάσεων και χώρων. 
β) Είναι δυνατή, κατόπιν αιτήματος της ΚΑΕ και ρητής συναίνεσης των εργαζομένων και του νομικού προσώπου, η απασχόληση συγκεκριμένων υπαλλήλων του ΟΑΚΑ, σύμφωνα με τους όρους του παρόντος και της σύμβασης παραχώρησης, για συγκεκριμένο χρονικό διάστημα προς κάλυψη των λειτουργικών αναγκών των εγκαταστάσεων. Ειδικώς στην περίπτωση του προηγούμενου εδαφίου, η μισθοδοσία και η ασφαλιστική κάλυψη των ανωτέρω υπαλλήλων βαρύνουν την ΚΑΕ, χωρίς να θίγεται το εργασιακό, εν γένει, καθώς και το μισθολογικό καθεστώς τους.
Οι ανωτέρω εργαζόμενοι, οι οποίοι θα απασχοληθούν στην ΚΑΕ, λαμβάνουν άδεια άνευ αποδοχών από την οργανική τους θέση, κατά παρέκκλιση των κείμενων διατάξεων. Μετά τη διακοπή για οποιονδήποτε λόγο της Σύμβασης με την ΚΑΕ, διακόπτεται, χωρίς καμία περαιτέρω διατύπωση, η άδεια άνευ αποδοχών. 
4. Για την παράδοση κάθε ακίνητου και κινητού στοιχείου καταρτίζεται σχετικό πρωτόκολλο, μεταξύ του ΟΑΚΑ και της ΚΑΕ, στο οποίο, εκτός της γενικής αναφοράς των ακινήτων, παρατίθεται περιγραφή, κατά τρόπο συνοπτικό και ομαδοποιημένο, του κινητού εξοπλισμού των εγκαταστάσεων, και των τυχόν ελαττωμάτων αυτού. Στο πρωτόκολλο προσαρτάται, ως αναπόσπαστο μέρος αυτού, τεχνική έκθεση αποτύπωσης των χώρων/εξοπλισμών του αντικειμένου της παραχώρησης. Η τεχνική έκθεση συντάσσεται με ευθύνη και δαπάνες της ΚΑΕ εντός έξι (6) μηνών από την υπογραφή της σύμβασης. Στην τεχνική έκθεση αποτυπώνεται η τεχνική αξιολόγηση της κατάστασης του αντικειμένου της παραχώρησης, όπως και του εκτιμώμενου κόστους αποκατάστασης τυχόν ελαττωμάτων, των οποίων διαπιστώνεται η ύπαρξη ή πιθανολογείται η εμφάνιση. Το ανωτέρω κόστος καλύπτεται σύμφωνα με τη διαδικασία και τους όρους της σύμβασης. 
5. Οποιαδήποτε διαφορά ή διαφωνία ανακύψει σε σχέση με την ερμηνεία και την εκτέλεση της σύμβασης και δεν επιλυθεί φιλικά μεταξύ των αντισυμβαλλομένων μερών εντός ενενήντα (90) ημερών από την ημέρα που ανέκυψε, παραπέμπεται από οποιοδήποτε από τα μέρη προς επίλυση σε διαιτησία, σύμφωνα με τα ειδικώς οριζόμενα στη σύμβαση.
6. Όλοι οι όροι της παρούσας παραχώρησης είναι ουσιώδεις και η παραβίασή τους μπορεί να αποτελέσει λόγο ανάκλησής της, σύμφωνα με την προβλεπόμενη στη σύμβαση ειδική διαδικασία. 
7. Ανάκληση της παραχώρησης μπορεί να λάβει χώρα κατόπιν αιτήματος της ΚΑΕ, σύμφωνα με τη διαδικασία που προβλέπεται στη σύμβαση, εφόσον πληρούται κάποια από τις εξής προϋποθέσεις:
α) Ανέγερση άλλου γηπέδου. Η ΚΑΕ μπορεί να επικαλεσθεί την πλήρωση της προϋπόθεσης αυτής μόνον μετά το πέρας δώδεκα (12) ετών από την παραχώρηση. 
β) Πτώχευση/εκκαθάριση/λύση της ΚΑΕ.
γ) Λόγοι ανωτέρας βίας, που καθιστούν υπέρμετρα επαχθή την παραχώρηση. 
δ) Μη λήψη άδειας/αδειών, χωρίς υπαιτιότητα της ΚΑΕ, σε σχέση με τέλεση αγώνων ή εκτέλεσης επενδυτικού σχεδίου ή/και συντηρήσεων. 
8. Τα δικαιώματα πλήρους και αποκλειστικής εκμετάλλευσης και διαχείρισης που παραχωρούνται στην ΚΑΕ υπερισχύουν και δεν θίγονται α) από τυχόν αντίθετες προβλέψεις σε σχέση με τη χρήση των παραχωρούμενων κτιρίων, εγκαταστάσεων και υπαίθριων χώρων, συμπεριλαμβανομένων και προβλέψεων από τη θέση σε ισχύ τυχόν επιχειρησιακών σχεδίων εκ μέρους του Ελληνικού Δημοσίου και β) από ενδεχόμενες μεταβολές στο ιδιοκτησιακό/διαχειριστικό καθεστώς των παραχωρούμενων κτιρίων, εγκαταστάσεων και υπαίθριων χώρων. 
9. Το παρόν ισχύει με την επιφύλαξη των κανόνων του ενωσιακού δικαίου περί των κρατικών ενισχύσεων και υπό την προϋπόθεση σχετικής έγκρισης από την αρμόδια Γενική Διεύθυνση της Ευρωπαϊκής Επιτροπής. 
Άρθρο 45
Ανάθεση δημόσιων συμβάσεων μελετών 
και έργων, προμηθειών και υπηρεσιών 
για τις ανάγκες στέγασης αθλητικών ομοσπονδιών στο Ολυμπιακό Αθλητικό 
Κέντρο Αθηνών «Σπύρος Λούης»
1. Αποκλειστικά για τις επείγουσες ανάγκες στέγασης των αθλητικών ομοσπονδιών των αθλημάτων της ξιφασκίας, της χειροσφαίρισης, της γυμναστικής και του αθλητικού ομαδικού χορού στο Ολυμπιακό Αθλητικό Κέντρο Αθηνών «Σπύρος Λούης», μελέτες και έργα που αφορούν στην κατασκευή αντίστοιχων αθλητικών εγκαταστάσεων που είναι αναγκαίες για τον σκοπό αυτόν, καθώς και στις υποστηρικτικές των εγκαταστάσεων αυτών υποδομές, αν η εκτιμώμενη αξία της σύμβασης είναι κατώτερη των ορίων του άρθρου 5 του ν. 4412/2016 
(Α΄ 147), μπορούν να ανατίθενται από το νομικό πρόσωπο ιδιωτικού δικαίου (Ν.Π.Ι.Δ.) με την επωνυμία Ολυμπιακό Αθλητικό Κέντρο Αθηνών «Σπύρος Λούης», κατά παρέκκλιση κάθε αντίθετης εθνικής διάταξης, με την επιφύλαξη του ενωσιακού δικαίου και των ειδικών κανόνων που διέπουν το Ταμείο Ανάκαμψης και Ανθεκτικότητας, με προσφυγή στη διαδικασία με διαπραγμάτευση χωρίς προηγούμενη δημοσίευση, σύμφωνα με την περ. γ) της παρ. 2 του άρθρου 32 του ν. 4412/2016 με την πρόσκληση τριών (3) τουλάχιστον οικονομικών φορέων. Για τις ανάγκες του πρώτου εδαφίου, για προμήθειες υλικού και υπηρεσιών συναφών με την κατασκευή των αναγκαίων αθλητικών εγκαταστάσεων, το νομικό πρόσωπο ιδιωτικού δικαίου (Ν.Π.Ι.Δ.) με την επωνυμία Ολυμπιακό Αθλητικό Κέντρο Αθηνών «Σπύρος Λούης» μπορεί να αναθέτει δημόσιες συμβάσεις προσφεύγοντας στη διαδικασία διαπραγμάτευσης, χωρίς προηγούμενη δημοσίευση, κατά την περ. γ) της παρ. 2 του άρθρου 32 του ν. 4412/2016, με την επιφύλαξη του ενωσιακού δικαίου και των ειδικών κανόνων που διέπουν το Ταμείο Ανάκαμψης και Ανθεκτικότητας. Οι αποφάσεις ανάθεσης κατακύρωσης των συμβάσεων της παρούσας αναρτώνται στο Κεντρικό Ηλεκτρονικό Μητρώο Δημοσίων Συμβάσεων (Κ.Η.Μ.ΔΗ.Σ.) του άρθρου 38 του ν. 4412/2016, το αργότερο εντός τεσσάρων (4) μηνών από την υπογραφή τους.
2. Οι αθλητικές εγκαταστάσεις και οι υποστηρικτικές υποδομές της παρ. 1 κατασκευάζονται στο τμήμα Ρ8 εντός του εποπτευόμενου από τη Γενική Γραμματεία Αθλητισμού (Γ.Γ.Α.) νομικού προσώπου ιδιωτικού δικαίου (Ν.Π.Ι.Δ.) με την επωνυμία Ολυμπιακό Αθλητικό Κέντρο Αθηνών «Σπύρος Λούης», όπως αυτό το τμήμα εμφαίνεται περιμετρικά υπό τα κεφαλαία αλφαβητικά γράμματα Α, Β, Γ, Δ, Ε, Ζ, Η, Α στο διάγραμμα του Παραρτήματος ΙΙ, με θέμα «ΟΛΥΜΠΙΑΚΟ ΑΘΛΗΤΙΚΟ ΚΕΝΤΡΟ ΣΠΥΡΟΣ ΛΟΥΗΣ – ΟΑΚΑ ΣΚΑΡΙΦΗΜΑ ΑΠΕΙΚΟΝΙΣΗΣ ΧΩΡΟΥ ΣΤΑΘΜΕΥΣΗΣ ΣΤΗ ΣΥΜΒΟΛΗ Σ. ΛΟΥΗ ΚΑΙ Λ. ΚΥΜΗΣ», που συντάχθηκε από τους Θανάση Σπέρτο, Πολιτικό Μηχανικό Π.Ε., Διευθυντή Τεχνικών Υπηρεσιών Ο.Α.Κ.Α. «Σπύρος Λούης» και Σάββα Μηναϊδη, Πολιτικό Μηχανικό Τ.Ε., Τμήμα Μελετών Ο.Α.Κ.Α. «Σπύρος Λούης», το οποίο αποτελεί αναπόσπαστο μέρος του παρόντος. 
ΜΕΡΟΣ Ε΄
ΕΞΟΥΣΙΟΔΟΤΙΚΕΣ, ΜΕΤΑΒΑΤΙΚΕΣ 
KAI ΚΑΤΑΡΓΟΥΜΕΝΕΣ ΔΙΑΤΑΞΕΙΣ 
Άρθρο 46
Εξουσιοδοτικές διατάξεις 
1. Με αποφάσεις του Διοικητικού Συμβουλίου του Ν.Π.Δ.Δ. «Ελληνικό Κτηματολόγιο» καθορίζονται οι τεχνικές προδιαγραφές της προσαρμογής που προβλέπεται στα άρθρα 3 έως 7, η μορφή και το περιεχόμενο των παραγόμενων αρχείων της περιγραφικής και χωρικής πληροφορίας, καθώς και κάθε άλλο θέμα τεχνικού και διαδικαστικού χαρακτήρα. Με όμοιες αποφάσεις δύναται να γίνονται, κατά τη διάρκεια της εκτέλεσης της μελέτης προσαρμογής, μικρής κλίμακας αλλαγές των καθορισθεισών τεχνικών προδιαγραφών, εφόσον αυτές εξυπηρετούν τον σκοπό της προσαρμογής και δεν βλάπτονται τα συμβατικά δικαιώματα του αναδόχου.
2. Με απόφαση του Διοικητικού Συμβουλίου του Ν.Π.Δ.Δ. «Ελληνικό Κτηματολόγιο» καθορίζονται ειδικότερες τεχνικές λεπτομέρειες της διαδικασίας δημόσιας ανάρτησης, σύμφωνα με τα οριζόμενα στο άρθρο 8, ο τρόπος υποβολής και εξέτασης των αιτήσεων διόρθωσης, καθώς και κάθε άλλο ζήτημα τεχνικού και λεπτομερειακού χαρακτήρα.
3. Με κοινή απόφαση των Υπουργών Δικαιοσύνης και Ψηφιακής Διακυβέρνησης μπορεί να παρατείνεται η προθεσμία της παρ. 1 του άρθρου 10 για χρονικό διάστημα που δεν υπερβαίνει τα τρία (3) έτη ακόμη.
4. Με απόφαση του Υπουργού Ψηφιακής Διακυβέρνησης καθορίζονται τα ειδικότερα θέματα που αφορούν στην τήρηση, την οργάνωση, τις τεχνικές προδιαγραφές, την τεχνική διαχείριση και την εν γένει λειτουργία του Ηλεκτρονικού Συστήματος Διασύνδεσης Ληξιαρχείων και Ελληνικού Κτηματολογίου, καθώς και την αυτοματοποιημένη ενημέρωση των απαραίτητων στοιχείων του Κτηματολογίου της παρ. 1 του άρθρου 3Α του 
ν. 2664/1998 (Α΄ 275) οι όροι, οι προϋποθέσεις, οι διαδικασίες, τα τεχνικά και οργανωτικά μέτρα που αφορούν στην ακεραιότητα, ασφάλεια και προστασία των τηρούμενων πληροφοριακών δεδομένων, η μορφή, οι τεχνικές προδιαγραφές, καθώς και το περιεχόμενο της αίτησης της παρ. 2 του άρθρου 3Α του ν. 2664/1998, καθώς και κάθε ειδικό ή λεπτομερειακό θέμα για την εφαρμογή του παρόντος.
5. Με κοινή απόφαση των Υπουργών Οικονομικών, Εργασίας και Κοινωνικών Υποθέσεων και Ψηφιακής Διακυβέρνησης και του Διοικητή της Ανεξάρτητης Αρχής Δημοσίων Εσόδων ορίζονται ειδικότερα ζητήματα για την πρόσβαση και τη λειτουργία της πλατφόρμας, τη δομή και το περιεχόμενο του πιστοποιητικού οικονομικής ενημερότητας, τη διάρκεια ισχύος του, τα τεχνικά και οργανωτικά μέτρα κατά την επεξεργασία των διακινούμενων δεδομένων και κάθε άλλη αναγκαία λεπτομέρεια για την εφαρμογή του άρθρου 22.
Άρθρο 47
Μεταβατικές διατάξεις 
1. Από την έκδοση της διαπιστωτικής πράξης του άρθρου 10 παύουν να ισχύουν οι ουσιαστικές διατάξεις του Κτηματολογικού Κανονισμού Δωδεκανήσου και στις περιοχές αυτές εφαρμόζεται η ισχύουσα στην Επικράτεια, γενική ή ειδική νομοθεσία για τα εμπράγματα και λοιπά εγγραπτέα δικαιώματα και τις εγγραπτέες πράξεις, είτε πρόκειται για δικαιώματα ιδιωτών, είτε για δικαιώματα του Ελληνικού Δημοσίου ή άλλων Ν.Π.Δ.Δ.
2. Εμπράγματα δικαιώματα σε ξένο πράγμα ή δικαίωμα, που υφίστανται κατά τον χρόνο έκδοσης της διαπιστωτικής πράξης, αλλά δεν αναγνωρίζονται από το εφεξής ισχύον δίκαιο, διατηρούνται σε ισχύ. Στις περιπτώσεις του πρώτου εδαφίου εφαρμόζεται αναλογικά, ως προς την έκταση, το περιεχόμενο, τη δυνατότητα μεταβίβασης ή επιβάρυνσης, την προστασία και κατάργηση των δικαιωμάτων, το ισχύον δίκαιο.
3. Δικαίωμα που αποκτήθηκε με τη χρησικτησία του άρθρου 63 του Κτηματολογικού Κανονισμού Δωδεκανήσου, της οποίας ο χρόνος έχει ήδη συμπληρωθεί κατά την έκδοση της διαπιστωτικής πράξης του άρθρου 10, αναγνωρίζεται με δικαστική απόφαση της παρ. 2 του άρθρου 13 του ν. 2664/1998 (Α΄ 275) και διορθώνεται η εγγραφή. Οι διατάξεις για τη χρησικτησία του Αστικού Κώδικα και της λοιπής νομοθεσίας, εφαρμόζονται από την έκδοση της διαπιστωτικής πράξης του άρθρου 10 και στη χρησικτησία που είχε αρχίσει υπό το καθεστώς ισχύος του Κτηματολογικού Κανονισμού Δωδεκανήσου, αλλά ο χρόνος της δεν είχε συμπληρωθεί. Το δικαίωμα δεν αποκτάται προτού συμπληρωθεί ο χρόνος, τον οποίο προβλέπουν οι διατάξεις του Αστικού Κώδικα και της λοιπής νομοθεσίας. Η έναρξη, η αναστολή και η διακοπή κρίνονται, ως προς τον χρόνο πριν από την έκδοση της διαπιστωτικής πράξης, από το έως τότε ισχύον δίκαιο.
4. Σε περίπτωση ακινήτων, τα οποία κατά την προσαρμογή καταχωρίσθηκαν ως ιδιοκτησία του Ελληνικού Δημοσίου σύμφωνα με την παρ. 2 του άρθρου 9, δεν εφαρμόζονται εκ μόνης της εγγραφής αυτής οι διατάξεις για την προστασία των ακινήτων του Ελληνικού Δημοσίου, εκτός εάν το Ελληνικό Δημόσιο προβάλλει ίδια δικαιώματα. Σε κάθε περίπτωση εφαρμόζεται η διοικητική διαδικασία των άρθρων 8 έως 12 του α.ν. 1539/1938 (Α΄488).
5. Η περ. γ΄ της παρ. 2 του άρθρου 6 του ν. 2664/1998 (Α΄ 275), καθώς και η περ. στ΄ της ίδιας παραγράφου, όπως διαμορφώνονται με το άρθρο 13 του παρόντος, εφαρμόζονται και στις αγωγές που κατατέθηκαν πριν από την έναρξη ισχύος του παρόντος, εφόσον δεν έχουν συζητηθεί.
6. Η υποχρέωση καταχώρισης στα κτηματολογικά φύλλα της αγωγής της παρ. 2 του άρθρου 7 του ν. 2664/1998, όταν με αυτή ζητείται η αυτούσια απόδοση του πλουτισμού ή η αποκατάσταση της προηγούμενης κατάστασης, εφαρμόζεται για όσα δικόγραφα κατατίθενται μετά την έναρξη ισχύος του παρόντος. Η λειτουργική αρμοδιότητα του Κτηματολογικού Δικαστή για την εκδίκαση των ίδιων αγωγών εφαρμόζεται επί δικογράφων που κατατίθενται μετά την έναρξη ισχύος του παρόντος. 
Άρθρο 48
Καταργούμενες διατάξεις
Από την έναρξη ισχύος του παρόντος καταργούνται: 
α) Η παρ. 11 του άρθρου 19Α του ν. 2664/1998 (Α΄ 275), περί επαναπροσδιορισμού της θέσης και των ορίων των γεωτεμαχίων,
β) το δεύτερο εδάφιο της παρ. 6, καθώς και το δεύτερο και τρίτο εδάφιο της παρ. 7 του άρθρου 151 του ν. 4727/
2020 (Α΄ 184), περί των δικαιωμάτων διέλευσης, και
γ) το τελευταίο εδάφιο της παρ. 3 του άρθρου 6 του 
ν. 4463/2017 (Α΄ 42), περί λειτουργίας του Ενιαίου Σημείου Πληροφόρησης. 
ΜΕΡΟΣ ΣΤ΄
ΕΝΑΡΞΗ ΙΣΧΥΟΣ
Άρθρο 49
Έναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις του.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 23 Μαΐου  2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 23 Μαΐου  2022
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ


