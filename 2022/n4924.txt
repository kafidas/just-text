NOMOΣ ΥΠ’ ΑΡΙΘΜ. 4924	
Εναρμόνιση της ελληνικής νομοθεσίας με την εκτελεστική Οδηγία (ΕΕ) 2019/69 της επιτροπής της 16ης Ιανουαρίου 2019 για τη θέσπιση τεχνικών προδιαγραφών για τα όπλα συναγερμού και σηματοδοσίας δυνάμει της Οδηγίας 91/477/ΕΟΚ του Συμβουλίου της 18ης Ιουνίου 1991 σχετικά με τον έλεγχο της απόκτησης και της κατοχής όπλων, όπως κωδικοποιήθηκε με την Οδηγία 2021/555 του Ευρωπαϊκού Κοινοβουλίου και του Συμβουλίου της 24ης Μαρτίου 2021 σχετικά με τον έλεγχο της απόκτησης και της κατοχής όπλων (L 115).
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΕΡΙΕΧΟΜΕΝΑ
ΚΕΦΑΛΑΙΟ Α΄
ΟΡΙΣΜΟΙ ΚΑΙ ΕΛΕΓΧΟΣ ΣΥΜΜΟΡΦΩΣΗΣ ΤΕΧΝΙΚΩΝ ΠΡΟΔΙΑΓΡΑΦΩΝ
Άρθρο 1 Σκοπός
Άρθρο 2 Πεδίο εφαρμογής
Άρθρο 3 Έννοια όρων - τεχνικές προδιαγραφές
Άρθρο 4 Έλεγχος συμμόρφωσης με τις τεχνικές προδιαγραφές
ΚΕΦΑΛΑΙΟ Β΄
ΟΡΙΣΜΟΣ ΕΘΝΙΚΩΝ ΣΗΜΕΙΩΝ ΑΝΑΦΟΡΑΣ ΚΑΙ ΕΛΕΓΧΟΥ
Άρθρο 5 Ανταλλαγή πληροφοριών
Άρθρο 6 Αρχείο κατόχων αδειών και συστημάτων ανάφλεξης και συσκευών
ΚΕΦΑΛΑΙΟ Γ΄
ΕΝΑΡΞΗ ΙΣΧΥΟΣ
Άρθρο 7 Έναρξη ισχύος
ΠΑΡΑΡΤΗΜΑ Ι
ΠΑΡΑΡΤΗΜΑ ΙΙ
ΚΕΦΑΛΑΙΟ Α΄
ΟΡΙΣΜΟΙ ΚΑΙ ΕΛΕΓΧΟΣ ΣΥΜΜΟΡΦΩΣΗΣ 
ΤΕΧΝΙΚΩΝ ΠΡΟΔΙΑΓΡΑΦΩΝ
Άρθρο 1
Σκοπός
Σκοπός του παρόντος είναι η ενσωμάτωση στην ελληνική νομοθεσία της Οδηγίας (EE) 2019/69 της Επιτροπής της 16ης Ιανουαρίου 2019, για τη θέσπιση τεχνικών προδιαγραφών για τα όπλα συναγερμού και σηματοδοσίας δυνάμει της Οδηγίας 2021/555 του Ευρωπαϊκού Κοινοβουλίου και του Συμβουλίου της 24ης Μαρτίου 2021 σχετικά με τον έλεγχο της απόκτησης και της κατοχής όπλων (L 115).
Άρθρο 2
Πεδίο εφαρμογής
Από τις διατάξεις του παρόντος δεν θίγονται οι διατάξεις της εθνικής νομοθεσίας που αφορούν σε:
α. Όπλα και συσκευές ειδικού τύπου που έχουν κατασκευασθεί και η χρήση τους προορίζεται για άλλους σκοπούς, παρότι πυροδοτούν μόνο αβολίδωτα φυσίγγια ή δεν εκτοξεύουν πυροτεχνικά βλήματα,
β. όπλα χαιρετισμού και κρότου που έχουν σχεδιασθεί για να δίνουν σήμα συναγερμού για την άφεση αγώνων. Η συμμόρφωση των όπλων της παρούσας με τις τεχνικές προδιαγραφές που καθορίζονται στο Παράρτημα I, 
απαιτείται μόνο όταν πρόκειται για συσκευές που εκ κατασκευής δέχονται στη θαλάμη τους πυρομαχικά και εκτοξεύουν πυροτεχνικά βλήματα είτε με απευθείας πυροδότηση των ιδίων των πυροτεχνικών βλημάτων είτε με τη χρήση πυρομαχικών κατά την έννοια του 
ν. 2168/1993 (Α΄ 147),
γ. απόκτηση και κατοχή συσκευών που έχουν σχεδιασθεί για να δίνουν σήμα συναγερμού και για σηματοδοσία πυρομαχικών και πυροτεχνικών βλημάτων αυτών από τις ένοπλες δυνάμεις και τα σώματα 
ασφαλείας αποκλειστικά και μόνο για την κάλυψη των αναγκών τους.
Άρθρο 3
Έννοια όρων - τεχνικές προδιαγραφές
(άρθρο 1 της Οδηγίας (ΕΕ) 2019/69)
Για τους σκοπούς του παρόντος, νοούνται:
α. «Συσκευή», οποιαδήποτε φορητή συσκευή - όπλο που έχει σχεδιασθεί για να δίνει σήμα συναγερμού και για σηματοδοσία, η οποία εκ κατασκευής, αα) πυροδοτεί αποκλειστικά αβολίδωτα φυσίγγια, με σκοπό να δίνει σήμα συναγερμού, αβ) με την πυροδότηση των ιδίων αβολίδωτων φυσιγγίων εκτοξεύει μόνο πυροτεχνικά βλήματα, ή αγ) πυροδοτεί απευθείας μόνο πυροτεχνικά βλήματα για σηματοδοσία. Οι τεχνικές προδιαγραφές των συσκευών αυτών καθορίζονται στο Παράρτημα Ι, το οποίο αποτελεί αναπόσπαστο τμήμα του παρόντος, και δεν ανταποκρίνονται στον ορισμό του πυροβόλου όπλου, κατά την έννοια του ν. 2168/1993 
(Α΄ 147),
β. «Αβολίδωτα φυσίγγια», τα αβολίδωτα φυσίγγια κρότου - αερίων που περιλαμβάνονται στην έννοια των πυρομαχικών του ν. 2168/1993, απαραιτήτως χωρίς γόμωση ερεθιστικών ή βλαπτικών χημικών ουσιών, με διαμέτρημα (Caliber ή Bore), τα διαμετρήματα αβολίδωτων φυσιγγίων που αναφέρονται στο Παράρτημα II, το οποίο αποτελεί αναπόσπαστο τμήμα του παρόντος.
Άρθρο 4
Έλεγχος συμμόρφωσης 
με τις τεχνικές προδιαγραφές
(άρθρο 2 της Οδηγίας (ΕΕ) 2019/69) 
1. Οι συσκευές του άρθρου 3 που έχουν σχεδιασθεί για να δίνουν σήμα συναγερμού και για σηματοδοσία, οι οποίες κατασκευάζονται ή εισάγονται ή συναρμολογούνται στην Ελληνική Επικράτεια, υπόκεινται σε έλεγχο πριν την εισαγωγή τους ή πριν την έναρξη της μαζικής παραγωγής τους, προκειμένου να εξακριβώνεται η συμμόρφωσή τους με τις τεχνικές προδιαγραφές του Παραρτήματος I.
2. Ο έλεγχος συμμόρφωσης διενεργείται από το εθνικό σημείο ελέγχου και περιλαμβάνει, ιδίως, την εξέταση των εγχειριδίων τεχνικών και κατασκευαστικών χαρακτηριστικών κάθε διαφορετικού υποδείγματος, δηλαδή του μοντέλου και του τύπου ή της μεμονωμένης συσκευής. Στην περίπτωση που απαιτείται η εξέταση των προς εισαγωγή συσκευών του άρθρου 3 που έχουν σχεδιασθεί για να δίνουν σήμα συναγερμού και για σηματοδοσία, χορηγείται άδεια προσωρινής εισαγωγής των αναγκαίων δειγμάτων. Μετά τον έλεγχο, η αρμόδια, για την έκδοση της άδειας εισαγωγής αστυνομική αρχή, καθώς και το εθνικό σημείο αναφοράς ενημερώνονται εγγράφως από το εθνικό σημείο ελέγχου για τη συμμόρφωση ή μη των εξεταζόμενων δειγμάτων, μνημονεύοντας τα τεχνικά και κατασκευαστικά χαρακτηριστικά και τα στοιχεία αναγνώρισης αυτών, ιδίως, τον τύπο, τον κατασκευαστή, το υπόδειγμα, δηλαδή το μοντέλο, το διαμέτρημα των πυρομαχικών και των πυροτεχνικών βλημάτων ανάλογα με τη συσκευή, τον αριθμό σειράς ή τον αναγνωρισμένο αριθμό πατέντας, καθώς και οποιοδήποτε άλλο στοιχείο.
3. Τα ακατάλληλα δείγματα, με μέριμνα του προσώπου στο οποίο εκδόθηκε η άδεια προσωρινής εισαγωγής, επιστρέφονται στο τελωνείο εισόδου, προκειμένου το ίδιο πρόσωπο να μεριμνήσει για την εξαγωγή αυτών. Η τελωνειακή αρχή ενημερώνει αμελλητί την αρμόδια υπηρεσία του Υπουργείου Προστασίας του Πολίτη για την εξαγωγή των ως άνω δειγμάτων, με αντίγραφο του σχετικού τελωνειακού παραστατικού.
4. Δεν υπόκεινται σε έλεγχο συμμόρφωσης οι συσκευές του άρθρου 3 που έχουν σχεδιασθεί για να δίνουν σήμα συναγερμού και για σηματοδοσία, στις οποίες έχει γίνει ο έλεγχος συμμόρφωσης από άλλο κράτος μέλος της Ευρωπαϊκής Ένωσης. Ο ενδιαφερόμενος υποχρεούται στην υποβολή της βεβαίωσης του ελέγχου συμμόρφωσης από το σημείο ελέγχου του έτερου κράτους μέλους προς το εθνικό σημείο ελέγχου 
της χώρας.
5. Οι αρμόδιες εθνικές υπηρεσίες συνεργάζονται με τις αντίστοιχες των άλλων κρατών μελών της Ευρωπαϊκής Ένωσης για την ανταλλαγή πρακτικών και τεχνικών διαδικασιών και τη διεξαγωγή των ελέγχων που αναφέρονται στην παρ. 1.
ΚΕΦΑΛΑΙΟ Β΄
ΟΡΙΣΜΟΣ ΕΘΝΙΚΩΝ ΣΗΜΕΙΩΝ ΑΝΑΦΟΡΑΣ 
ΚΑΙ ΕΛΕΓΧΟΥ
Άρθρο 5
Ανταλλαγή πληροφοριών
(άρθρο 3 της Οδηγίας (ΕΕ) 2019/69)
1. Η Διεύθυνση Κρατικής Ασφάλειας του Αρχηγείου Ελληνικής Αστυνομίας αποτελεί την υπηρεσία συλλογής και ανταλλαγής πληροφοριών σχετικά με τους ελέγχους συμμόρφωσης των συσκευών του άρθρου 3 που έχουν σχεδιασθεί για να δίνουν σήμα συναγερμού και για σηματοδοσία και ορίζεται ως εθνικό σημείο 
αναφοράς. 
2. Η Διεύθυνση Εγκληματολογικών Ερευνών (Δ.Ε.Ε.) αποτελεί την υπηρεσία ελέγχου συμμόρφωσης, των συσκευών του άρθρου 3, που έχουν σχεδιασθεί για να δίνουν σήμα συναγερμού και για σηματοδοσία, με τις τεχνικές προδιαγραφές του Παραρτήματος I και ορίζεται ως εθνικό σημείο ελέγχου.
3. Κατόπιν αιτήματος, η χώρα μας παρέχει σε άλλο κράτος μέλος της Ευρωπαϊκής Ένωσης τα αποτελέσματα των ελέγχων που έχει διεξαγάγει σύμφωνα με το άρθρο 4.
Άρθρο 6
Αρχείο κατόχων αδειών και συστημάτων 
ανάφλεξης και συσκευών
1. Στη Διεύθυνση Κρατικής Ασφάλειας του Αρχηγείου της Ελληνικής Αστυνομίας τηρείται αρχείο με τα στοιχεία των κατόχων αδειών των συσκευών που έχουν σχεδιασθεί για να δίνουν σήμα συναγερμού και για σηματοδοσία. Στο αρχείο περιλαμβάνονται τα απαραίτητα στοιχεία τεχνικών και κατασκευαστικών χαρακτηριστικών αυτών των αντικειμένων στο πλαίσιο της ιχνηλασιμότητας 
των όπλων.
2. Τα στοιχεία της παρ. 1 των κατόχων, καθώς και των τεχνικών και κατασκευαστικών χαρακτηριστικών των αντικειμένων διατηρούνται στο αρχείο για χρονικό διάστημα τριάντα (30) ετών μετά την καταστροφή των συσκευών που έχουν σχεδιασθεί για να δίνουν σήμα συναγερμού και για σηματοδοσία, προκειμένου να εντοπίζονται και ταυτοποιούνται τα στοιχεία του προσώπου που τα διατηρεί στην κατοχή του σε όλα τα στάδια της εφοδιαστικής αλυσίδας, από τη γραμμή παραγωγής έως τον τελικό χρήστη ή κάτοχο.
ΚΕΦΑΛΑΙΟ Γ΄
ΕΝΑΡΞΗ ΙΣΧΥΟΣ
Άρθρο 7
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 20 Απριλίου 2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
						

Θεωρήθηκε και τέθηκε η Μεγάλη Σφραγίδα του Κράτους.
Αθήνα, 20 Απριλίου 2022
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ


