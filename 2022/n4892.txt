NOMOΣ ΥΠ’ ΑΡΙΘΜ. 4892	
Εκσυγχρονισμός του Ηλεκτρονικού Εθνικού Φορέα Κοινωνικής Ασφάλισης και άλλες επείγουσες διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α΄: ΣΚΟΠΟΣ - ΑΝΤΙΚΕΙΜΕΝΟ
Άρθρο 1 Σκοπός
Άρθρο 2 Αντικείμενο
ΜΕΡΟΣ Β΄: ΕΚΣΥΓΧΡΟΝΙΣΜΟΣ ΤΟΥ ΗΛΕΚΤΡΟΝΙΚΟΥ ΕΘΝΙΚΟΥ ΦΟΡΕΑ ΚΟΙΝΩΝΙΚΗΣ ΑΣΦΑΛΙΣΗΣ
ΚΕΦΑΛΑΙΟ Α΄: ΡΥΘΜΙΣΕΙΣ ΓΙΑ ΤΗ ΒΕΛΤΙΩΣΗ ΤΗΣ ΑΠΟΔΟΣΗΣ ΤΟΥ ΗΛΕΚΤΡΟΝΙΚΟΥ ΕΘΝΙΚΟΥ ΦΟΡΕΑ ΚΟΙΝΩΝΙΚΗΣ ΑΣΦΑΛΙΣΗΣ
Άρθρο 3 Γενικοί Διευθυντές και Διευθυντές
Άρθρο 4 Καθιέρωση επιβράβευσης παραγωγικότητας
Άρθρο 5 Διοίκηση
Άρθρο 6 Ανάθεση έργων, προμηθειών και υπηρεσιών
ΚΕΦΑΛΑΙΟ Β΄: ΣΥΣΤΑΣΗ ΜΟΝΑΔΑΣ ΕΣΩΤΕΡΙΚΩΝ ΕΡΕΥΝΩΝ ΚΑΙ ΑΛΛΑΓΕΣ ΣΤΗΝ ΠΕΙΘΑΡΧΙΚΗ ΔΙΑΔΙΚΑΣΙΑ
Άρθρο 7 Σύσταση και στελέχωση
Άρθρο 8 Λειτουργία
Άρθρο 9 Πειθαρχική διαδικασία
ΚΕΦΑΛΑΙΟ Γ΄: «ΕΤΑΙΡΕΙΑ ΑΞΙΟΠΟΙΗΣΗΣ ΑΚΙΝΗΤΗΣ ΠΕΡΙΟΥΣΙΑΣ ΗΛΕΚΤΡΟΝΙΚΟΥ ΕΘΝΙΚΟΥ ΦΟΡΕΑ ΚΟΙΝΩΝΙΚΗΣ ΑΣΦΑΛΙΣΗΣ (e-Ε.Φ.Κ.Α.) ΜΟΝΟΠΡΟΣΩΠΗ Α.Ε.»
Άρθρο 10 Σύσταση - Έδρα - Διάρκεια - Μετοχικό κεφάλαιο - Εποπτεία
Άρθρο 11 Αποστολή και σκοπός
Άρθρο 12 Διαχείριση και αξιοποίηση ακίνητης περιουσίας
Άρθρο 13 Γενική Συνέλευση - Σύστημα εταιρικής διακυβέρνησης
Άρθρο 14 Κανονισμός Λειτουργίας
Άρθρο 15 Διοικητικό Συμβούλιο
Άρθρο 16 Επιτροπή Ελέγχου - Επιτροπή Αποδοχών και Υποψηφιοτήτων
Άρθρο 17 Επενδυτική Επιτροπή
Άρθρο 18 Στελέχωση Εταιρείας
Άρθρο 19 Μετακίνηση προσωπικού
ΜΕΡΟΣ Γ΄: ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 20 Κάλυψη ασφαλιστικών εισφορών εργαζομένων σε ιδιωτικές επιχειρήσεις στις περιοχές της Επικράτειας που επλήγησαν από την κακοκαιρία «Ελπίς»
Άρθρο 21 Χορήγηση ασφαλιστικής ενημερότητας από τον Ηλεκτρονικό Εθνικό Φορέα Κοινωνικής Ασφάλισης
Άρθρο 22 Διαδικασία εγγραφής και υπαγωγής μη μισθωτών στον Ηλεκτρονικό Εθνικό Φορέα Κοινωνικής Ασφάλισης
Άρθρο 23 Ασφάλιση προσώπων με υποχρεωτική υπαγωγή λόγω ιδιότητας σε δύο ή περισσότερους πρώην φορείς για την ίδια απασχόληση - Τροποποίηση παρ. 1, 2 και 3 άρθρου 17 και περ. β΄ παρ. 3 άρθρου 36
ν. 4387/2016
Άρθρο 24 Άδεια λόγω σπάνιου νοσήματος ή πάθησης παιδιού - Τροποποίηση παρ. 1 άρθρου 43 ν. 4808/2021
Άρθρο 25 Σύμβαση τηλεπικοινωνιακών υπηρεσιών προς τον Ηλεκτρονικό Εθνικό Φορέα Κοινωνικής Ασφάλισης («ΙΚΑΝΕΤ»)
Άρθρο 26 Παράταση αποσπάσεων προσωπικού στον Ηλεκτρονικό Εθνικό Φορέα Κοινωνικής Ασφάλισης
Άρθρο 27 Χορήγηση και παράταση ασφαλιστικής ικανότητας 2022-2023
Άρθρο 28 Όργανα διοίκησης του Ναυτικού Απομαχικού Ταμείου
Άρθρο 29 Διοικητής του Ναυτικού Απομαχικού Ταμείου
Άρθρο 30 Διοικητικό Συμβούλιο του Ναυτικού Απομαχικού Ταμείου
Άρθρο 31 Παρακράτηση αχρεωστήτων ποσοστών συμμετοχής στη δαπάνη για είσπραξη απαιτήσεων του Ν.Α.Τ. - Τροποποίηση παρ. 7 άρθρου 88 κ.ν. 792/1978
Άρθρο 32 Συνέχιση λειτουργίας Διοικουσών Επιτροπών του Ενιαίου Ταμείου Ανεξάρτητα Απασχολούμενων (Ε.Τ.Α.Α.), Τοπικών Διοικητικών Επιτροπών Ιδρύματος Κοινωνικών Ασφαλίσεων - Ενιαίου Ταμείου Ασφάλισης Μισθωτών (Ι.Κ.Α. Ε.Τ.Α.Μ.) και του Οργανισμού Ασφάλισης Ελεύθερων Επαγγελματικών (Ο.Α.Ε.Ε.) - Τροποποίηση περ. β΄ παρ. 2 άρθρου 52 ν. 4387/2016
Άρθρο 33 Στελέχωση Μονάδας Εμπειρογνωμόνων Απασχόλησης, Κοινωνικής Ασφάλισης, Πρόνοιας και Κοινωνικών Υποθέσεων (Μ.Ε.Κ.Υ.) - Τροποποίηση παρ. 3 και 9 και προσθήκη παρ. 3Α στο άρθρο 80 ν. 4826/2021
Άρθρο 34 Παράταση συμβάσεων εργασίας επικουρικού προσωπικού σε προνοιακούς φορείς
Άρθρο 35 Παρατάσεις έκτακτων ρυθμίσεων λόγω της πανδημίας του κορωνοϊού COVID-19
Άρθρο 36 Εκκαθάριση της «Ολυμπιακό Χωριό Α.Ε.» (ΟΧΑΕ) - Τροποποίηση περ. β΄ παρ. 8 άρθρου 35 ν. 4144/2013
Άρθρο 37 Προϋποθέσεις επιδότησης ανεργίας στην εποχιακή εργασία για το έτος 2021
Άρθρο 38 Ειδικές Μονάδες Δασικών Επιχειρήσεων
ΜΕΡΟΣ Δ΄: ΕΞΟΥΣΙΟΔΟΤΙΚΕΣ - ΜΕΤΑΒΑΤΙΚΕΣ - ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 39 Εξουσιοδοτικές διατάξεις
Άρθρο 40 Μεταβατικές διατάξεις
Άρθρο 41 Καταργούμενες διατάξεις
ΜΕΡΟΣ Ε΄: ΕΝΑΡΞΗ ΙΣΧΥΟΣ
Άρθρο 42 Έναρξη ισχύος
ΜΕΡΟΣ Α΄
ΣΚΟΠΟΣ - ΑΝΤΙΚΕΙΜΕΝΟ
Άρθρο 1
Σκοπός
1. Με τις διατάξεις του Μέρους Β΄ επιδιώκεται ο λειτουργικός εκσυγχρονισμός του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) με την εισαγωγή στοιχείων επιβράβευσης και λογοδοσίας, μέσω της μέτρησης της απόδοσης και μηχανισμών ελέγχου, καθώς και ο οργανωτικός εκσυγχρονισμός, μέσω της αναβάθμισης του στελεχιακού δυναμικού, με στόχο την ταχύτερη και αποτελεσματικότερη υλοποίηση της αποστολής του e-Ε.Φ.Κ.Α. και την καλύτερη εξυπηρέτηση του πολίτη.
2. Με τις διατάξεις του Μέρους Γ΄ επιδιώκονται αφενός μεν η ανακούφιση των δυσμενών συνεπειών που επέφερε σε εργαζόμενους και εργοδότες η αναστολή λειτουργίας των επιχειρήσεων στις περιοχές της Επικράτειας, που κηρύχθηκαν σε Κατάσταση Ειδικής Κινητοποίησης Πολιτικής Προστασίας εξαιτίας της κακοκαιρίας «ΕΛΠΙΣ», αφετέρου δε η βελτίωση διατάξεων της κοινωνικοασφαλιστικής νομοθεσίας και η αντιμετώπιση άλλων ζητημάτων αρμοδιότητας της Γενικής Γραμματείας Κοινωνικών Ασφαλίσεων του Υπουργείου Εργασίας και Κοινωνικών Υποθέσεων.
Άρθρο 2
Αντικείμενο
1. Αντικείμενο του Μέρους Β΄ είναι η θέσπιση: α) ρυθμίσεων για τη βελτίωση της απόδοσης της διοίκησης του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.), β) ρυθμίσεων για την ενίσχυση της επιβράβευσης και της λογοδοσίας των υπαλλήλων, γ) ρυθμίσεων για την ενίσχυση της ευελιξίας και της ταχύτητας του φορέα και δ) ρυθμίσεων για την καλύτερη αξιοποίηση και διαχείριση της ακίνητης περιουσίας του.
2. Αντικείμενο του Μέρους Γ΄ είναι η θέσπιση: α) ρύθμισης για την κάλυψη των ασφαλιστικών εισφορών των εργαζομένων σε ιδιωτικές επιχειρήσεις στις περιοχές της Επικράτειας που επλήγησαν από την κακοκαιρία «ΕΛΠΙΣ», β) ρύθμισης για το μέγιστο όριο οφειλών για χορήγηση ασφαλιστικής ενημερότητας από τον e-Ε.Φ.Κ.Α., γ) ρύθμισης για την απλοποίηση της διαδικασίας εγγραφής και υπαγωγής μη μισθωτών στον e-Ε.Φ.Κ.Α., δ) ρύθμισης για την ασφάλιση προσώπων με υποχρεωτική υπαγωγή λόγω ιδιότητας σε δύο ή περισσότερους πρώην φορείς για την ίδια απασχόληση, ε) ρύθμισης για την επέκταση του δικαιώματος λήψης της ειδικής γονικής άδειας που χορηγείται σε εργαζόμενους γονείς λόγω σοβαρών νοσημάτων των παιδιών και για την περίπτωση αντιμετώπισης των αναγκών παιδιών με σπάνιο νόσημα ή πάθηση, σύμφωνα με τον κατάλογο της παρ. 2 του άρθρου 12 του ν. 4213/2013 (Α΄ 261), και ποσοστό αναπηρίας εξήντα επτά τοις εκατό (67%) και άνω, στ) ρύθμισης για την παράταση της σύμβασης για το ΙΚΑΝΕΤ και ζ) ρύθμισης για την παράταση αποσπάσεων προσωπικού στον e-Ε.Φ.Κ.Α.
ΜΕΡΟΣ Β΄
ΕΚΣΥΓΧΡΟΝΙΣΜΟΣ ΤΟΥ ΗΛΕΚΤΡΟΝΙΚΟΥ
ΕΘΝΙΚΟΥ ΦΟΡΕΑ ΚΟΙΝΩΝΙΚΗΣ ΑΣΦΑΛΙΣΗΣ
ΚΕΦΑΛΑΙΟ Α΄
ΡΥΘΜΙΣΕΙΣ ΓΙΑ ΤΗ ΒΕΛΤΙΩΣΗ ΤΗΣ ΑΠΟΔΟΣΗΣ
ΤΟΥ ΗΛΕΚΤΡΟΝΙΚΟΥ ΕΘΝΙΚΟΥ ΦΟΡΕΑ
ΚΟΙΝΩΝΙΚΗΣ ΑΣΦΑΛΙΣΗΣ
Άρθρο 3
Γενικοί Διευθυντές και Διευθυντές
1. Οι προϊστάμενοι Γενικών Διευθύνσεων και Διευθύνσεων του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) τοποθετούνται για τριετή θητεία, κατόπιν δημόσιας προκήρυξης, η οποία εκδίδεται με απόφαση του Διοικητή του e-Ε.Φ.Κ.Α., με δυνατότητα ανανέωσης άπαξ.
2. Υποψήφιοι για τις θέσεις των Προϊσταμένων των Γενικών Διευθύνσεων και των Προϊσταμένων των Διευθύνσεων δύνανται να είναι υπάλληλοι ή λειτουργοί ή εργαζόμενοι σε φορείς του δημοσίου τομέα, όπως αυτός ορίζεται στην παρ. 1 του άρθρου 14 του ν. 4270/2014 (Α΄ 143), και ιδιώτες. Σε περίπτωση εργαζομένων με σχέση εργασίας ορισμένου χρόνου στους ανωτέρω φορείς, απαραίτητη προϋπόθεση για την τοποθέτησή τους στις θέσεις των Προϊσταμένων αποτελεί η προηγούμενη καταγγελία της σύμβασής τους κατόπιν αιτήσεώς τους, χωρίς να δικαιούνται οιαδήποτε αποζημίωση ή άλλο δικαίωμα που τυχόν απορρέει από την καταγγελία της σύμβασης κατόπιν αιτήσεως του εργαζομένου. Σε κάθε περίπτωση εφαρμόζονται η παρ. 4 του άρθρου 84 και τα προσόντα και κωλύματα διορισμού του Κεφαλαίου Α΄ του Υπαλληλικού Κώδικα (ν. 3528/2007, Α΄ 26). Οι Προϊστάμενοι των Γενικών Διευθύνσεων και των Διευθύνσεων επιλέγονται από το Διοικητικό Συμβούλιο του e-Ε.Φ.Κ.Α., μετά από εισήγηση της Επιτροπής της παρ. 5, σύμφωνα με τη διαδικασία που ορίζεται στην απόφαση της παρ. 1 του άρθρου 27, και τοποθετούνται, εφόσον προέρχονται από τον δημόσιο τομέα, με απόφαση του Διοικητή ή διορίζονται, εφόσον προέρχονται από τον ιδιωτικό τομέα, με όμοια απόφαση, κατόπιν έγκρισης της Επιτροπής της Πράξης Υπουργικού Συμβουλίου 33/2006 (Α΄ 280).
3. Για την επιλογή και τοποθέτηση στις θέσεις των Προϊσταμένων Γενικών Διευθύνσεων απαιτούνται, τουλάχιστον, τα ακόλουθα προσόντα, τα οποία συμπληρώνονται κατά περίπτωση με τα οριζόμενα στην προκήρυξη:
α) Πτυχίο ή μεταπτυχιακός τίτλος σπουδών ανώτατου εκπαιδευτικού ιδρύματος της ημεδαπής ή ισότιμα της αλλοδαπής σε συναφές αντικείμενο με τις απαιτήσεις της προς πλήρωση θέσης, όπως εξειδικεύεται στην απόφαση της παρ. 1 του άρθρου 27 και στην προκήρυξη.
β) Καλή γνώση μίας (1) ξένης γλώσσας κράτους μέλους της Ευρωπαϊκής Ένωσης (Ε.Ε.) σύμφωνα με το άρθρο 28 του π.δ. 50/2001 (Α΄ 39).
γ) Επαγγελματική εμπειρία τουλάχιστον δέκα (10) ετών σε θέσεις ευθύνης, σε υπηρεσίες ή οργανισμούς ή επιχειρήσεις του δημόσιου ή του ιδιωτικού τομέα της ημεδαπής ή της αλλοδαπής.
4. Για την επιλογή και τοποθέτηση στις θέσεις των Προϊσταμένων Διευθύνσεων απαιτούνται, τουλάχιστον, τα ακόλουθα προσόντα, τα οποία συμπληρώνονται κατά περίπτωση με τα οριζόμενα στην προκήρυξη:
α) Πτυχίο ή μεταπτυχιακός τίτλος σπουδών ανώτατου εκπαιδευτικού ιδρύματος της ημεδαπής ή ισότιμα της αλλοδαπής σε συναφές αντικείμενο με τις απαιτήσεις της προς πλήρωση θέσης, όπως εξειδικεύεται στην πρόσκληση εκδήλωσης ενδιαφέροντος.
β) Καλή γνώση μίας (1) ξένης γλώσσας κράτους μέλους της Ευρωπαϊκής Ένωσης (Ε.Ε.), σύμφωνα με όσα ορίζονται στο άρθρο 28 του π.δ. 50/2001.
γ) Επαγγελματική εμπειρία τουλάχιστον πέντε (5) ετών σε θέσεις ευθύνης, σε υπηρεσίες ή οργανισμούς ή επιχειρήσεις του δημόσιου ή του ιδιωτικού τομέα της ημεδαπής ή της αλλοδαπής.
5. Για την επιλογή των Προϊσταμένων των Γενικών Διευθύνσεων και των Διευθύνσεων εισηγείται τριμελής επιτροπή, η οποία συνιστάται στον e-Ε.Φ.Κ.Α. με απόφαση του Υπουργού Εργασίας και Κοινωνικών Υποθέσεων, και αποτελείται από τον Διοικητή του e-Ε.Φ.Κ.Α., ως Πρόεδρο, ένα (1) μέλος του Ανώτατου Συμβουλίου Επιλογής Προσωπικού (Α.Σ.Ε.Π.) και ένα (1) μέλος Διδακτικού Ερευνητικού Προσωπικού Νομικής Σχολής για τριετή θητεία.
6. Αν σε θέση προϊσταμένου Γενικής Διεύθυνσης ή Διεύθυνσης του e-Ε.Φ.Κ.Α. επιλεγεί και τοποθετηθεί δημόσιος υπάλληλος ή λειτουργός, εφαρμόζεται η παρ. 18 του άρθρου 32 του ν. 2190/1994 (Α΄ 28). 
7. Για όλα τα λοιπά θέματα σχετιζόμενα με τα ζητήματα των προϊσταμένων των οργανικών μονάδων του e-Ε.Φ.Κ.Α., συμπεριλαμβανομένων των λόγων παύσης, εφαρμόζεται ο Κώδικας Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26).
8. Με την επιλογή και τοποθέτηση ή τον διορισμό Προϊσταμένων Γενικών Διευθύνσεων και Διευθύνσεων, σύμφωνα με το παρόν άρθρο, παύει αυτοδικαίως η άσκηση καθηκόντων ευθύνης των προϊσταμένων των αντίστοιχων οργανικών μονάδων του e-Ε.Φ.Κ.Α. είτε αυτοί έχουν επιλεγεί σύμφωνα με τον Υπαλληλικό Κώδικα είτε σύμφωνα με ειδικές διατάξεις, εφόσον αυτοί δεν έχουν συμμετάσχει και επιλεγεί κατά τη διαδικασία του παρόντος άρθρου, καθώς επίσης παύει και η άσκηση καθηκόντων ευθύνης λόγω αναπλήρωσης.
9. Από την έναρξη ισχύος του παρόντος οι εκκρεμείς προκηρύξεις για την ανάδειξη Προϊσταμένων των Γενικών Διευθύνσεων και των Διευθύνσεων του e-Ε.Φ.Κ.Α. κατά τις διατάξεις του ν. 3528/2007 ματαιώνονται.
Άρθρο 4
Καθιέρωση επιβράβευσης παραγωγικότητας
Για την αύξηση της αποδοτικότητας των υπαλλήλων του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.), πλην των Προϊσταμένων Γενικών Διευθύνσεων, χορηγείται χρηματικό ποσό, ως επιβράβευση παραγωγικότητας. Κριτήριο για τη χορήγηση του ποσού είναι η ποιοτική και ποσοτική απόδοση του υπαλλήλου σύμφωνα με μετρήσιμους στόχους που τίθενται από τον Διοικητή σε ορισμένη Γενική Διεύθυνση.
Άρθρο 5
Διοίκηση
1. Για την επιλογή και τον διορισμό του Διοικητή και των Υποδιοικητών του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) εφαρμόζεται η παρ. 2 του άρθρου 57 του ν. 4387/2016 (Α΄ 85). Εκκρεμείς διαδικασίες για την επιλογή του Διοικητή ή των Υποδιοικητών του e-Ε.Φ.Κ.Α., σε εφαρμογή του ν. 4735/2020 (Α΄ 197), ματαιώνονται.
2. Το πρώτο εδάφιο της παρ. 1 του άρθρου 61 του ν. 4387/2016 τροποποιείται ως προς τον αριθμό των συνεργατών στο γραφείο του Διοικητή και διαμορφώνεται ως εξής:
«Συνιστώνται στο γραφείο του Διοικητή και των Υποδιοικητών του Ε.Φ.Κ.Α. θέσεις συνεργατών, για κάθε γραφείο ως εξής: α. πέντε (5) θέσεις στο γραφείο του Διοικητή και β. τρεις (3) θέσεις για κάθε γραφείο Υποδιοικητή.»
3. Οι αρμοδιότητες των περ. ια΄, ιβ΄ και ιγ΄ της παρ. 1 του άρθρου 60 του ν. 4387/2016, περί των αρμοδιοτήτων του Διοικητικού Συμβουλίου να αποφασίζει για τη συμμετοχή του προσωπικού σε εκπαιδευτικά προγράμματα, να μεριμνά για την τήρηση του μητρώου ασφαλισμένων, εργοδοτών και συνταξιούχων του Ε.Φ.Κ.Α. και για την τήρηση των ατομικών μερίδων των ασφαλισμένων να εγκρίνει τη διάθεση χρηματικών ποσών από τα έσοδα του Ε.Φ.Κ.Α. για δαπάνες που γίνονται για συγκεντρώσεις, σεμινάρια που εξυπηρετούν υπηρεσιακές ανάγκες και για φιλοξενία ξένων αποστολών, ασκούνται εφεξής από τον Διοικητή του e-Ε.Φ.Κ.Α.
Άρθρο 6
Ανάθεση έργων, προμηθειών και υπηρεσιών
Η ανάθεση και εκτέλεση των συμβάσεων έργων, προμηθειών και υπηρεσιών του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) γίνεται κατά παρέκκλιση από την κείμενη νομοθεσία για την ανάθεση και την εκτέλεση των δημοσίων συμβάσεων, με την επιφύλαξη των διατάξεων του ενωσιακού δικαίου, σύμφωνα με Κανονισμό Έργων, Προμηθειών και Υπηρεσιών, που εγκρίνεται από το Διοικητικό Συμβούλιο του φορέα, μετά από σύμφωνη γνώμη της Ενιαίας Ανεξάρτητης Αρχής Δημοσίων Συμβάσεων (Ε.Α.Α.ΔΗ.ΣΥ.), σύμφωνα με την υποπερ. γγ) της περ. γ) της παρ. 2 του άρθρου 2 του ν. 4013/2011 (Α΄ 204) και εφαρμόζεται άνω και κάτω των χρηματικών ορίων της Οδηγίας 2014/24/ΕΕ του Ευρωπαϊκού Κοινοβουλίου και του Συμβουλίου, της 26ης Φεβρουαρίου 2014, σχετικά με τις δημόσιες προμήθειες (L 94/65). Ειδικά για τις συμβάσεις κάτω των ορίων ο ανωτέρω Κανονισμός περιλαμβάνει και προβλέψεις σχετικά με την προδικαστική διαδικασία, κατά παρέκκλιση από τις κείμενες διατάξεις του εθνικού δικαίου. Το παρόν άρθρο καταλαμβάνει τις διαδικασίες ανάθεσης που εκκινούν από την έγκριση του ανωτέρω Κανονισμού από τον φορέα και έως πέντε (5) έτη από την έγκριση αυτή.
ΚΕΦΑΛΑΙΟ B΄
ΣΥΣΤΑΣΗ ΜΟΝΑΔΑΣ ΕΣΩΤΕΡΙΚΩΝ ΕΡΕΥΝΩΝ
ΚΑΙ ΑΛΛΑΓΕΣ ΣΤΗΝ ΠΕΙΘΑΡΧΙΚΗ ΔΙΑΔΙΚΑΣΙΑ
Άρθρο 7
Σύσταση και στελέχωση
1. Στον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.) συνιστάται αυτοτελής Μονάδα Εσωτερικών Ερευνών, η οποία υπάγεται απευθείας στο Διοικητικό Συμβούλιο και έχει ως αποστολή: α) την άμεση και αποτελεσματική διερεύνηση υποθέσεων διαφθοράς που αφορούν στον e-Ε.Φ.Κ.Α. και τις θυγατρικές του και β) τη διενέργεια έκτακτων και προγραμματισμένων ελέγχων, μετά από καταγγελίες πολιτών, πληροφορίες ή αιτήματα εν γένει, που αφορούν, μεταξύ άλλων, στη διάπραξη ποινικών αδικημάτων και πειθαρχικών παραπτωμάτων από τους υπαλλήλους του e-Ε.Φ.Κ.Α. και των θυγατρικών του.
2. Ως επικεφαλής της Μονάδας διορίζεται, με απόφαση του Υπουργού Εργασίας και Κοινωνικών Υποθέσεων, μετά από γνώμη της Επιτροπής Θεσμών και Διαφάνειας της Βουλής, πρώην Εισαγγελέας Αρείου Πάγου ή Αντεισαγγελέας Αρείου Πάγου, με τετραετή θητεία, που δύναται να ανανεώνεται άπαξ για ισόχρονο διάστημα. Ο επικεφαλής της Μονάδας είναι πλήρους και αποκλειστικής απασχόλησης και απολαμβάνει πλήρη λειτουργική ανεξαρτησία κατά την άσκηση των καθηκόντων του. Η αντικατάσταση του επικεφαλής της Μονάδας πριν από τη λήξη της θητείας του είναι δυνατή με αιτιολογημένη απόφαση του Υπουργού Εργασίας και Κοινωνικών Υποθέσεων.
3. Για τη λειτουργία της Μονάδας, συνιστώνται στον e-Ε.Φ.Κ.Α. τρεις (3) θέσεις ΠΕ Νομικών, πέντε (5) θέσεις ΠΕ Διοικητικού - Οικονομικού, δύο (2) θέσεις ΠΕ Πληροφορικής, καθώς και δύο (2) θέσεις ΔΕ Διοικητικών Γραμματέων. H πλήρωση των θέσεων της Μονάδας Εσωτερικών Ερευνών γίνεται σύμφωνα με το άρθρο 31 του ν. 4873/2021 (Α΄ 248), με απόσπαση ή μετάταξη υπαλλήλων που υπηρετούν ή έχουν υπηρετήσει σε ελεγκτικά σώματα, αρχές και υπηρεσίες, εξαιρουμένων των υπηρεσιών του Υπουργείου Προστασίας του Πολίτη και της Ελληνικής Αστυνομίας.
4. Οι θέσεις του Τμήματος Εσωτερικών Υποθέσεων του e-Ε.Φ.Κ.Α. μεταφέρονται αυτοδικαίως στη Μονάδα Εσωτερικών Ερευνών από την έναρξη ισχύος του παρόντος και δεν προσμετρώνται στις θέσεις που συστήνονται με την παρ. 3. Οι υπάλληλοι που υπηρετούν κατά την έναρξη ισχύος του παρόντος στο Τμήμα Εσωτερικών Υποθέσεων μπορούν, εντός προθεσμίας ενός (1) μήνα από την έναρξη ισχύος του παρόντος, να αιτηθούν τη μετακίνησή τους είτε στη Μονάδα Εσωτερικών Ερευνών είτε σε άλλη οργανική μονάδα του e-Ε.Φ.Κ.Α.
Άρθρο 8
Λειτουργία
1. Ο Επικεφαλής της Μονάδας Εσωτερικών Ερευνών του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) δίνει εντολή για έρευνα, σε εκτέλεση του ετήσιου προγράμματος ελέγχων, ή και εκτάκτως, για υποθέσεις που εμπίπτουν στην αρμοδιότητα της Μονάδας. Ο Επικεφαλής της Μονάδας κατανέμει τις εντολές σε μεμονωμένους υπαλλήλους της Μονάδας ή σε κλιμάκιο, θέτει προθεσμίες για την ολοκλήρωση των ελέγχων και παρακολουθεί την έγκαιρη εκτέλεσή τους, σύμφωνα με τον Κανονισμό Λειτουργίας της.
2. Ως προς τις εξουσίες των υπαλλήλων της Μονάδας και των κλιμακίων ελέγχου εφαρμόζεται αναλόγως το άρθρο 100 του ν. 4622/2019 (Α΄ 133), περί της ελεγκτικής διαδικασίας της Εθνικής Αρχής Διαφάνειας (Ε.Α.Δ.). Συγκεκριμένα, οι υπάλληλοι της Μονάδας δύνανται:
α) να επισκέπτονται, χωρίς ή με προειδοποίηση, τις ελεγχόμενες υπηρεσίες του e-Ε.Φ.Κ.Α., να μελετούν επί τόπου την εξεταζόμενη υπόθεση, να ενεργούν αυτοψίες και να εξετάζουν πρόσωπα, στο πλαίσιο της άσκησης των καθηκόντων τους και για την εκπλήρωση του έργου τους,
β) να εξετάζουν οποιοδήποτε πρόσωπο μπορεί να εισφέρει στοιχεία στον διενεργούμενο έλεγχο, να ζητούν πληροφορίες και στοιχεία από τους αρμόδιους υπαλλήλους των δημόσιων και ιδιωτικών φορέων που εμπλέκονται με την εξεταζόμενη υπόθεση,
γ) να έχουν πρόσβαση στους φακέλους του e-Ε.Φ.Κ.Α., συμπεριλαμβανομένων και των απορρήτων, καθώς και στα πληροφοριακά συστήματα και τις βάσεις δεδομένων που διαχειρίζεται ο e-Ε.Φ.Κ.Α., σύμφωνα με τους κανόνες ιχνηλασιμότητας και πρόσβασης στα συστήματά του και να λαμβάνουν οποιαδήποτε πληροφορία ή στοιχείο που αφορά ή είναι χρήσιμο για τη συγκεκριμένη υπόθεση που ερευνούν. Η πρόσβαση αφορά και σε πληροφορίες ή στοιχεία προσδιορισμένων φυσικών και νομικών προσώπων και κάθε είδους νομικών οντοτήτων με εντοπισμένο αριθμό φορολογικού μητρώου,
δ) να ελέγχουν και να συλλέγουν πληροφορίες και δεδομένα κινητών τερματικών, φορητών συσκευών, καθώς και των εξυπηρετητών τους, σε συνεργασία με τις αρμόδιες κατά περίπτωση αρχές. Η διαδικασία κατάσχεσης, συλλογής, φύλαξης και επεξεργασίας ηλεκτρονικών αρχείων και αλληλογραφίας, που συλλέγονται για τους σκοπούς του παρόντος νόμου, καθορίζεται με τον Κανονισμό Λειτουργίας της Μονάδας,
ε) να ενεργούν έρευνες στα γραφεία, τους λοιπούς χώρους και τα μεταφορικά μέσα του e-Ε.Φ.Κ.Α.,
στ) να ζητούν με έγγραφό τους πρόσθετες πληροφορίες σχετικά με την υπό διερεύνηση υπόθεση. Στο έγγραφο αναφέρονται ενδεικτικά οι διατάξεις της κείμενης νομοθεσίας, οι οποίες θεμελιώνουν το αίτημα, ο σκοπός του αιτήματος, η προθεσμία που τάσσεται για την παροχή των πληροφοριών, η οποία δεν μπορεί να είναι βραχύτερη των πέντε (5) ημερών, καθώς και οι κυρώσεις, οι οποίες προβλέπονται σε περίπτωση μη συμμόρφωσης προς την υποχρέωση παροχής πληροφοριών. Εκείνοι, στους οποίους απευθύνεται το έγγραφο, υποχρεούνται σε άμεση, πλήρη και ακριβή παροχή των πληροφοριών που ζητούνται.
3. Για τη διεξαγωγή των ερευνών των παρ. 1 και 2, ο Επικεφαλής της Μονάδας δύναται να ζητεί εγγράφως τη συνδρομή των δημόσιων αρχών και υπηρεσιών, των οργανισμών τοπικής αυτοδιοίκησης πρώτου και δεύτερου βαθμού και των νομικών προσώπων δημοσίου και ιδιωτικού δικαίου και οι αρχές υποχρεούνται να του παρέχουν κάθε συνδρομή. Σε περίπτωση άρνησης ή παρεμπόδισης, με οποιονδήποτε τρόπο, των εντεταλμένων υπαλλήλων της Μονάδας στην άσκηση των καθηκόντων τους, αυτοί δύνανται να ζητούν τη συνδρομή των εισαγγελικών αρχών και κάθε άλλης αρμόδιας αρχής. Η συνδρομή αυτή δύναται να ζητηθεί και προληπτικά.
4. Η μη χορήγηση ή η απόκρυψη πληροφοριών ή στοιχείων, η χορήγηση εν γνώσει ανακριβών πληροφοριών ή στοιχείων και, γενικά, η παρακώλυση του έργου και η παραπλάνηση των υπαλλήλων της Μονάδας συνιστά αυτοτελές πειθαρχικό παράπτωμα, για το οποίο δύναται να επιβληθεί μια από τις ποινές που προβλέπονται στις περ. γ΄ έως και στ΄ της παρ. 1 του άρθρου 109 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α΄ 26).
5. Κατά τα λοιπά, ο έλεγχος, η έρευνα και η συλλογή, διερεύνηση, επεξεργασία, σύνθεση, ανάλυση, αξιολόγηση και αξιοποίηση των πληροφοριών, καταγγελιών και στοιχείων διενεργούνται σύμφωνα με τον Κανονισμό Λειτουργίας της Μονάδας.
6. Για κάθε έλεγχο και έρευνα, που διενεργείται, συντάσσεται πόρισμα, το οποίο υποβάλλεται προς τον Διοικητή του e-Ε.Φ.Κ.Α. Αν με το πόρισμα διαπιστώνεται η τέλεση πειθαρχικού παραπτώματος από υπάλληλο του e-Ε.Φ.Κ.Α., ο Επικεφαλής της Μονάδας παραγγέλλει στο αρμόδιο πειθαρχικό όργανο την άσκηση πειθαρχικής δίωξης. Η παραγγελία για άσκηση πειθαρχικής δίωξης είναι δεσμευτική για το αρμόδιο πειθαρχικό όργανο. Ο Επικεφαλής της Μονάδας παρακολουθεί την πορεία της πειθαρχικής δίωξης και δύναται να παραγγέλλει τη λήψη άλλων μέτρων, καθώς και να ασκεί ένσταση υπέρ της διοίκησης εναντίον όλων των πειθαρχικών αποφάσεων μονομελών και συλλογικών πειθαρχικών οργάνων του e-Ε.Φ.Κ.Α. και για οποιαδήποτε πειθαρχική ποινή. Κατά τα λοιπά, εφαρμόζονται οι πειθαρχικές διατάξεις του παρόντος. Αν με το πόρισμα διαπιστώνεται ότι η υπόθεση χρήζει περαιτέρω διερεύνησης, ο Επικεφαλής της Μονάδας μπορεί να παραγγέλλει στο αρμόδιο πειθαρχικό όργανο τη διενέργεια ένορκης διοικητικής εξέτασης.
Η ένορκη διοικητική εξέταση του προηγούμενου εδαφίου διενεργείται κατά παρέκκλιση των οικείων διατάξεων του ν. 3528/2007, από τη Μονάδα, και, εάν από αυτή προκύψουν πειθαρχικές ευθύνες, η άσκηση πειθαρχικής δίωξης είναι δεσμευτική για τα αρμόδια πειθαρχικά όργανα. Σε κάθε περίπτωση, η Μονάδα δύναται να αποστέλλει τον φάκελο στην Εθνική Αρχή Διαφάνειας, για τη συνέχιση των ερευνών.
7. Αν ανακύπτουν ενδείξεις για διάπραξη ποινικών αδικημάτων, αντίγραφο του πορίσματος κοινοποιείται από τον Επικεφαλής της Μονάδας στον αρμόδιο εισαγγελέα για τις δικές του ενέργειες.
8. Για την άσκηση των αρμοδιοτήτων της, η Μονάδα Εσωτερικών Ερευνών συνεργάζεται με τη Διεύθυνση Διευθέτησης Αναφορών του e-Ε.Φ.Κ.Α, η οποία διαβιβάζει στη Μονάδα τις αναφορές που χρήζουν περαιτέρω διερεύνησης, ώστε να αξιολογηθούν, σύμφωνα με το σύστημα αξιολόγησης καταγγελιών που εφαρμόζει η Μονάδα.
Άρθρο 9
Πειθαρχική διαδικασία
1. Η πειθαρχική διαδικασία που κινείται κατά υπαλλήλων του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) ολοκληρώνεται εντός αποκλειστικής προθεσμίας ενός (1) μηνός από την κλήση σε απολογία, το αργότερο, είτε με την έκδοση πειθαρχικής απόφασης του μονομελούς οργάνου είτε με παραπομπή ενώπιον του πειθαρχικού συμβουλίου. Σε περίπτωση παραπομπής ενώπιον του πειθαρχικού συμβουλίου, η πειθαρχική διαδικασία ολοκληρώνεται εντός αποκλειστικής προθεσμίας ενός (1) μηνός από την παραπομπή, εκτός αν απαιτείται η διεξαγωγή ανάκρισης, οπότε ολοκληρώνεται εντός δύο (2) μηνών.
2. Η ένορκη διοικητική εξέταση διενεργείται είτε από υπάλληλο με βαθμό Α΄ Υπουργείου εκτός του Υπουργείου Εργασίας και Κοινωνικών Υποθέσεων είτε από τη Μονάδα Εσωτερικών Ερευνών, στην περίπτωση που έχει ζητηθεί η περαιτέρω διερεύνηση από τη Μονάδα Εσωτερικών Ερευνών, σύμφωνα με το άρθρο 8, και περατώνεται εντός αποκλειστικής προθεσμίας ενός (1) μηνός χωρίς δυνατότητα παράτασης.
3. Εάν είτε με το πόρισμα επί του ελέγχου της Μονάδας Εσωτερικών Ερευνών είτε με την έκθεση επί της ένορκης διοικητικής εξέτασης διαπιστώνεται η διάπραξη πειθαρχικού παραπτώματος από συγκεκριμένο υπάλληλο, ο πειθαρχικώς προϊστάμενος ασκεί την πειθαρχική δίωξη εντός αποκλειστικής προθεσμίας ενός (1) μηνός από την υποβολή του πορίσματος ή της έκθεσης.
4. Η πειθαρχική ανάκριση περατώνεται εντός αποκλειστικής προθεσμίας δεκαπέντε (15) ημερών από την ημερομηνία κοινοποίησης της σχετικής απόφασης του πειθαρχικού συμβουλίου στον υπάλληλο που θα τη διενεργήσει. Στην περίπτωση αυτή δεν υπάρχει δυνατότητα παράτασης.
5. Με απόφαση του Υπουργού Εργασίας και Κοινωνικών Υποθέσεων συνιστάται στον e-Ε.Φ.Κ.Α. πειθαρχικό συμβούλιο για τριετή θητεία, το οποίο είναι τριμελές και αποτελείται από:
α) Τον Πρόεδρο, ο οποίος είναι πάρεδρος του Ελεγκτικού Συνεδρίου ή εφέτης ή πρόεδρος πρωτοδικών ή πρωτοδίκης των διοικητικών δικαστηρίων με τον αναπληρωτή του, οι οποίοι υποδεικνύονται από τον πρόεδρο του οικείου δικαστηρίου,
β) ένα (1) μέλος, ο οποίος είναι πάρεδρος ή δικαστικός πληρεξούσιος του Νομικού Συμβουλίου του Κράτους με τον αναπληρωτή του, οι οποίοι υποδεικνύονται από τον Πρόεδρο του Νομικού Συμβουλίου του Κράτους,
γ) ένα (1) μέλος, ο οποίος είναι μόνιμος υπάλληλος, προϊστάμενος διεύθυνσης της Ενιαίας Αρχής Διαφάνειας (Ε.Α.Δ.) με τον αναπληρωτή του, ο οποίος υποδεικνύεται από τον Διοικητή της Ε.Α.Δ.
Γραμματέας του πειθαρχικού συμβουλίου ορίζεται υπάλληλος του e-Ε.Φ.Κ.Α. κατηγορίας ΠΕ ή ΤΕ με βαθμό τουλάχιστον Β΄.
6. Σε περίπτωση δίωξης Προϊσταμένου Γενικής Διεύθυνσης, η υπόθεση παραπέμπεται στο Δευτεροβάθμιο Πειθαρχικό Συμβούλιο του άρθρου 146Α του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α΄ 26).
7. Το πειθαρχικό συμβούλιο της παρ. 5 είναι αρμόδιο για όλες τις υποθέσεις που εκκινούν μετά τη δημοσίευση του παρόντος, καθώς και για τις εκκρεμείς διαδικασίες, εφόσον δεν έχουν εισαχθεί προς κρίση. Για τις υπόλοιπες εκκρεμείς υποθέσεις αρμόδιο είναι το πειθαρχικό συμβούλιο που έχει ορισθεί σύμφωνα με το άρθρο 146Β του ν. 3528/2007.
8. Κατά τα λοιπά ισχύει η πειθαρχική διαδικασία του ν. 3528/2007.
ΚΕΦΑΛΑΙΟ Γ΄
«ΕΤΑΙΡΕΙΑ ΑΞΙΟΠΟΙΗΣΗΣ ΑΚΙΝΗΤΗΣ ΠΕΡΙΟΥΣΙΑΣ ΗΛΕΚΤΡΟΝΙΚΟΥ ΕΘΝΙΚΟΥ ΦΟΡΕΑ ΚΟΙΝΩΝΙΚΗΣ ΑΣΦΑΛΙΣΗΣ (e-Ε.Φ.Κ.Α.) ΜΟΝΟΠΡΟΣΩΠΗ Α.Ε.»
Άρθρο 10
Σύσταση - Έδρα - Διάρκεια - 
Μετοχικό Κεφάλαιο - Εποπτεία
1. Συστήνεται ανώνυμη εταιρεία με την επωνυμία «ΕΤΑΙΡΕΙΑ ΑΞΙΟΠΟΙΗΣΗΣ ΑΚΙΝΗΤΗΣ ΠΕΡΙΟΥΣΙΑΣ ΗΛΕΚΤΡΟΝΙΚΟΥ ΕΘΝΙΚΟΥ ΦΟΡΕΑ ΚΟΙΝΩΝΙΚΗΣ ΑΣΦΑΛΙΣΗΣ (e-Ε.Φ.Κ.Α.) ΜΟΝΟΠΡΟΣΩΠΗ Α.Ε.» και τον διακριτικό τίτλο «ΕΤΑΙΡΕΙΑ ΑΚΙΝΗΤΩΝ e-Ε.Φ.Κ.Α.» (εφεξής η Εταιρεία). Στις σχέσεις και συναλλαγές της εταιρείας με την αλλοδαπή, η επωνυμία και ο διακριτικός της τίτλος αποδίδονται, εν όλω ή εν μέρει, σε πιστή μετάφραση, σε οποιαδήποτε γλώσσα, ή με λατινικά στοιχεία.
2. Το καταστατικό της Εταιρείας, συμπεριλαμβανομένων των διατάξεων του, οι οποίες ρυθμίζονται κατά περιεχόμενο από τον παρόντα, εγκρίνεται με απόφαση του Υπουργού Εργασίας και Κοινωνικών Υποθέσεων, μετά από γνώμη του Διοικητικού Συμβουλίου του e-Ε.Φ.Κ.Α., δημοσιεύεται στην Εφημερίδα της Κυβερνήσεως και υποβάλλεται σε δημοσιότητα στο Γενικό Εμπορικό Μητρώο (Γ.Ε.ΜΗ.).
3. Η Εταιρεία διέπεται από τις διατάξεις του παρόντος νόμου, του καταστατικού της και, συμπληρωματικά, από τις διατάξεις του ν. 4548/2018 (Α΄ 104). Η Εταιρεία υιοθετεί και εφαρμόζει κανόνες και πολιτικές εταιρικής διακυβέρνησης ανωνύμων εταιρειών, σύμφωνα με το Μέρος Α΄ του ν. 4706/2020 (Α΄ 136), εφόσον αυτές προσιδιάζουν στη φύση, τον σκοπό, την οργάνωση και τη λειτουργία της.
4. Η Εταιρεία εδρεύει σε δήμο που ορίζεται στο καταστατικό της. Με απόφαση του Διοικητικού Συμβουλίου της Εταιρείας δύνανται να ιδρύονται υποκαταστήματα, παραρτήματα ή άλλες μορφές δευτερεύουσας εγκατάστασης της Εταιρείας.
5. Η διάρκεια της Εταιρείας ορίζεται αόριστη.
6. Μοναδικός μέτοχος της Εταιρείας είναι το νομικό πρόσωπο δημοσίου δικαίου με την επωνυμία «ΗΛΕΚΤΡΟΝΙΚΟΣ ΕΘΝΙΚΟΣ ΦΟΡΕΑΣ ΚΟΙΝΩΝΙΚΗΣ ΑΣΦΑΛΙΣΗΣ (e-Ε.Φ.Κ.Α.)». Το μετοχικό κεφάλαιο της Εταιρείας ορίζεται στο καταστατικό της, δεν υπερβαίνει το ένα (1) εκατομμύριο ευρώ, και καλύπτεται από τον ως άνω μοναδικό μέτοχο. Για τον προσδιορισμό του μετοχικού κεφαλαίου και των πόρων της Εταιρείας εκπονείται από τον e-Ε.Φ.Κ.Α. οικονομοτεχνική μελέτη εντός προθεσμίας έξι (6) μηνών από την έναρξη ισχύος του παρόντος.
7. Οι μετοχές της εταιρείας είναι κοινές, ονομαστικές και αμεταβίβαστες και ενσωματώνονται σε έναν αναπαλλοτρίωτο μετοχικό τίτλο.
8. Η Εταιρεία λειτουργεί για την εξυπηρέτηση του δημοσίου συμφέροντος και ιδίως του συμφέροντος του νομικού προσώπου δημοσίου δικαίου με την επωνυμία «ΗΛΕΚΤΡΟΝΙΚΟΣ ΕΘΝΙΚΟΣ ΦΟΡΕΑΣ ΚΟΙΝΩΝΙΚΗΣ ΑΣΦΑΛΙΣΗΣ (e-Ε.Φ.Κ.Α.)». Η Εταιρεία ανήκει στον ευρύτερο δημόσιο τομέα και εξαιρείται από το πεδίο εφαρμογής του ν. 3429/2005 (Α΄ 314).
Στο μέτρο που κριθεί ότι αποτελεί Φορέα Γενικής Κυβέρνησης, οι διατάξεις του ν. 4270/2014 (Α΄ 143), και τα προεδρικά διατάγματα και οι υπουργικές αποφάσεις που εκδίδονται κατ΄ εξουσιοδότηση αυτού αναφορικά με την υποβολή δημοσιονομικών αναφορών, εφαρμόζονται, μόνο ως προς:
α) την τήρηση των διαδικασιών και προθεσμιών αναφορικά με την κατάρτιση του Μεσοπρόθεσμου Πλαισίου Δημοσιονομικής Στρατηγικής και του ετήσιου Κρατικού Προϋπολογισμού, όπως αυτές περιγράφονται στα άρθρα 45 και 54 του ν. 4270/2014,
β) την υποβολή ετήσιου προϋπολογισμού και οποιασδήποτε αναπροσαρμογής του κατά τη διάρκεια του έτους (προϋπολογιστικά),
γ) την υποβολή μηνιαίας αναφοράς εκτέλεσης προϋπολογισμού και χρηματοδότησης (απολογιστικά),
δ) την υποβολή μηνιαίων μισθολογικών στοιχείων (απολογιστικά) και
ε) την υποβολή μηνιαίας σύνοψης μητρώου δεσμεύσεων (απολογιστικά σε μηνιαία βάση, ετήσια μεγέθη).
9. Την εταιρεία εποπτεύει ο Υπουργός Εργασίας και Κοινωνικών Υποθέσεων.
Άρθρο 11
Αποστολή και σκοπός
1. Αποστολή της εταιρείας είναι η διαχείριση και αξιοποίηση της ακίνητης περιουσίας του e-Ε.Φ.Κ.Α., σύμφωνα με τις αρχές της χρηστής διαχείρισης, της διαφάνειας και της υγιούς επιχειρηματικής λογικής. Στόχος είναι η διασφάλιση και μεγιστοποίηση της αξίας της, των προσόδων και της οικονομικής απόδοσης της ακίνητης περιουσίας του e-Ε.Φ.Κ.Α, με την ορθολογική διαχείριση, εκμετάλλευση και διάθεσή της.
2. Στον σκοπό της Εταιρείας περιλαμβάνονται ενδεικτικά:
α) Η αντιπροσώπευση του e-ΕΦΚΑ και η ενέργεια στο όνομα και για λογαριασμό του κάθε δικαιοπραξίας και γενικά κάθε νομικής και υλικής πράξης διοίκησης, διαχείρισης, εκμετάλλευσης και διάθεσης της ακίνητης περιουσίας του.
β) Η διασφάλιση και προστασία της ακίνητης περιουσίας του e-Ε.Φ.Κ.Α.
γ) Η εκμίσθωση, μίσθωση και με κάθε συμβατική μορφή παραχώρηση της χρήσης της ακίνητης περιουσίας που τίθεται υπό τη διοίκηση και διαχείρισή της.
δ) Η μέριμνα για τη στέγαση των υπηρεσιών του e-Ε.Φ.Κ.Α., καθώς και η διαχείριση και συντήρηση των κτιριακών και ηλεκτρομηχανολογικών τους εγκαταστάσεων.
ε) Η εκποίηση και εν γένει διάθεση των διοικούμενων και διαχειριζόμενων από αυτή ακινήτων, η σύσταση, μεταβίβαση και παραχώρηση επί των ακινήτων αυτών εμπράγματων δικαιωμάτων, περιλαμβανόμενης και της σύστασης δικαιώματος επιφάνειας, με κάθε συμβατική μορφή και τύπο.
στ) Η με ή χωρίς αντάλλαγμα παραχώρηση της χρήσης των ακινήτων που διοικεί και διαχειρίζεται, καθώς και ίδιων ακινήτων της, για δημόσιους, κοινωφελείς, μη κερδοσκοπικούς σκοπούς και για την εξυπηρέτηση του δημοσίου και του κοινωνικού συμφέροντος.
ζ) Η απογραφή, χαρτογράφηση και κτηματογράφηση από το Ελληνικό Κτηματολόγιο της ακίνητης περιουσίας του e-Ε.Φ.Κ.Α., η εκτίμηση της αξίας της, καθώς και η τήρηση αρχείου της ακίνητης περιουσίας του e-Ε.Φ.Κ.Α. και των τίτλων ιδιοκτησίας της.
η) Η αποδοχή στο όνομα και για λογαριασμό του e-E.Φ.Κ.Α. παραχωρήσεων, δωρεών, κληρονομιών και κληροδοσιών ακινήτων, καθώς και η εκπροσώπηση του e-Ε.Φ.Κ.Α. στις διαδικασίες απαλλοτριώσεων υπέρ αυτού.
θ) Η εκπόνηση και ανάθεση μελετών αξιοποίησης της ακίνητης περιουσίας του e-Ε.Φ.Κ.Α., καθώς και η εκπόνηση και ανάθεση οικονομικών και τεχνικών μελετών, μελετών κατασκευής και συντήρησης, υπηρεσιών επίβλεψης, διοίκησης, οργάνωσης και διαχείρισης ακινήτων και τεχνικών έργων, και κάθε μελετητικού και συμβουλευτικού έργου και υπηρεσίας, για την ακίνητη περιουσία που διοικεί και διαχειρίζεται.
ι) Η ανάθεση και ανάληψη, επίβλεψη και κατασκευή τεχνικών έργων, όπως οικοδομικών, ηλεκτρολογικών, μηχανολογικών, ενεργειακών, υδραυλικών, έργων εκσυγχρονισμού και ανακαίνισης ακινήτων, και κάθε είδους κατασκευαστικού έργου για την ακίνητη περιουσία που διοικεί και διαχειρίζεται.
ια) Η διενέργεια οποιασδήποτε άλλης πράξης, εργασίας και συναλλαγής, που είναι άμεσα ή έμμεσα συναφής, συμπληρωματική ή επιβοηθητική των σκοπών της.
Άρθρο 12
Διαχείριση και αξιοποίηση
ακίνητης περιουσίας
1. Η Εταιρεία αναλαμβάνει τη διοίκηση, διαχείριση, εκμετάλλευση και διάθεση της ακίνητης περιουσίας του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.), σύμφωνα με τον παρόντα, μετά από διαπιστωτική πράξη του Υπουργού Εργασίας και Κοινωνικών Υποθέσεων, η οποία εκδίδεται μετά από την έγκριση του Κανονισμού Λειτουργίας της. 
2. Το ιδιοκτησιακό καθεστώς της ακίνητης περιουσίας του e-Ε.Φ.Κ.Α., που τελεί υπό τη διοίκηση και διαχείριση της Εταιρείας, δεν θίγεται. Η κυριότητα της ακίνητης περιουσίας του e-Ε.Φ.Κ.Α. παραμένει στον e-Ε.Φ.Κ.Α., ο οποίος διατηρεί τα εμπράγματα δικαιώματά του σε αυτή.
3. Η Εταιρεία ασκεί τις αρμοδιότητες, τις εξουσίες και τα δικαιώματα του e-Ε.Φ.Κ.Α. στην ακίνητη περιουσία του, ως εντολοδόχος και αντιπρόσωπός του. Η αξιοποίηση των ακινήτων από την Εταιρεία γίνεται σύμφωνα με επιχειρησιακό πρόγραμμα που περιλαμβάνει ενδεικτικούς τριμηνιαίους στόχους, το οποίο εγκρίνεται από το Διοικητικό Συμβούλιο, ύστερα από γνώμη της Επενδυτικής Επιτροπής.
4. Στην Εταιρεία παρέχονται, σύμφωνα με τον παρόντα, η εντολή και πληρεξουσιότητα, και, γενικά, η εξουσία να αντιπροσωπεύει τον e-Ε.Φ.Κ.Α. και να επιχειρεί στο όνομα και για λογαριασμό του κάθε δικαιοπραξία, να ασκεί κάθε δικαίωμα, καθώς και κάθε νομική και υλική πράξη διοίκησης, διαχείρισης, εκμετάλλευσης και διάθεσης της ακίνητης περιουσίας του, διεξάγοντας τις υποθέσεις που αφορούν την περιουσία αυτή. Αντίστοιχα, η Εταιρεία ενεργεί ως εντολοδόχος και αντιπρόσωπος του e-Ε.Φ.Κ.Α. και για την εκπλήρωση των υποχρεώσεών του από την ακίνητη περιουσία του. Η Εταιρεία ασκεί η ίδια τα δικαιώματα και τις αξιώσεις του e-Ε.Φ.Κ.Α, από την ακίνητη περιουσία του, εμπράγματα και ενοχικά, ιδιωτικού και δημοσίου δικαίου. Τα αποτελέσματα των πράξεων και των ενεργειών της Εταιρείας για τη διοικούμενη και διαχειριζόμενη από αυτή ακίνητη περιουσία επέρχονται στο όνομα και για λογαριασμό του e-Ε.Φ.Κ.Α.
5. Η εταιρεία εκπροσωπεί τον e-Ε.Φ.Κ.Α., δικαστικώς και εξωδίκως, σε κάθε δίκη που έχει ως αντικείμενο την ακίνητη περιουσία του, τα εμπράγματα, ενοχικά και πάσης φύσεως δικαιώματά του σε αυτή, στη διεκδίκηση, διασφάλιση και την προστασία της και γενικά σε κάθε υπόθεση και έννομη σχέση που την αφορά. Η εταιρεία νομιμοποιείται ως διάδικος και έχει το δικαίωμα να ζητεί δικαστική προστασία η ίδια, ασκώντας κάθε ένδικο βοήθημα, ένδικο μέσο και ενεργώντας κάθε διαδικαστική πράξη στο όνομα και για λογαριασμό του e-Ε.Φ.Κ.Α., για κάθε υπόθεση που αφορά στην ακίνητη περιουσία του.
6. Για τη διαχείριση της ακίνητης περιουσίας που διοικεί και τις υποθέσεις της οποίας διεξάγει, τις εν γένει εργασίες και υπηρεσίες της, η Εταιρεία δικαιούται αμοιβής από τον e-Ε.Φ.Κ.Α., η οποία καθορίζεται με προγραμματική σύμβαση μεταξύ της Εταιρείας και του e-Ε.Φ.Κ.Α., τηρουμένων των κανόνων του ενωσιακού δικαίου περί κρατικών ενισχύσεων και λαμβανομένων υπόψη των συνθηκών οικονομίας της αγοράς.
7. Η διοίκηση και διαχείριση της ακίνητης περιουσίας του e-Ε.Φ.Κ.Α. εξαιρείται του πεδίου εφαρμογής του π.δ. 715/1979 (Α΄ 212), του ν. 4412/2016 (Α΄ 147), με την επιφύλαξη των διατάξεων του ενωσιακού δικαίου, και κάθε άλλης διάταξης που διέπει τη διοίκηση, διαχείριση, εκμετάλλευση, απόκτηση και διάθεση ακίνητης περιουσίας νομικών προσώπων δημοσίου δικαίου, νομικών προσώπων ιδιωτικού δικαίου, δημοσίων επιχειρήσεων και φορέων, τα οποία ανήκουν στον δημόσιο ή τον ευρύτερο δημόσιο τομέα, όπως εκάστοτε αυτός ορίζεται.
Άρθρο 13
Γενική Συνέλευση - Σύστημα εταιρικής
διακυβέρνησης
1. Η Γενική Συνέλευση είναι το ανώτατο όργανο της εταιρείας και δύναται να αποφασίζει για κάθε εταιρική υπόθεση, είναι δε μόνη αρμόδια να αποφασίζει για τα θέματα που υπάγονται στην αποκλειστική αρμοδιότητά της, σύμφωνα με τον ν. 4548/2018 (Α΄ 104) και το καταστατικό.
2. Ο Ηλεκτρονικός Εθνικός Φορέας Κοινωνικής Ασφάλισης (e-Ε.Φ.Κ.Α.), ως μοναδικός μέτοχος, συμμετέχει στη Γενική Συνέλευση εκπροσωπούμενος από τον Διοικητή του και, σε περίπτωση κωλύματός του, από τον νόμιμο αναπληρωτή του, ο οποίος ασκεί όλα τα δικαιώματά του ως μετόχου.
3. Η Εταιρεία υιοθετεί και εφαρμόζει σύστημα εταιρικής διακυβέρνησης το οποίο περιλαμβάνει:
α) επαρκές και αποτελεσματικό σύστημα εσωτερικού ελέγχου, συμπεριλαμβανομένων των συστημάτων διαχείρισης κινδύνων και κανονιστικής συμμόρφωσης,
β) επαρκείς και αποτελεσματικές διαδικασίες για την πρόληψη, τον εντοπισμό και την καταστολή καταστάσεων σύγκρουσης συμφερόντων,
γ) επαρκείς και αποτελεσματικούς μηχανισμούς επικοινωνίας με τον e-Ε.Φ.Κ.Α., ώστε να διευκολύνονται η άσκηση των δικαιωμάτων του και o ενεργός διάλογος με αυτόν,
δ) πολιτική αποδοχών, η οποία συνεισφέρει στην επιχειρηματική στρατηγική, στα μακροπρόθεσμα συμφέροντα του e-Ε.Φ.Κ.Α. και στη βιωσιμότητα της Εταιρείας.
Άρθρο 14
Κανονισμός Λειτουργίας
Με Κανονισμό, που εγκρίνεται από τη Γενική Συνέλευση, καθορίζονται η οργάνωση, οι κανόνες και οι διαδικασίες εσωτερικής λειτουργίας και ελέγχου της Εταιρείας, άσκησης της δραστηριότητας και των συναλλαγών της και, ιδίως:
α) η οργανωτική διάρθρωση της Εταιρείας, τα αντικείμενα των μονάδων, τα καθήκοντα των επικεφαλής τους και οι γραμμές αναφοράς τους,
β) οι όροι και οι διαδικασίες της λήψης αποφάσεων και διενέργειας των πράξεων και ενεργειών διοίκησης, διαχείρισης, εκμετάλλευσης και διάθεσης, των εκμισθώσεων, μισθώσεων, παραχωρήσεων, εκποιήσεων, ανταλλαγών, αγορών και αντιπαροχών, των ενοχικών και εμπραγμάτων συμβάσεων, μεταβιβάσεων και συναλλαγών της ακίνητης περιουσίας που διοικεί και διαχειρίζεται,
γ) η διαδικασία επιλογής των μελών του Διοικητικού Συμβουλίου, συμπεριλαμβανομένου του Διευθύνοντος Συμβούλου, κατά παρέκκλιση των άρθρων 20 επ. του ν. 4735/2020 (Α΄ 197), καθώς και η διαδικασία πρόσληψης των Προϊσταμένων Γενικών Διευθύνσεων και Διευθύνσεων της Εταιρείας, και αξιολόγησης της απόδοσης όλων των ανωτέρω, τα σχετικά κωλύματα και ασυμβίβαστα,
δ) οι όροι και διαδικασίες της ανάθεσης, ανάληψης και εκτέλεσης συμβάσεων έργου, προμηθειών, γενικών υπηρεσιών, τεχνικών υπηρεσιών και εκπόνησης μελετών,
ε) η αναφορά των κύριων χαρακτηριστικών του συστήματος εσωτερικού ελέγχου, ήτοι κατ΄ ελάχιστον η λειτουργία της Μονάδας Εσωτερικού Ελέγχου, διαχείρισης κινδύνων και κανονιστικής συμμόρφωσης, καθώς και πολιτική και διαδικασία για τη διενέργεια περιοδικής αξιολόγησης του συστήματος εσωτερικού ελέγχου,
στ) οι πολιτικές και διαδικασίες πρόληψης και αντιμετώπισης καταστάσεων σύγκρουσης συμφερόντων, καθώς και γνωστοποίησης τέτοιων καταστάσεων.
ζ) η διαδικασία που διαθέτει η Εταιρεία για τη διαχείριση προνομιακών πληροφοριών,
η) οι πολιτικές και διαδικασίες συμμόρφωσης της Εταιρείας με τις νομοθετικές και κανονιστικές διατάξεις που ρυθμίζουν την οργάνωση και λειτουργία της, καθώς και τις δραστηριότητές της.
θ) η πολιτική βιώσιμης ανάπτυξης που ακολουθεί η Εταιρεία, όπου απαιτείται, σύμφωνα με κριτήρια περιβαλλοντικά, κοινωνικά και εταιρικής διακυβέρνησης (Environmental, Social, Governance - ESG).
Άρθρο 15
Διοικητικό Συμβούλιο
1. Η Εταιρεία διοικείται από το Διοικητικό Συμβούλιο. Το Διοικητικό Συμβούλιο της Εταιρείας αποτελείται από πέντε (5) έως εννέα (9) μέλη, συμπεριλαμβανομένου του Διευθύνοντος Συμβούλου, όπως ορίζεται στο Καταστατικό της. Τα μέλη του Διοικητικού Συμβουλίου διορίζονται με απόφαση του Υπουργού Εργασίας και Κοινωνικών Υποθέσεων, μετά από πρόταση της Γενικής Συνέλευσης. Η θητεία των μελών του Διοικητικού Συμβουλίου είναι τετραετής και παρατείνεται κάθε φορά μέχρι την εκλογή νέου Διοικητικού Συμβουλίου κατά τα ανωτέρω. Τα μέλη του Διοικητικού Συμβουλίου είναι πάντοτε επανεκλέξιμα. Αντικατάσταση του Προέδρου, του Διευθύνοντος Συμβούλου και των μελών του Διοικητικού Συμβουλίου, πριν από τη λήξη της θητείας τους, επιτρέπεται αζημίως με απόφαση του Υπουργού Εργασίας και Κοινωνικών Υποθέσεων μετά από πρόταση της Γενικής Συνέλευσης.
2. Το Διοικητικό Συμβούλιο αποτελείται από εκτελεστικά, μη εκτελεστικά και ανεξάρτητα μη εκτελεστικά μέλη. Πέραν του Διευθύνοντος Συμβούλου, μπορεί να διοριστεί άλλο ένα (1) εκτελεστικό μέλος. Όλα τα υπόλοιπα μέλη του Διοικητικού Συμβουλίου είναι μη εκτελεστικά. Η ιδιότητα των μελών του Διοικητικού Συμβουλίου, ως εκτελεστικών ή μη εκτελεστικών, ορίζεται από το Διοικητικό Συμβούλιο. Τα ανεξάρτητα μη εκτελεστικά μέλη δεν υπολείπονται του ενός τρίτου (1/3) του συνολικού αριθμού των μελών του και, πάντως, δεν είναι λιγότερα από δύο (2). Αν προκύψει κλάσμα, στρογγυλοποιείται στον αμέσως εγγύτερο ακέραιο αριθμό. Ένα μη εκτελεστικό μέλος του Διοικητικού Συμβουλίου θεωρείται ανεξάρτητο, εφόσον, κατά τον ορισμό και κατά τη διάρκεια της θητείας του, είναι απαλλαγμένο από οικονομικές, επιχειρηματικές, οικογενειακές ή άλλου είδους σχέσεις εξάρτησης, οι οποίες μπορούν να επηρεάσουν τις αποφάσεις του και την ανεξάρτητη και αντικειμενική κρίση του, όπως ειδικότερα ορίζεται στον Κανονισμό Λειτουργίας της Εταιρείας. Το Διοικητικό Συμβούλιο λαμβάνει τα αναγκαία μέτρα για τη διασφάλιση της συμμόρφωσης με τις προϋποθέσεις της παρούσας. Η πλήρωση των προϋποθέσεων για τον χαρακτηρισμό μέλους Διοικητικού Συμβουλίου ως ανεξάρτητου μέλους επανεξετάζεται από το Διοικητικό Συμβούλιο, σε ετήσια τουλάχιστον βάση, ανά οικονομικό έτος και, πάντως, πριν από τη δημοσιοποίηση της ετήσιας οικονομικής έκθεσης, στην οποία και συμπεριλαμβάνεται σχετική διαπίστωση. Σε περίπτωση που κατά τον έλεγχο της πλήρωσης των προϋποθέσεων αυτών ή σε περίπτωση που οποιαδήποτε στιγμή διαπιστωθεί ότι οι προϋποθέσεις έπαψαν να συντρέχουν στο πρόσωπο ανεξάρτητου μη εκτελεστικού μέλους ή σε περίπτωση θανάτου ή παραίτησης ή με οποιονδήποτε άλλον τρόπο απώλειας της ιδιότητάς του, το Διοικητικό Συμβούλιο προβαίνει στις δέουσες ενέργειες αντικατάστασής του. Στις συνεδριάσεις του Διοικητικού Συμβουλίου που έχουν ως θέμα την κατάρτιση των οικονομικών καταστάσεων της Εταιρείας, ή η ημερήσια διάταξη των οποίων περιλαμβάνει θέματα, για την έγκριση των οποίων προβλέπεται η λήψη απόφασης από τη Γενική Συνέλευση με αυξημένη απαρτία και πλειοψηφία, σύμφωνα με τον ν. 4548/2018 (Α΄ 104), το Διοικητικό Συμβούλιο βρίσκεται σε απαρτία, όταν παρίστανται δύο (2), τουλάχιστον, ανεξάρτητα μη εκτελεστικά μέλη.
3. Η Εταιρεία διαθέτει πολιτική καταλληλότητας των μελών του Διοικητικού Συμβουλίου, η οποία εγκρίνεται από τη Γενική της Συνέλευση και περιλαμβάνει, τουλάχιστον:
α) τις αρχές που αφορούν στην επιλογή ή την αντικατάσταση των μελών του Διοικητικού Συμβουλίου, καθώς και την ανανέωση της θητείας υφιστάμενων μελών και
β) τα κριτήρια για την αξιολόγηση της καταλληλότητας των μελών του Διοικητικού Συμβουλίου, ιδίως, ως προς τα εχέγγυα ήθους, τη φήμη, την επάρκεια γνώσεων, τις δεξιότητες, την ανεξαρτησία κρίσης και την εμπειρία για την εκτέλεση των καθηκόντων που τους ανατίθενται και
γ) τη μη συνδρομή των κωλυμάτων και ασυμβίβαστων των άρθρων 69 και 70 του ν. 4622/2019 (Α΄ 133) στο πρόσωπο του Διευθύνοντος Συμβούλου, πλέον των αναφερόμενων στις επόμενες παραγράφους.
4. Όλα τα μέλη του Δ.Σ. οφείλουν να απέχουν από την επιδίωξη ιδίων συμφερόντων που αντιβαίνουν στα συμφέροντα της Εταιρείας. Οφείλουν, επίσης, να αποκαλύπτουν στα υπόλοιπα μέλη του Δ.Σ. τα σημαντικά ίδια συμφέροντά τους που ενδέχεται να επηρεάζονται άμεσα από συναλλαγές ή αποφάσεις της Εταιρείας, καθώς και κάθε άλλη σύγκρουση ιδίων συμφερόντων με αυτών της Εταιρείας ή του e-Ε.Φ.Κ.Α., που ανακύπτει κατά την άσκηση των καθηκόντων τους.
5. Τα μέλη του Δ.Σ. απαγορεύεται να ασκούν κατ΄ επάγγελμα, είτε μόνα είτε σε συνεργασία με τρίτους, όλους ή μερικούς από τους επιδιωκόμενους σκοπούς της Εταιρείας ή να εκτελούν εργασίες παρεμφερείς με τους σκοπούς αυτούς ή να μετέχουν με οποιονδήποτε τρόπο σε εταιρείες που επιδιώκουν τέτοιους σκοπούς, χωρίς προηγούμενη άδεια της Γενικής Συνέλευσης. Σε περίπτωση παράβασης της απαγόρευσης αυτής η Εταιρεία έχει δικαίωμα αποζημίωσης και το μέλος του Δ.Σ. εκπίπτει με απόφαση του Διοικητικού Συμβουλίου.
6. Κατά τα επόμενα δύο (2) έτη από την αποχώρησή τους από το Δ.Σ., τα μέλη του υποχρεούνται να μην ασκούν αντικείμενο όμοιο με εκείνο της Εταιρείας είτε ατομικά είτε με παρένθετο πρόσωπο, με τη συμμετοχή τους ή την παροχή των υπηρεσιών τους σε οποιασδήποτε μορφής φυσικό ή νομικό πρόσωπο, συμπεριλαμβανομένων και των φυσικών ή νομικών προσώπων που έχουν συναλλαγεί με την Εταιρεία.
7. Τα μέλη του Δ.Σ. υποχρεούνται να μην αποκαλύπτουν, χωρίς την προηγούμενη έγγραφη συγκατάθεση της Γενικής Συνέλευσης, οποιαδήποτε εμπιστευτική πληροφορία αναφορικά με τις δραστηριότητες της Εταιρείας, τα επιχειρηματικά σχέδια, τους πελάτες ή τις συνεργαζόμενες εταιρείες, καθώς και πληροφορίες που προκύπτουν μετά από έρευνες ή μελέτες που έχουν παραγγελθεί και πληρωθεί από αυτήν.
Τα μέλη του Δ.Σ. υποχρεούνται να τηρούν απόλυτη εχεμύθεια όσον αφορά στα δεδομένα των υπηρεσιών, εργασιών, στατιστικών στοιχείων ή άλλων δεδομένων που αφορούν στη δραστηριότητα της Εταιρείας και να απέχουν από κάθε σκόπιμη ή ακούσια αποκάλυψή τους σε οποιονδήποτε τρίτο.
Σε περίπτωση που τα μέλη του Δ.Σ. αποδεδειγμένα αποκαλύψουν ή δημοσιοποιήσουν, τα ίδια ή μέσω τρίτων, ή δεν αποφύγουν τη διαρροή οποιασδήποτε εμπιστευτικής πληροφορίας, σύμφωνα με όσα ορίζονται στα προηγούμενα εδάφια, υπέχουν ευθύνη πλήρους αποζημίωσης για κάθε θετική και αποθετική ζημία, την οποία θα υποστεί η Εταιρεία από την αιτία αυτή.
Οι υποχρεώσεις των μελών του Δ.Σ. της Εταιρείας που προβλέπονται στην παρούσα παραμένουν σε ισχύ για τρία (3) έτη μετά την αποχώρησή τους από την Εταιρεία.
8. Τα μέλη του Δ.Σ. της Εταιρείας υποχρεούνται να υποβάλλουν δήλωση περιουσιακής κατάστασης (πόθεν έσχες), σύμφωνα με τον ν. 3213/2003 (Α΄ 309).
Άρθρο 16
Επιτροπή Ελέγχου - Επιτροπή
Αποδοχών και Υποψηφιοτήτων
1. Η Εταιρεία διαθέτει Επιτροπή Ελέγχου και Επιτροπή Αποδοχών και Υποψηφιοτήτων. Οι επιτροπές του παρόντος άρθρου είναι, τουλάχιστον, τριμελείς και αποτελούνται από μη εκτελεστικά μέλη του Διοικητικού Συμβουλίου, σύμφωνα με όσα ειδικότερα ορίζονται στο καταστατικό. Δύο (2) τουλάχιστον μέλη κάθε επιτροπής είναι ανεξάρτητα μη εκτελεστικά. Πρόεδρος της κάθε επιτροπής ορίζεται ανεξάρτητο μη εκτελεστικό μέλος. Η θητεία των μελών είναι τριετής και δύναται να ανανεωθεί μία φορά, παύει δε με την καθ΄ οιονδήποτε τρόπο απώλεια της ιδιότητας του μέλους του Διοικητικού Συμβουλίου. Ειδικά στην Επιτροπή Ελέγχου μετέχουν ως μέλη και τουλάχιστον δύο (2) τρίτοι, ανεξάρτητοι από τον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.), οι οποίοι δεν είναι μέλη του Διοικητικού Συμβουλίου, και έχουν επαρκή ελεγκτική εμπειρία και γνώση ή αποδεδειγμένη εμπειρία και γνώση στον τομέα των συμβάσεων έργων, προμηθειών και υπηρεσιών.
2. Οι επιτροπές της παρ. 1 διαθέτουν όρους λειτουργίας, οι οποίοι εγκρίνονται με απόφαση του Διοικητικού Συμβουλίου και με τους οποίους ορίζονται ο ρόλος τους, η διαδικασία εκπλήρωσής τους, θέματα συγκρότησης, καθεστώτος των μελών, κωλυμάτων και ασυμβιβάστων, σύγκλησης, διεξαγωγής συνεδριάσεων και λήψης αποφάσεων, καθώς και κάθε άλλο θέμα που αφορά τη λειτουργία τους.
3. Έργο της Επιτροπής Ελέγχου είναι:
α) η παρακολούθηση της διαδικασίας χρηματοοικονομικής πληροφόρησης και η υποβολή συστάσεων ή προτάσεων για την εξασφάλιση της ακεραιότητάς της,
β) η παρακολούθηση της αποτελεσματικότητας των συστημάτων εσωτερικού ελέγχου, διασφάλισης της ποιότητας και διαχείρισης κινδύνων της επιχείρησης και, κατά περίπτωση, της μονάδας εσωτερικού ελέγχου της,
γ) η διαδικασία επιλογής ορκωτών ελεγκτών λογιστών ή ελεγκτικών εταιρειών και η πρόταση των ορκωτών ελεγκτών ή των ελεγκτικών εταιρειών που θα διοριστούν,
δ) o έλεγχος και η παρακολούθηση της ορθής εφαρμογής του πλαισίου αναθέσεων έργων, προμηθειών και υπηρεσιών σε δειγματοληπτική βάση, η εισήγηση για τροποποιήσεις του και, εν γένει, για μέτρα βελτίωσης της απόδοσης της λειτουργίας προμηθειών της εταιρείας.
4. Έργο της Επιτροπής Αποδοχών και Υποψηφιοτήτων είναι:
α) η εισήγηση προς το Διοικητικό Συμβούλιο για τον καθορισμό της διαδικασίας επιλογής των μελών του Διοικητικού Συμβουλίου και πρόσληψης των Προϊσταμένων Γενικών Διευθύνσεων και Διευθύνσεων της Εταιρείας και αξιολόγησης της απόδοσής τους, καθώς και τα σχετικά κωλύματα και ασυμβίβαστα,
β) η εισήγηση προς το Διοικητικό Συμβούλιο της πολιτικής αποδοχών μελών του Διοικητικού Συμβουλίου και των Προϊσταμένων Γενικών Διευθύνσεων και Διευθύνσεων. Η παρ. 1 του άρθρου 28 του ν. 4354/2015 (A΄ 176) δεν εφαρμόζεται για τις αμοιβές των εκτελεστικών μελών του Διοικητικού Συμβουλίου και των Προϊσταμένων Γενικών Διευθύνσεων της Εταιρείας,
γ) η πρόταση προς το Διοικητικό Συμβούλιο προσώπων κατάλληλων για την απόκτηση της ιδιότητας του ανώτατου και ανώτερου διευθυντικού στελέχους, βάσει διαδικασίας η οποία προβλέπεται στον κανονισμό λειτουργίας της.
Άρθρο 17
Επενδυτική Επιτροπή
1. Στην Εταιρεία συστήνεται Επενδυτική Επιτροπή συμβουλευτικού και γνωμοδοτικού χαρακτήρα, με σκοπό την υποστήριξη του Διοικητικού Συμβουλίου στη χάραξη και παρακολούθηση της επενδυτικής πολιτικής της Eταιρείας.
2. Η Επενδυτική Επιτροπή συγκροτείται με απόφαση του Διοικητικού Συμβουλίου, σύμφωνα με τα ειδικότερα οριζόμενα στον κανονισμό λειτουργίας της Εταιρείας, και αποτελείται από:
α) τον Διευθύνοντα Σύμβουλο, ως Πρόεδρο,
β) τον επικεφαλής της οργανικής μονάδας της εταιρείας που είναι αρμόδια για την αξιοποίηση των ακινήτων και
γ) έναν (1) υπάλληλο της οργανικής μονάδας της εταιρείας που είναι αρμόδια για την αξιοποίηση των ακινήτων.
Με απόφαση του Διοικητικού Συμβουλίου προστίθενται ως μέλη στην Επενδυτική Επιτροπή μέχρι δύο (2) εμπειρογνώμονες από τον δημόσιο ή τον ιδιωτικό τομέα, με αποδεδειγμένη εμπειρία και γνώση στον τομέα της διαχείρισης χαρτοφυλακίου ακινήτων.
3. Στο πλαίσιο σχεδιασμού και υλοποίησης της επενδυτικής πολιτικής της Εταιρείας, έργο της Επενδυτικής Επιτροπής είναι η διατύπωση εισήγησης αναφορικά με:
α) το επιχειρησιακό πρόγραμμα της εταιρείας βάσει αποτίμησης του χαρτοφυλακίου, ανάλυσης επενδύσεων και ανάλυσης κόστους-οφέλους των διαφορετικών επιλογών αξιοποίησης, σε συνδυασμό με την επιλογή κατάλληλων δεικτών συγκριτικής αξιολόγησης,
β) τις ενδεδειγμένες μεθόδους παρακολούθησης της λειτουργίας της αξιοποίησης ακινήτων και την υποβολή περιοδικών αναφορών και εκθέσεων στο Διοικητικό Συμβούλιο σχετικά με την απόδοσή της,
γ) τις συμβάσεις που αφορούν αξιοποίηση περιουσιακού στοιχείου αξίας άνω συγκεκριμένων ορίων, που τίθενται από τον Κανονισμό Λειτουργίας.
Άρθρο 18
Στελέχωση Εταιρείας
1. Στην Εταιρεία συστήνονται σαράντα (40) θέσεις προσωπικού με σύμβαση εργασίας ιδιωτικού δικαίου αορίστου χρόνου (Ι.Δ.Α.Χ.) και τρεις (3) θέσεις δικηγόρων με έμμισθη εντολή. Το προσωπικό της Εταιρείας, όπως αυτό προβλέπεται και κατανέμεται με τον Κανονισμό Λειτουργίας της Εταιρείας, προσλαμβάνεται κατόπιν έγκρισης της Επιτροπής της Πράξης Υπουργικού Συμβουλίου 33/2006 (Α΄ 280), με την έκδοση δημόσιας προκήρυξης. Η προκήρυξη εγκρίνεται από το Διοικητικό Συμβούλιο και εκδίδεται από τα αρμόδια όργανα της Εταιρείας, μετά από έλεγχο του Ανώτατου Συμβουλίου Επιλογής Προσωπικού (Α.Σ.Ε.Π.), σύμφωνα με την παρ. 3. Η προκήρυξη δημοσιεύεται σε κάθε περίπτωση στην ιστοσελίδα της Εταιρείας και του Α.Σ.Ε.Π. και σε αυτήν καθορίζονται ενδεικτικά:
α) ο αριθμός του προσωπικού που θα προσληφθεί, ανά κατηγορία και ειδικότητα,
β) τα απαιτούμενα τυπικά και ουσιαστικά προσόντα, ανά εκπαιδευτική βαθμίδα και ειδικότητα,
γ) τα κριτήρια επιλογής και η μοριοδότησή τους,
δ) η προθεσμία υποβολής των αιτήσεων των υποψηφίων, ο τρόπος υποβολής τους και η υπηρεσία υποδοχής τους,
ε) τα απαιτούμενα δικαιολογητικά και ο τρόπος και ο χρόνος υποβολής τους,
στ) η διαδικασία αξιολόγησης και επιλογής υποψηφίων, συμπεριλαμβανομένης τυχόν συνέντευξης, η διαδικασία σύνταξης των πινάκων κατάταξης, τα αρμόδια όργανα, η διαδικασία ελέγχου νομιμότητας των πινάκων κατάταξης, εντός του πλαισίου του παρόντος, και η ολοκλήρωση της διαδικασίας,
ζ) το δικαίωμα άσκησης ένστασης, ο τρόπος και χρόνος άσκησής της και το όργανο εξέτασής της.
2. Οι προβλέψεις της προκήρυξης καθορίζονται, κατά παρέκκλιση κάθε γενικής ή ειδικής διάταξης, τηρουμένων των αρχών της διαφάνειας, της αξιοκρατίας και της ισότητας, σύμφωνα με τις ανάγκες και τις εσωτερικές διαδικασίες της Εταιρείας.
3. Η προκήρυξη αποστέλλεται στο Α.Σ.Ε.Π., το οποίο εγκρίνει ή τροποποιεί αυτήν μέσα σε δέκα (10) εργάσιμες ημέρες από την περιέλευσή της σε αυτό. Αν παρέλθει άπρακτη η προθεσμία των δέκα (10) εργάσιμων ημερών, τεκμαίρεται η σύμφωνη γνώμη του Α.Σ.Ε.Π.
4. Η αξιολόγηση των αιτήσεων διενεργείται από τριμελή Επιτροπή, η οποία συγκροτείται με απόφαση του Διοικητικού Συμβουλίου της Εταιρείας. Η Επιτροπή συντάσσει προσωρινούς πίνακες κατάταξης, τους οποίους δημοσιεύει στην ιστοσελίδα της Εταιρείας και του Α.Σ.Ε.Π. Κατά των πινάκων αυτών ασκείται ένσταση μόνο για λόγους νομιμότητας εντός αποκλειστικής προθεσμίας δέκα (10) ημερών από την επομένη της καταχώρισης αυτών στην ιστοσελίδα της Εταιρείας. Οι ενστάσεις εξετάζονται από Επιτροπή Ενστάσεων, η οποία συγκροτείται με απόφαση του Διοικητικού Συμβουλίου. Η Επιτροπή Ενστάσεων καταρτίζει και τον οριστικό πίνακα προσληπτέων και απορριπτέων, τον οποίο αποστέλλει στο Α.Σ.Ε.Π. για έλεγχο εντός δέκα (10) ημερών από την κατάρτισή του. Το Α.Σ.Ε.Π., αφού ελέγξει τη νομιμότητα του οριστικού πίνακα προσληπτέων και απορριπτέων, σε είκοσι (20) εργάσιμες ημέρες κυρώνει αυτόν και τον επιστρέφει στην Εταιρεία. Αν παρέλθει άπρακτη η προθεσμία των είκοσι (20) εργάσιμων ημερών, τεκμαίρεται η έγκριση από το Α.Σ.Ε.Π. του οριστικού πίνακα προσληπτέων και απορριπτέων.
Άρθρο 19
Μετακίνηση προσωπικού
1. Προσωπικό του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) δύναται να αποσπάται ή να μεταφέρεται στην Εταιρεία, για την κάλυψη κενών θέσεων κατηγορίας και ειδικότητας αντίστοιχης ή παρεμφερούς με αυτήν που ανήκει ο αποσπώμενος ή μεταφερόμενος, με βάση τα τυπικά προσόντα που κατέχει και σύμφωνα με τους όρους του παρόντος.
2. Για την εφαρμογή του παρόντος, το Διοικητικό Συμβούλιο της Εταιρείας αποστέλλει στον e-Ε.Φ.Κ.Α. αίτημα για κάλυψη συγκεκριμένων θέσεων, ανά κατηγορία και ειδικότητα, με απόσπαση ή μεταφορά προσωπικού από τον e-Ε.Φ.Κ.Α., το οποίο συνοδεύεται από έκθεση στην οποία τεκμηριώνεται η ανάγκη κάλυψης των συγκεκριμένων θέσεων, με αναφορά στον συνολικό αριθμό των θέσεων, ανά κατηγορία και ειδικότητα, για τις οποίες υποβάλλεται το αίτημα, καθώς, επίσης, και σε τυχόν εκκρεμείς διαδικασίες για πλήρωση θέσεων με πρόσληψη. Η διαδικασία της απόσπασης ή μεταφοράς εκκινεί με την έκδοση πρόσκλησης εκδήλωσης ενδιαφέροντος από τον e-Ε.Φ.Κ.Α. προς το προσωπικό του και ολοκληρώνεται με την έκδοση απόφασης από το Διοικητικό Συμβούλιο της Εταιρείας, η οποία κοινοποιείται στον ενδιαφερόμενο και στον e-Ε.Φ.Κ.Α. Η προϋπηρεσία που έχει αναγνωριστεί από τον e-Ε.Φ.Κ.Α. αναγνωρίζεται πλήρως για όλα τα δικαιώματα που απορρέουν από αυτήν.
ΜΕΡΟΣ Γ΄
ΑΛΛΕΣ ΕΠΕΙΓΟΥΣΕΣ ΔΙΑΤΑΞΕΙΣ
Άρθρο 20
Κάλυψη ασφαλιστικών εισφορών
εργαζομένων σε ιδιωτικές επιχειρήσεις
στις περιοχές της Επικράτειας που επλήγησαν από την κακοκαιρία «ΕΛΠΙΣ»
1. Για κάθε εργαζόμενο σε ιδιωτική επιχείρηση, η λειτουργία της οποίας ανεστάλη, σύμφωνα με τις υπ΄ αριθμ. 14911/24.1.2022 (Β΄ 187) και 14914/25.1.2022 (Β΄ 189) αποφάσεις του Γενικού Γραμματέα Πολιτικής Προστασίας του Υπουργείου Κλιματικής Κρίσης και Πολιτικής Προστασίας, περί της κήρυξης Κατάστασης Ειδικής Κινητοποίησης Πολιτικής Προστασίας περιοχών της Επικράτειας και περί της λήψης έκτακτων μέτρων λόγω προειδοποίησης για εκδήλωση αυξημένης διακινδύνευσης συμβάντων φυσικών καταστροφών, καλύπτεται, για κάθε μια εκ των ανωτέρω ημερών αναστολής λειτουργίας, το σύνολο των ασφαλιστικών εισφορών ασφαλισμένου και εργοδότη προς τον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.) από τον προϋπολογισμό του e-Ε.Φ.Κ.Α. και προς κάθε άλλο ασφαλιστικό οργανισμό υποχρεωτικής ασφάλισης από τον Κρατικό Προϋπολογισμό.
2. Οι εργαζόμενοι της παρ. 1 λαμβάνουν από τις επιχειρήσεις-εργοδότες τους τις αποδοχές, οι οποίες αναλογούν σε κάθε ημέρα αναστολής λειτουργίας της παρ. 1.
Άρθρο 21
Χορήγηση ασφαλιστικής ενημερότητας
από τον Ηλεκτρονικό Εθνικό Φορέα
Κοινωνικής Ασφάλισης
Για τη χορήγηση αποδεικτικού ασφαλιστικής ενημερότητας από τον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.), δεν λαμβάνονται υπόψη καθυστερούμενες ή ληξιπρόθεσμες βασικές οφειλές του αιτούντος βεβαιωμένες στον e-Ε.Φ.Κ.Α. μέχρι του ποσού των εκατό (100) ευρώ. Οφειλές που υπερβαίνουν το ποσό του πρώτου εδαφίου, πρέπει να τακτοποιηθούν με εξόφληση ή ρύθμιση τμηματικής καταβολής, προκειμένου να χορηγηθεί αποδεικτικό ασφαλιστικής ενημερότητας.
Άρθρο 22
Διαδικασία εγγραφής και υπαγωγής μη μισθωτών στον Ηλεκτρονικό Εθνικό Φορέα Κοινωνικής Ασφάλισης
Στον ν. 4387/2016 (Α΄ 85) προστίθεται νέο άρθρο 39Α ως εξής:
«Άρθρο 39Α
Διαδικασία εγγραφής και υπαγωγής μη μισθωτών στον Ηλεκτρονικό Εθνικό Φορέα Κοινωνικής Ασφάλισης
1. Οι μη μισθωτοί, ελεύθεροι επαγγελματίες, αυτοτελώς απασχολούμενοι και αγρότες, που αναλαμβάνουν υπακτέα στον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.) απασχόληση ή αποκτούν υπακτέα στον e-Ε.Φ.Κ.Α. ιδιότητα, για την οποία απαιτείται έναρξη εργασιών στη Φορολογική Διοίκηση, υπάγονται υποχρεωτικά στην ασφάλιση του e-Ε.Φ.Κ.Α. από την πρώτη ημέρα του μήνα έναρξης ή μεταβολής εργασιών στη Φορολογική Διοίκηση και μέχρι την τελευταία ημέρα του μήνα διακοπής άσκησης της σχετικής δραστηριότητας στη Φορολογική Διοίκηση.
2. Η εγγραφή στον e-Ε.Φ.Κ.Α. διενεργείται μετά από την έναρξη ή μεταβολή εργασιών στη Φορολογική Διοίκηση, με αίτηση του υπόχρεου και, σε περίπτωση μη υποβολής αίτησης, αυτεπάγγελτα με πράξη του αρμόδιου ασφαλιστικού οργάνου. Η Φορολογική Διοίκηση ενημερώνει τον υπόχρεο μετά από την έναρξη ή τη μεταβολή εργασιών για την υποχρέωση ασφάλισης στον e-Ε.Φ.Κ.Α.
3. Η αίτηση εγγραφής υποβάλλεται ηλεκτρονικά ή με φυσική παρουσία στον e-Ε.Φ.Κ.Α. μέχρι τη δέκατη (10η) ημέρα του επόμενου μήνα από τον μήνα έναρξης ή μεταβολής εργασιών στη Φορολογική Διοίκηση. Ο e-Ε.Φ.Κ.Α. αντλεί μέσω του Κέντρου Διαλειτουργικότητας (ΚΕ.Δ.) της Γενικής Γραμματείας Πληροφοριακών Συστημάτων Δημόσιας Διοίκησης (Γ.Γ.Π.Σ.Δ.Δ.) του Υπουργείου Ψηφιακής Διακυβέρνησης, σύμφωνα με το άρθρο 47 του ν. 4623/2019 (Α΄ 134) και το άρθρο 84 του ν. 4727/2020 (Α΄ 184), και διασταυρώνει όλα τα απαραίτητα στοιχεία που είναι διαθέσιμα στο πληροφοριακό σύστημα της Φορολογικής Διοίκησης.
4. Σε περίπτωση που ο υπακτέος στην ασφάλιση του e-Ε.Φ.Κ.Α. μη μισθωτός δεν υποβάλλει εμπρόθεσμα την αίτηση εγγραφής, το αρμόδιο ασφαλιστικό όργανο του e-Ε.Φ.Κ.Α. προβαίνει σε αυτεπάγγελτη εγγραφή και ασφάλισή του ως εξής:
α) Αν τα διαθέσιμα στοιχεία, και ιδίως ο Κωδικός Αριθμός Δραστηριότητας (Κ.Α.Δ.) που δηλώθηκε στη Φορολογική Διοίκηση, επαρκούν για την υπαγωγή στην ασφάλιση, ο υπόχρεος ασφαλίζεται στους πρώην φορείς, τομείς, κλάδους και λογαριασμούς του e-Ε.Φ.Κ.Α., στους οποίους προκύπτει υπαγωγή, και καταβάλλει τις ασφαλιστικές εισφορές που προβλέπονται στον παρόντα, κατατασσόμενος στην πρώτη (1η) ασφαλιστική κατηγορία που αντιστοιχεί στην υπαγωγή του στην ασφάλιση.
β) Αν τα διαθέσιμα στοιχεία δεν επαρκούν για την υπαγωγή στην ασφάλιση, ο υπόχρεος ασφαλίζεται στον πρώην Οργανισμό Ασφάλισης Ελεύθερων Επαγγελματιών (Ο.Α.Ε.Ε.), κατατασσόμενος στη δεύτερη (2η) ασφαλιστική κατηγορία των άρθρων 39 και 41.
5. Ο ασφαλισμένος δύναται με την προσκόμιση στοιχείων στον e-Ε.Φ.Κ.Α. να ζητήσει την αναδρομική διόρθωση της υπαγωγής στην ασφάλιση που προέκυψε σύμφωνα με την παρ. 4. Ως προς την αίτηση μεταβολής και το χρονικό σημείο μετάταξης σε διαφορετική ασφαλιστική κατηγορία εφαρμόζονται τα άρθρα 35, 39, 40, 41 και 97.
6. Οποιαδήποτε υποχρέωση απογραφικής δήλωσης στον e-Ε.Φ.Κ.Α. («προεγγραφής») ή προσκόμισης οποιουδήποτε εγγράφου, βεβαίωσης ή ασφαλιστικής ενημερότητας του e-Ε.Φ.Κ.Α., ως δικαιολογητικού για έναρξη ή μεταβολή εργασιών στη Φορολογική Διοίκηση, καταργείται.
7. Με κοινή απόφαση των Υπουργών Εργασίας και Κοινωνικών Υποθέσεων και Ψηφιακής Διακυβέρνησης δύναται να καθορίζεται κάθε αναγκαία λεπτομέρεια για τη διαδικασία εγγραφής μη μισθωτών στον e-Ε.Φ.Κ.Α.»
Άρθρο 23
Ασφάλιση προσώπων με υποχρεωτική υπαγωγή λόγω ιδιότητας σε δύο ή περισσότερους πρώην φορείς για την ίδια απασχόληση - Τροποποίηση παρ. 1, 2 και 3 άρθρου 17 και περ. β΄ παρ. 3 άρθρου 36
ν. 4387/2016
1. Στην παρ. 1 του άρθρου 17 του ν. 4387/2016 (Α΄ 85), περί της παράλληλης ασφάλισης, επέρχονται οι εξής τροποποιήσεις: α) τροποποιείται το πρώτο εδάφιο, ώστε να αναφέρεται σε πρώην φορείς ή τομείς ασφάλισης που εντάχθηκαν στον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.), β) καταργείται το δεύτερο εδάφιο, και η παρ. 1 διαμορφώνεται ως εξής:
«1. Ασφαλισμένοι, ανεξαρτήτως του χρόνου υπαγωγής στην ασφάλιση, για τους οποίους προκύπτει βάσει γενικών, ειδικών ή καταστατικών διατάξεων, όπως ίσχυαν έως την έναρξη ισχύος του παρόντος νόμου, υποχρεωτική ασφάλιση σε δύο ή περισσότερους πρώην φορείς ή τομείς ασφάλισης που εντάχθηκαν στον e-Ε.Φ.Κ.Α., καταβάλλουν για κάθε αναληφθείσα επαγγελματική δραστηριότητα τις προβλεπόμενες ασφαλιστικές εισφορές, όπως αυτές καθορίζονται από τον παρόντα νόμο.»
2. Η παρ. 2 του άρθρου 17 του ν. 4387/2016, τροποποιείται, ώστε να αναφέρεται σε πρώην φορείς ασφάλισης που εντάχθηκαν στον e-Ε.Φ.Κ.Α., και διαμορφώνεται ως εξής:
«2. Ασφαλισμένοι, ανεξαρτήτως του χρόνου υπαγωγής στην κοινωνική ασφάλιση, για τους οποίους προέκυπτε, βάσει των γενικών, ειδικών ή καταστατικών διατάξεων κάθε ενταχθέντα στον e-Ε.Φ.Κ.Α. πρώην φορέα, όπως ίσχυαν έως την έναρξη ισχύος του παρόντος, υποχρεωτική υπαγωγή λόγω ιδιότητας σε δύο ή περισσότερους πρώην φορείς για την ίδια απασχόληση, καταβάλλουν τις προβλεπόμενες στο άρθρο 5 παράγραφο 1 του παρόντος ασφαλιστικές εισφορές.»
3. Η παρ. 3 του άρθρου 17 του ν. 4387/2016 αντικαθίσταται ως εξής:
«3. Τα πρόσωπα της παρ. 2, παλαιοί ασφαλισμένοι κατά την έννοια του ν. 2084/1992 (Α΄ 165), για τους οποίους υπολογίζονταν και καταβάλλονταν εισφορές σε δύο ή περισσότερους ενταχθέντες στον e-Ε.Φ.Κ.Α. πρώην φορείς, τομείς, κλάδους ή λογαριασμούς έως 31.12.2016, υποβάλλουν στον e-Ε.Φ.Κ.Α., μέχρι τις 31.12.2022, δήλωση επιλογής φορέα και καταβολής εισφορών, την οποία κοινοποιούν στον εργοδότη τους και με την οποία:
α) Επιλέγουν τον ενταχθέντα στον e-Ε.Φ.Κ.Α. πρώην φορέα, τομέα, κλάδο ή λογαριασμό, στην ασφάλιση του οποίου προσμετράται ο χρόνος ασφάλισής τους υποχρεωτικά από 1ης.1.2017 και εφεξής. Αν δεν υποβληθεί δήλωση επιλογής εντός της ανωτέρω αποκλειστικής προθεσμίας, θεωρείται ότι ο ασφαλισμένος επέλεξε να συνεχίσει την ασφάλισή του στον φορέα, τομέα, κλάδο ή λογαριασμό, ο οποίος δηλώθηκε στην τελευταία Αναλυτική Περιοδική Δήλωση (Α.Π.Δ.) πριν από τη λήξη της προθεσμίας υποβολής της δήλωσης επιλογής ενταχθέντα στον e-Ε.Φ.Κ.Α. πρώην φορέα, τομέα, κλάδου ή λογαριασμού. Η επιλογή ενταχθέντα στον e-Ε.Φ.Κ.Α. πρώην φορέα, τομέα, κλάδου ή λογαριασμού δεν δημιουργεί υποχρέωση επιπλέον καταβολής ή επιστροφής ασφαλιστικών εισφορών για το διάστημα μέχρι την υποβολή της δήλωσης επιλογής. Από τον επόμενο της δήλωσης επιλογής μήνα, ο εργοδότης υποχρεούται να ασφαλίζει τον μισθωτό ή έμμισθο σύμφωνα με τη δήλωσή του. Η περ. α) ισχύει και για εκκρεμείς αιτήσεις συνταξιοδότησης.
β) Επιλέγουν αν θα συνεχίσουν προαιρετικά να καταβάλουν εισφορές και στον δεύτερο πρώην φορέα, τομέα, κλάδο ή λογαριασμό, στον οποίο υπάγονται, καταβάλλοντας οι ίδιοι επί των αποδοχών τους το συνολικό ποσοστό εισφοράς εργοδότη και ασφαλισμένου. Η προαιρετική ασφάλιση με βάση την περ. β) πραγματοποιείται άπαξ, εκκινεί αναδρομικά από 1ης.1.2017 ή από τη στιγμή της δήλωσης καταβολής εισφορών, σύμφωνα με την επιλογή του ασφαλισμένου, και από την έναρξή της διέπεται από τους κανόνες της υποχρεωτικής ασφάλισης.
Η παρούσα παράγραφος εφαρμόζεται και σε παλαιούς ασφαλισμένους που διορίστηκαν στο Δημόσιο από την 1η.1.1993 και εφεξής και κατέβαλλαν μέχρι 31.12.2016 δεύτερη εισφορά κατ’ εφαρμογή της παρ. 4 του άρθρου 17 του ν. 2084/1992.»
4. Η περ. β΄ της παρ. 3 του άρθρου 36 του ν. 4387/ 2016, περί της καταβολής εισφορών επί παράλληλης απασχόλησης και περί του τρόπου υπολογισμού της σύνταξης επί παράλληλης απασχόλησης, αντικαθίσταται και η παρ. 3 διαμορφώνεται ως εξής:
«3. α. Ασφαλισμένοι ανεξαρτήτως του χρόνου υπαγωγής στην ασφάλιση, για τους οποίους προέκυπτε βάσει γενικών, ειδικών ή καταστατικών διατάξεων, όπως αυτές ίσχυαν έως την έναρξη του ν. 4387/2016 για κάθε φορέα, τομέα, κλάδο ή λογαριασμό που εντάχθηκε στον Ε.Φ.Κ.Α., υποχρεωτική ασφάλιση σε δύο ή περισσότερους φορείς, τομείς, κλάδους και λογαριασμούς για την αυτή απασχόληση, καταβάλλουν τις προβλεπόμενες στο άρθρο 38 ασφαλιστικές εισφορές.
β. Τα πρόσωπα της περ. α΄, παλαιοί ασφαλισμένοι κατά την έννοια του ν. 2084/1992 (Α΄ 165), για τους οποίους υπολογίζονταν και καταβάλλονταν εισφορές σε δύο ή περισσότερους ενταχθέντες στον e-Ε.Φ.Κ.Α. πρώην φορείς, τομείς, κλάδους ή λογαριασμούς έως τις 31.12.2016, υποβάλλουν στον e-Ε.Φ.Κ.Α, μέχρι τις 31.12.2022, δήλωση επιλογής φορέα και καταβολής εισφορών, την οποία κοινοποιούν στον εργοδότη τους και με την οποία:
βα) Επιλέγουν τον ενταχθέντα στον e-Ε.Φ.Κ.Α. πρώην φορέα, τομέα, κλάδο ή λογαριασμό, στην ασφάλιση του οποίου προσμετράται ο χρόνος ασφάλισής τους υποχρεωτικά από 1ης.1.2017 και εφεξής. Αν δεν υποβληθεί δήλωση επιλογής εντός της ανωτέρω αποκλειστικής προθεσμίας, θεωρείται ότι ο ασφαλισμένος επέλεξε να συνεχίσει την ασφάλισή του στον φορέα, τομέα, κλάδο ή λογαριασμό, ο οποίος δηλώθηκε στην τελευταία Αναλυτική Περιοδική Δήλωση (Α.Π.Δ.) πριν από τη λήξη της προθεσμίας υποβολής της δήλωσης επιλογής ενταχθέντα στον e-Ε.Φ.Κ.Α. πρώην φορέα, τομέα, κλάδου ή λογαριασμού. Η επιλογή ενταχθέντα στον e-Ε.Φ.Κ.Α. πρώην φορέα, τομέα, κλάδου ή λογαριασμού δεν δημιουργεί υποχρέωση επιπλέον καταβολής ή επιστροφής ασφαλιστικών εισφορών για το διάστημα μέχρι την υποβολή της δήλωσης επιλογής. Από τον επόμενο της δήλωσης επιλογής μήνα, ο εργοδότης υποχρεούται να ασφαλίζει τον μισθωτό ή έμμισθο σύμφωνα με τη δήλωσή του. Η υποπερ. βα) ισχύει και για εκκρεμείς αιτήσεις συνταξιοδότησης.
ββ) Επιλέγουν αν θα συνεχίσουν προαιρετικά να καταβάλουν εισφορές και στον δεύτερο πρώην φορέα, τομέα, κλάδο ή λογαριασμό, στον οποίο υπάγονται, καταβάλλοντας οι ίδιοι επί των αποδοχών τους το συνολικό ποσοστό εισφοράς εργοδότη και ασφαλισμένου. Η προαιρετική ασφάλιση με βάση την υποπερ. ββ) πραγματοποιείται άπαξ, εκκινεί αναδρομικά από 1ης.1.2017 ή από τη στιγμή της δήλωσης καταβολής εισφορών, κατόπιν επιλογής του ασφαλισμένου, και από την έναρξή της διέπεται από τους κανόνες της υποχρεωτικής ασφάλισης.
Η παρούσα παράγραφος εφαρμόζεται και σε παλαιούς ασφαλισμένους που διορίστηκαν στο Δημόσιο από την 1η.1.1993 και εφεξής και κατέβαλλαν μέχρι 31.12.2016 δεύτερη εισφορά κατ’ εφαρμογή της παρ. 4 του άρθρου 17 του ν. 2084/1992.»
Άρθρο 24
Άδεια λόγω σπάνιου νοσήματος ή
πάθησης παιδιού - Τροποποίηση παρ. 1 άρθρου 43 ν. 4808/2021
Η παρ. 1 του άρθρου 43 του ν. 4808/2021 (Α΄ 101), περί της ειδικής γονικής άδειας που χορηγείται σε εργαζόμενους γονείς λόγω σοβαρών νοσημάτων των παιδιών, τροποποιείται: α) με την προσθήκη πρόβλεψης για χορήγηση της άδειας και για την αντιμετώπιση των αναγκών παιδιών με σπάνιο νόσημα ή πάθηση, σύμφωνα με τον κατάλογο της παρ. 2 του άρθρου 12 του ν. 4213/2013 (Α΄ 261), και εφόσον στην τελευταία περίπτωση συντρέχει ποσοστό αναπηρίας εξήντα επτά τοις εκατό (67%) και άνω, β) με την αναφορά σε νοητική αναπηρία και όχι σε νοητική στέρηση, και η παρ. 1 του άρθρου 43 διαμορφώνεται ως εξής:
«1. Στους εργαζόμενους γονείς, κατά την έννοια του άρθρου 33, χορηγείται ειδική γονική άδεια, διάρκειας δέκα (10) εργασίμων ημερών κατ΄ έτος, με αποδοχές, για την αντιμετώπιση των αναγκών παιδιών έως δεκαοκτώ (18) ετών συμπληρωμένων, με νόσημα που απαιτεί μεταγγίσεις αίματος και παραγώγων του ή αιμοκάθαρση, με νεοπλασματική ασθένεια ή που χρήζει μεταμόσχευσης ή με σπάνιο νόσημα ή πάθηση, σύμφωνα με τον κατάλογο της παρ. 2 του άρθρου 12 του ν. 4213/2013 (Α΄ 261), και εφόσον στην τελευταία περίπτωση συντρέχει ποσοστό αναπηρίας εξήντα επτά τοις εκατό (67%) και άνω, ή παιδιών, ανεξαρτήτως της ηλικίας τους, με βαριά νοητική αναπηρία ή σύνδρομο DOWN ή αυτισμό.»
Άρθρο 25
Σύμβαση τηλεπικοινωνιακών υπηρεσιών
προς τον Ηλεκτρονικό Εθνικό Φορέα
Κοινωνικής Ασφάλισης («ΙΚΑΝΕΤ»)
Η διάρκεια της από 14.4.2016 σύμβασης του πρώην Ιδρύματος Κοινωνικών Ασφαλίσεων - Ενιαίου Ταμείου Ασφάλισης Μισθωτών (πρώην Ι.Κ.Α.-Ε.Τ.Α.Μ.) με αντικείμενο «Παροχή στο ΙΚΑ-ΕΤΑΜ Τηλεπικοινωνιακών Υπηρεσιών Συμφωνημένου Επιπέδου (SLA) μετάδοσης δεδομένων φωνής και εικόνας μέσω ιδιωτικού ιδεατού δικτύου (ΙΚΑΝΕΤ)», παρατείνεται, αυτοδίκαια, από τη λήξη της έως την ένταξη του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) στο σύστημα επικοινωνιών ΣΥΖΕΥΞΙΣ II και την ολοκλήρωση ένταξης σε παραγωγική λειτουργία του συνόλου των δομών αυτού, οπότε και λύεται αυτοδικαίως, και πάντως όχι πέραν της 31ης.3.2023.
Άρθρο 26
Παράταση αποσπάσεων προσωπικού στον Ηλεκτρονικό Εθνικό Φορέα Κοινωνικής Ασφάλισης
Η διάρκεια της διάθεσης και απόσπασης του προσωπικού της παρ. 4 του άρθρου 6 και των παρ. 1 και 4 του άρθρου 81 του ν. 3655/2008 (Α΄ 58), που υπηρετεί στον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.), παρατείνεται από τη λήξη της έως τις 31.12.2022.
Ο e-Ε.Φ.Κ.Α. δύναται να αποδεσμεύει μέρος του προσωπικού που έχει διατεθεί ή αποσπαστεί σύμφωνα με τις ως άνω διατάξεις ανάλογα με τις υπηρεσιακές ανάγκες, κατόπιν απόφασης του Διοικητικού Συμβουλίου του.
Άρθρο 27
Χορήγηση και παράταση ασφαλιστικής
ικανότητας 2022-2023
1. Χορηγείται ασφαλιστική ικανότητα για παροχές υγειονομικής περίθαλψης σε είδος, για το χρονικό διάστημα από 1.3.2022 έως 28.2.2023, χωρίς την προϋπόθεση συμπλήρωσης των απαιτούμενων, για το ανωτέρω χρονικό διάστημα, ημερών ασφάλισης, στα κατωτέρω πρόσωπα και τα μέλη των οικογενειών τους:
α) Στους εργαζομένους στην επιχείρηση με την επωνυμία «Εταιρεία Τροχαίου Υλικού Ελλάδος Α.Ε.», στα Ναυπηγεία Σκαραμαγκά, στη Ναυπηγοεπισκευαστική Ζώνη Περάματος και στα Ναυπηγεία Ελευσίνας.
β) Στους αναβάτες ιπποδρομιών, στους μαθητευόμενους αναβάτες και στους προπονητές δρομώνων ίππων.
γ) Στα πρόσωπα που υπάγονται στην ασφάλιση του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) ως μισθωτοί, αποκλειστικά βάσει της περ. δ΄ της παρ. 3 του άρθρου 38 του ν. 4387/2016 (Α΄ 85).
δ) Στα πρόσωπα που έχουν υπαχθεί στο πεδίο εφαρμογής των παρ. 1 και 2 του άρθρου 10 της από 26.7.2018 Πράξης Νομοθετικού Περιεχομένου (Α΄ 138), η οποία κυρώθηκε με το άρθρο 3 του ν. 4576/2018 (Α΄ 196).
ε) Στα πρόσωπα που υπάγονται στο πεδίο εφαρμογής των υπουργικών αποφάσεων που εκδόθηκαν κατ΄ εξουσιοδότηση της παρ. 2 του άρθρου 8 του ν. 2256/1994 (Α΄ 196).
στ) Στα πρόσωπα που έλαβαν, για διάστημα τουλάχιστον δύο (2) μηνών ή πενήντα (50) ημερών εντός του έτους 2021, αποζημίωση ειδικού σκοπού από το Υπουργείο Εργασίας και Κοινωνικών Υποθέσεων κατόπιν υποβολής μονομερούς υπεύθυνης δήλωσης.
2. Παρατείνεται, για το χρονικό διάστημα από 1.3.2022 έως και 28.2.2023, η ασφαλιστική ικανότητα για παροχές υγειονομικής περίθαλψης σε είδος των κατωτέρω προσώπων και των μελών των οικογενειών τους:
α) Των ασφαλισμένων που έχουν κάνει χρήση των περ. Α΄, Β΄ και Γ΄ της υποπαρ. Α.3 της παρ. Α του άρθρου πρώτου του ν. 4254/2014 (Α΄ 85) και της παρ. 7 του άρθρου 30 του ν. 4320/2015 (Α΄ 29).
β) Των ανέργων ηλικίας άνω των 29 και έως 55 ετών που έχουν κάνει χρήση της παρ. 4 του άρθρου 5 του ν. 2768/1999 (Α΄ 273).
γ) Των ανέργων ασφαλισμένων του πρώην Οργανισμού Ασφάλισης Ελεύθερων Επαγγελματιών (Ο.Α.Ε.Ε.), ηλικίας άνω των τριάντα (30) και έως εξήντα επτά (67) ετών, που διέκοψαν την άσκηση του επαγγέλματός τους, έχουν κάνει χρήση της παρ. 8 του άρθρου δεύτερου του ν. 3845/2010 (Α΄ 65), παραμένουν άνεργοι και ανασφάλιστοι και δεν έχουν οφειλές προερχόμενες από τον πρώην Ο.Α.Ε.Ε. ή έχουν ρυθμίσει τις οφειλές τους και τηρούνται οι όροι της ρύθμισης.
3. Στους ασφαλισμένους του πρώην Οργανισμού Γεωργικών Ασφαλίσεων (Ο.Γ.Α.) και τα μέλη της οικογένειάς τους, οι οποίοι έχουν οφειλές από ληξιπρόθεσμες ασφαλιστικές εισφορές, εφόσον εκδοθεί απόφαση από τις επιτροπές της παρ. 6 του άρθρου 14 του ν. 2458/1997 (Α΄ 15), χορηγείται ασφαλιστική ικανότητα για όσο χρονικό διάστημα ορίζεται από την απόφαση αυτή.
Άρθρο 28
Όργανα διοίκησης του
Ναυτικού Απομαχικού Ταμείου
Όργανα διοίκησης του Ναυτικού Απομαχικού Ταμείου (Ν.Α.Τ.) είναι: α) ο Διοικητής και β) το Διοικητικό Συμβούλιο (Δ.Σ.).
Άρθρο 29
Διοικητής του Ναυτικού Απομαχικού Ταμείου
1. Ο Διοικητής του Ναυτικού Απομαχικού Ταμείου (Ν.Α.Τ.) είναι κάτοχος πτυχίου ανώτατου εκπαιδευτικού ιδρύματος πανεπιστημιακού τομέα, διαθέτει γνώσεις και πείρα σε θέματα κοινωνικής ασφάλισης και δημόσιας διοίκησης και επιλέγεται και διορίζεται, κατόπιν εφαρμογής των άρθρων 20 έως 23 του ν. 4735/2020 (Α΄ 197) και ακρόασης κατά τη διαδικασία του άρθρου 49Α του Κανονισμού της Βουλής.
2. Η θέση του Διοικητή του Ν.Α.Τ. είναι πλήρους απασχόλησης και οι αρμοδιότητές του είναι οι ακόλουθες:
α) Προεδρεύει στο Δ.Σ., καθορίζει τα θέματα της ημερήσιας διάταξης, συγκαλεί και διευθύνει τις συνεδριάσεις του Δ.Σ.
β) Ασκεί τη διοίκηση του Ν.Α.Τ., αποφασίζει για τα ζητήματα διοικητικής οργάνωσης και οικονομικής διαχείρισής του, διασφαλίζει και φέρει την ευθύνη για την αποτελεσματική και εύρυθμη λειτουργία του Ν.Α.Τ. και την επίτευξη του σκοπού του.
γ) Μεριμνά για την εφαρμογή της νομοθεσίας που διέπει το Ν.Α.Τ.
δ) Εκπροσωπεί το Ν.Α.Τ. δικαστικώς και εξωδίκως. Με απόφασή του δύναται να αναθέτει την αρμοδιότητα εξώδικης εκπροσώπησης του Ν.Α.Τ. σε μέλος του Δ.Σ. ή σε προϊστάμενο Γενικής Διεύθυνσης ή Διεύθυνσης του Ν.Α.Τ. ή σε δικηγόρο.
ε) Αναθέτει, σύμφωνα με την κείμενη νομοθεσία, σε τρίτους, φυσικά ή νομικά πρόσωπα δημοσίου ή ιδιωτικού δικαίου ή ομάδες εργασίας, την εκπόνηση μελετών, την εκτέλεση έργων και την παροχή υπηρεσιών για την αντιμετώπιση θεμάτων του Ν.Α.Τ., μετά από σχετική απόφαση του Δ.Σ.
στ) Υπογράφει, μετά από εξουσιοδότηση του Δ.Σ., συμβάσεις που συνάπτει το Ν.Α.Τ., καθώς και κάθε άλλου περιεχομένου έγγραφα.
ζ) Ασκεί κάθε άλλη αρμοδιότητα που προβλέπεται από τις κείμενες διατάξεις για τον Πρόεδρο του Ν.Α.Τ.
3. Ο Διοικητής δύναται, με απόφασή του, να μεταβιβάζει στους Προϊσταμένους των οργανικών μονάδων του Ν.Α.Τ. αρμοδιότητές του ή το δικαίωμα να υπογράφουν «με εντολή Διοικητή».
4. Με απόφαση του Υπουργού Εργασίας και Κοινωνικών Υποθέσεων η σχέση εργασίας του Διοικητή του Ν.Α.Τ. μπορεί να ορίζεται ως σχέση μερικής απασχόλησης, τηρουμένου του άρθρου 70 του ν. 4622/2019 (Α΄ 133).
5. Κατά την πρώτη εφαρμογή του παρόντος, ο Πρόεδρος του Ν.Α.Τ., που ορίστηκε σύμφωνα με τα άρθρα 20, 21, 22 και 23 του ν. 4735/2020 (Α΄ 197), συνεχίζει να ασκεί τα καθήκοντα του ως Διοικητής του Ν.Α.Τ. μέχρι την ολοκλήρωση της διαδικασίας της παρ. 1.
Άρθρο 30
Διοικητικό Συμβούλιο του Ναυτικού
Απομαχικού Ταμείου
1. Το Διοικητικό Συμβούλιο (Δ.Σ.) του Ναυτικού Απομαχικού Ταμείου (Ν.Α.Τ.) συγκροτείται με απόφαση του Υπουργού Εργασίας και Κοινωνικών Υποθέσεων, η οποία δημοσιεύεται στην Εφημερίδα της Κυβερνήσεως, και αποτελείται από τον Διοικητή και δέκα (10) μέλη.
Ως μέλη ορίζονται με τους αναπληρωτές τους, οι οποίοι έχουν τις ίδιες ιδιότητες:
α) Ένας (1) ειδικός επιστήμονας, εξειδικευμένος σε θέματα κοινωνικής ασφάλισης ή δημόσιας διοίκησης.
β) Ένας (1) αιρετός εκπρόσωπος των εργαζομένων στο Ν.Α.Τ.
γ) Τέσσερις (4) εφοπλιστές, ήτοι τρείς (3) εκπρόσωποι των πλοίων ξηρού και υγρού φορτίου ολικής χωρητικότητας άνω των τριών χιλιάδων (3.000) κόρων, εκ των οποίων ένας (1) εκπρόσωπος συγχρόνως και των αντίστοιχων πλοίων ολικής χωρητικότητας μέχρι τριών χιλιάδων (3.000) κόρων, και ένας (1) εκπρόσωπος των επιβατηγών πλοίων.
δ) Τέσσερις (4) ναυτικοί, ήτοι τρεις (3) εν ενεργεία, δύο (2) εκ των αξιωματικών και ένας (1) εκ των κατωτέρων πληρωμάτων, και ένας (1) συνταξιούχος.
2. Το μέλος της περ. α) της παρ. 1 επιλέγεται από τον Υπουργό Εργασίας και Κοινωνικών Υποθέσεων. Το μέλος της περ. β) της παρ. 1 προτείνεται από συνέλευση των εργαζομένων, η οποία συγκαλείται από τον σύλλογο των εργαζομένων στο Ν.Α.Τ. Η συνέλευση βρίσκεται σε απαρτία, όταν παρίστανται τουλάχιστον οι μισοί από το σύνολο των εργαζομένων στο Ν.Α.Τ. Η ψηφοφορία είναι μυστική και για την εκλογή απαιτείται σχετική πλειοψηφία. Τα μέλη των περ. γ) και δ) της παρ. 1 επιλέγονται από τον Υπουργό Εργασίας και Κοινωνικών Υποθέσεων, από τριπλάσιο αριθμό εφοπλιστών και ναυτικών, εν ενεργεία και συνταξιούχων, του Ν.Α.Τ., οι οποίοι υποδεικνύονται από τις οικείες και κατά την κρίση του Υπουργού Εργασίας και Κοινωνικών Υποθέσεων, μάλλον αντιπροσωπευτικές οργανώσεις. Τα μέλη της περ. γ) της παρ. 1, τα οποία προτείνονται από την οργάνωση των εφοπλιστών για την επιλογή του μέλους το οποίο εκπροσωπεί συγχρόνως και τα πλοία ξηρού και υγρού φορτίου ολικής χωρητικότητας μέχρι τριών χιλιάδων (3.000) κόρων, υποδεικνύονται κατόπιν συνεννόησης με την, κατά την κρίση του Υπουργού Εργασίας και Κοινωνικών Υποθέσεων, μάλλον αντιπροσωπευτική των πλοίων της εν λόγω κατηγορίας οργάνωση.
Σε περίπτωση παράλειψης υπόδειξης των μελών των περ. β), γ) και δ) της παρ. 1 από τις οικείες οργανώσεις εντός προθεσμίας είκοσι (20) ημερών από τη διαβίβαση σχετικού αιτήματος από τον Υπουργό Εργασίας και Κοινωνικών Υποθέσεων, τα μέλη επιλέγονται και ορίζονται από τον Υπουργό Εργασίας και Κοινωνικών Υποθέσεων χωρίς αυτή.
3. Δεν δύναται να οριστεί ή να αποτελεί μέλος του Δ.Σ.:
α) Αυτός που δεν έχει συμπληρώσει το εικοστό πέμπτο (25ο) έτος της ηλικίας του.
β) Αυτός στο πρόσωπο του οποίου συντρέχει κώλυμα διορισμού ή λόγος έκπτωσης, σύμφωνα με τον Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α΄ 26).
γ) Αυτός που δεν έχει ή έχει απωλέσει οριστικώς την ιδιότητα υπό την οποία διορίστηκε.
δ) Ο ναυτικός που δεν έχει πενταετή υπηρεσία σε πλοίο.
Για τους ανωτέρω λόγους τα μέλη του Δ.Σ. κηρύσσονται έκπτωτα με απόφαση του Υπουργού Εργασίας και Κοινωνικών Υποθέσεων.
4. Χρέη γραμματέα του Δ.Σ. εκτελεί μόνιμος υπάλληλος του Ν.Α.Τ., που ορίζεται με την απόφαση της παρ. 6 μετά από πρόταση του Διοικητή του Ν.Α.Τ.
5. Τα μέλη του Δ.Σ. ορίζονται για τετραετή θητεία, η οποία δύναται να παρατείνεται μέχρι τον ορισμό νέου Δ.Σ., όχι όμως πέραν του εξαμήνου από τη λήξη της θητείας τους.
6. Τα μέλη του Δ.Σ. που ορίζονται προς αντικατάσταση μελών που απεβίωσαν, εξέπεσαν ή για οποιονδήποτε λόγο αποχώρησαν, ορίζονται για τον υπόλοιπο χρόνο της θητείας των μελών που αντικαθιστούν.
7. Αν μέλος του Δ.Σ. υποπέσει σε παράβαση των καθηκόντων του, δύναται να απαλλάσσεται των καθηκόντων αυτών με απόφαση του Υπουργού Εργασίας και Κοινωνικών Υποθέσεων, μετά από εισήγηση του Δ.Σ. του Ν.Α.Τ. Ως παράβαση θεωρείται και η χωρίς σοβαρό λόγο μη προσέλευση σε τέσσερις (4) συνεχόμενες συνεδριάσεις του Διοικητικού Συμβουλίου.
8. Αντικείμενο συνεδρίασης του Δ.Σ. είναι μόνο θέματα που περιλαμβάνονται στην ημερήσια διάταξη. Κατ’ εξαίρεση, δύνανται να συζητηθούν θέματα που δεν περιλαμβάνονται στην ημερήσια διάταξη, αν στη συνεδρίαση είναι παρόντα όλα τα τακτικά μέλη και συμφωνούν για τη συζήτησή τους ή αν τα παριστάμενα στη συνεδρίαση μέλη αναγνωρίζουν ότι πρόκειται περί επείγουσας ανάγκης και συμφωνούν για τη συζήτησή τους.
9. Αν μέλος του Δ.Σ. αποβιώσει, εκπέσει, παραιτηθεί ή απωλέσει την ιδιότητα με την οποία ορίστηκε, το Δ.Σ. συνεδριάζει νομίμως με τα υπόλοιπα μέλη, όχι όμως πέρα από ένα εξάμηνο, τηρουμένων των διατάξεων περί απαρτίας.
10. Οι αποφάσεις του Δ.Σ. δεν εκτελούνται πριν από την επικύρωση των πρακτικών, πλην των περιπτώσεων κατά τις οποίες το Δ.Σ. αποφασίζει την άμεση επικύρωσή τους.
11. Το Δ.Σ. συγκαλείται και συνεδριάζει στην έδρα του Ν.Α.Τ., κατόπιν πρόσκλησης του Διοικητή, τακτικά, τουλάχιστον τρεις (3) φορές τον μήνα και ανάλογα με τις υπηρεσιακές ανάγκες, και έκτακτα, κατά την κρίση του Διοικητή ή μετά από έγγραφη αίτηση δύο (2) τουλάχιστον μελών του. Για την απαρτία και τη νόμιμη σύνθεση του Δ.Σ. εφαρμόζεται το άρθρο 14 του Κώδικα Διοικητικής Διαδικασίας (ν. 2690/1999, Α΄ 45).
12. Το Δ.Σ. συνεδριάζει νομίμως εκτός της έδρας του, αν στη συνεδρίαση παρίστανται ή αντιπροσωπεύονται όλα τα μέλη του ή οι αναπληρωτές τους και συμφωνούν στην πραγματοποίηση της συνεδρίασης.
13. Για τις αρμοδιότητες και για τους όρους λειτουργίας του Δ.Σ του Ν.Α.Τ., καθώς και για τους όρους εκτέλεσης των καθηκόντων του Διοικητή και όλων των υπηρεσιών της Γενικής Διεύθυνσης, των Διευθύνσεων και Τμημάτων του Ν.Α.Τ., εφαρμόζονται οι διατάξεις του παρόντος και για τα μη ρυθμιζόμενα με τον παρόντα θέματα εξακολουθούν να εφαρμόζονται οι διατάξεις της νομοθεσίας περί του Ν.Α.Τ.
14. Με κοινή απόφαση των Υπουργών Οικονομικών και Εργασίας και Κοινωνικών Υποθέσεων καθορίζονται οι πάσης φύσεως αποδοχές, αποζημίωση και έξοδα κίνησης του Διοικητή του Ν.Α.Τ. Με την ίδια ή όμοια απόφαση καθορίζεται η μηνιαία αποζημίωση των μελών του Δ.Σ. Αν ως Διοικητής ή μέλος του Δ.Σ. οριστεί υπάλληλος που υπηρετεί σε φορείς που υπάγονται στις διατάξεις του ν. 4354/2015 (Α΄ 176), εφαρμόζεται για την έκδοση των κοινών υπουργικών αποφάσεων του πρώτου και δεύτερου εδαφίου του παρόντος η παρ. 11 του άρθρου 25 του ν. 4354/2015.
15. α) Μέχρι την έκδοση των αποφάσεων της παρ. 14 εξακολουθούν για τα θέματα αυτά να εφαρμόζονται οι διατάξεις της κείμενης νομοθεσίας για τον Πρόεδρο και τα μέλη του Δ.Σ. του Ν.Α.Τ.
β) Κατά την πρώτη εφαρμογή του παρόντος, τα μέλη του Δ.Σ. των περ. β), γ) και δ) της παρ. 1 συνεχίζουν τη θητεία τους μέχρι τη λήξη της. Για το ίδιο χρονικό διάστημα, ορίζεται με απόφαση του Υπουργού Εργασίας και Κοινωνικών Υποθέσεων και το μέλος της περ. α) της παρ. 1.
16. Το άρθρο 5Α του κ.ν. 792/1978 (Α΄ 110), περί του Αντιπροέδρου του Δ.Σ. του Ν.Α.Τ., και το πρώτο εδάφιο του άρθρου 5 του κ.ν. 792/1978, περί του Προέδρου του Δ.Σ. του Ν.Α.Τ., καταργούνται.
Άρθρο 31
Παρακράτηση αχρεωστήτων ποσοστών συμμετοχής στη δαπάνη για είσπραξη απαιτήσεων του Ν.Α.Τ. - Τροποποίηση παρ. 7 άρθρου 88 κ.ν. 792/1978
1. Στην παρ. 7 του άρθρου 88 του κ.ν. 792/1978 (Α΄ 110), περί των εξασφαλιστικών μέτρων είσπραξης των πόρων του Ναυτικού Απομαχικού Ταμείου (Ν.Α.Τ.), η οποία προστέθηκε με την παρ. 3 του άρθρου 28 του ν. 1850/1980 (Α΄ 225), προστίθεται δεύτερο εδάφιο, και η παρ. 7 του άρθρου 88 διαμορφώνεται ως εξής:
«7. Το υπό των Δημοσίων Ταμείων παρακρατούμενον εκάστοτε ποσοστόν εκ της εισπράξεως από τους υποχρέους των εις αυτά βεβαιουμένων απαιτήσεων του Ναυτικού Απομαχικού Ταμείου εκ ναυτολογίων και καταστάσεων συμβεβλημένων πλοίων, βαρύνει τούτους, βεβαιούται δε και εισπράττεται κατά τας διατάξεις του Κώδικος Εισπράξεως Δημοσίων Εσόδων. Δεν βαρύνουν τους υπόχρεους για πάσης φύσεως καταβολές προς το Ναυτικό Απομαχικό Ταμείο και δεν αναζητούνται ποσοστά συμμετοχής στη δαπάνη που έχουν παρακρατηθεί, σύμφωνα με την υπ΄ αρ. 1016784/1299-25/0016/ 7.2.1997 (Β΄ 120) απόφαση του Υπουργού Οικονομικών, από την εξόφληση μισθών και κάθε άλλης αποζημίωσης, όπως και αποδιδόμενων τοκοχρεωλυτικών δόσεων για απόσβεση δανείων μισθωτών.»
2. Οι καταβολές προς κάλυψη παρακρατηθέντων ποσοστών συμμετοχής που έχουν πραγματοποιηθεί μέχρι την έναρξη ισχύος του παρόντος δεν αναζητούνται.
Άρθρο 32
Συνέχιση λειτουργίας Διοικουσών Επιτροπών του Ενιαίου Ταμείου Ανεξάρτητα Απασχολούμενων (Ε.Τ.Α.Α.), Τοπικών Διοικητικών Επιτροπών Ιδρύματος Κοινωνικών Ασφαλίσεων - Ενιαίου Ταμείου Ασφάλισης Μισθωτών (Ι.Κ.Α. Ε.Τ.Α.Μ.) και του Οργανισμού Ασφάλισης Ελεύθερων Επαγγελματιών (Ο.Α.Ε.Ε.) - Τροποποίηση περ. β΄ παρ. 2 άρθρου 52 ν. 4387/2016
1. Το πρώτο εδάφιο της περ. β΄ της παρ. 2 του άρθρου 52 του ν. 4387/2016 (Α΄ 85), περί της λειτουργίας των Διοικουσών Επιτροπών του Ενιαίου Ταμείου Ανεξάρτητα Απασχολούμενων (Ε.Τ.Α.Α.) και των Τοπικών Διοικητικών Επιτροπών του Ιδρύματος Κοινωνικών Ασφαλίσεων - Ενιαίο Ταμείο Ασφάλισης Μισθωτών (Ι.Κ.Α. Ε.Τ.Α.Μ.) και του Οργανισμού Ασφάλισης Ελεύθερων Επαγγελματιών (Ο.Α.Ε.Ε.), τροποποιείται, ώστε αυτές να συνεχίσουν να λειτουργούν, όχι μόνο έως τη σύσταση, αλλά και έως τη συγκρότηση των διοικητικών επιτροπών στον e-ΕΦΚΑ, και η περ. β΄ της παρ. 2 του άρθρου 52 διαμορφώνεται ως εξής:
«β. Μέχρι τη σύσταση και τη συγκρότηση των επιτροπών της περίπτωσης α΄ της παραγράφου αυτής, συνεχίζουν να λειτουργούν οι Διοικούσες Επιτροπές του Ε.Τ.Α.Α., μόνο όσον αφορά στην εξέταση και λήψη απόφασης επί αιτήσεων θεραπείας, οι Τοπικές Διοικητικές Επιτροπές του Ι.Κ.Α. Ε.Τ.Α.Μ. και του Ο.Α.Ε.Ε., καθώς και τα αρμόδια όργανα του άρθρου 40 του Καταστατικού Ασφάλισης και Συνταξιοδότησης Αγροτών, όπως ισχύει. Τα ως άνω όργανα αποτελούν Διοικητικές Επιτροπές του Ε.Φ.Κ.Α. και διέπονται από τις ισχύουσες διατάξεις εφαρμοζόμενες αναλόγως. Αντίστοιχα, για υποθέσεις αρμοδιότητας των λοιπών εντασσόμενων φορέων, τομέων, κλάδων και λογαριασμών, στους οποίους προβλέπεται μέχρι την ως άνω ένταξή τους διαδικασία ενδικοφανών προσφυγών, αυτές εξετάζονται μέχρι τη σύσταση των εν λόγω επιτροπών, από το Δ.Σ. του Ε.Φ.Κ.Α.»
2. Η ισχύς της παρ. 1 εκκινεί από τη δημοσίευση της υπ’ αρ. 11641/8.2.2022 (Β΄ 622) απόφασης του Υφυπουργού Εργασίας και Κοινωνικών Υποθέσεων.
Άρθρο 33
Στελέχωση Μονάδας Εμπειρογνωμόνων Απασχόλησης, Κοινωνικής Ασφάλισης, Πρόνοιας και Κοινωνικών Υποθέσεων
(Μ.Ε.Κ.Υ.) - Τροποποίηση παρ. 3 και 9 και προσθήκη παρ. 3Α στο άρθρο 80 ν. 4826/2021
1. Στην παρ. 3 του άρθρου 80 του ν. 4826/2021 (Α΄ 160), περί των προϋποθέσεων της επιλογής και της διαδικασίας διορισμού του επικεφαλής της Μ.Ε.Κ.Υ., επέρχονται οι ακόλουθες τροποποιήσεις: α) προστίθεται νέο δεύτερο εδάφιο, ώστε να προβλέπεται η δυνατότητα κάλυψης της θέσης του επικεφαλής της Μ.Ε.Κ.Υ. και από υπαλλήλους και λειτουργούς του δημοσίου τομέα, όπως αυτός ορίζεται στην περ. α΄ της παρ. 1 του άρθρου 14 του ν. 4270/2014 (Α΄ 143), με την επιφύλαξη της εφαρμογής της διαδικασίας που προβλέπεται για τις αποσπάσεις υπαλλήλων Ο.Τ.Α. α΄ και β΄ βαθμού, β) στο τρίτο εδάφιο προστίθεται η πρόβλεψη ότι το κώλυμα που προβλέπεται στο πρόσωπο του επικεφαλής της Μ.Ε.Κ.Υ., περί μη εκπροσώπησης από εκείνον ή συμμετοχής του σε επαγγελματικές οργανώσεις ή οργανώσεις εργοδοτών ή εργαζομένων, επεκτείνεται και στην περίπτωση που η θέση του επικεφαλής καλύπτεται με απόσπαση ή με τοποθέτηση υπαλλήλων και λειτουργών του δημοσίου τομέα, και η παρ. 3 διαμορφώνεται ως εξής:
«3. Ως επικεφαλής της Μ.Ε.Κ.Υ. διορίζεται, με απόφαση του Υπουργού Εργασίας και Κοινωνικών Υποθέσεων, πρόσωπο με διεθνώς αναγνωρισμένη επιστημονική κατάρτιση και εμπειρία στα αντικείμενα που εμπίπτουν στο πλαίσιο των αρμοδιοτήτων του Υπουργείου.
Στη θέση του επικεφαλής της Μ.Ε.Κ.Υ. επιτρέπεται, κατά παρέκκλιση κάθε αντίθετης γενικής ή ειδικής διάταξης, η απόσπαση ή η τοποθέτηση, με απόφαση του Υπουργού Εργασίας και Κοινωνικών Υποθέσεων, υπαλλήλων και λειτουργών του δημόσιου τομέα, όπως αυτός ορίζεται στην περ. α΄ της παρ. 1 του άρθρου 14 του
ν. 4270/2014 (Α΄ 143), ανεξάρτητα από τη σχέση με την οποία υπηρετούν σε αυτόν, εφόσον πληρούν τις προϋποθέσεις του πρώτου εδαφίου, με την επιφύλαξη της εφαρμογής του άρθρου 35 του ν. 4873/2021 (Α΄ 248), περί της διαφύλαξης στελέχωσης Ο.Τ.Α. α΄ βαθμού, και της παρ. 1 του άρθρου 177 του ν. 4876/2021 (Α΄ 251), περί της εφαρμογής του άρθρου 35 του ν. 4873/2021 και στους Ο.Τ.Α. β΄ βαθμού.
Δεν επιτρέπεται να οριστεί ως επικεφαλής πρόσωπο που έναν (1) χρόνο πριν από τον διορισμό, την απόσπαση ή την τοποθέτησή του ήταν ή εξακολουθεί να είναι εκπρόσωπος ή ανώτερο στέλεχος επαγγελματικών οργανώσεων ή οργανώσεων εργοδοτών ή εργαζομένων.
Η θητεία του επικεφαλής της Μ.Ε.Κ.Υ. είναι τετραετής και δύναται να ανανεώνεται άπαξ για ισόχρονο διάστημα.
Ο επικεφαλής της Μ.Ε.Κ.Υ. απολαμβάνει πλήρη επιστημονική ανεξαρτησία κατά την άσκηση των συμβουλευτικών και γνωμοδοτικών του καθηκόντων.
Η αντικατάσταση του επικεφαλής της Μ.Ε.Κ.Υ., πριν από τη λήξη της θητείας του, είναι δυνατή, με αιτιολογημένη απόφαση του Υπουργού Εργασίας και Κοινωνικών Υποθέσεων, για λόγο αναγόμενο στην άσκηση των καθηκόντων του, καθώς και εάν συντρέχει τουλάχιστον ένας από τους λόγους που προβλέπονται στα άρθρα 68 έως και 76 του ν. 4622/2019 (Α΄ 133).».
2. Μετά από την παρ. 3 του άρθρου 80 του ν. 4826/2021 προστίθεται παρ. 3Α ως εξής:
«3Α. Κατά τον χρόνο θητείας υπαλλήλων και λειτουργών του δημοσίου τομέα στη θέση του επικεφαλής της Μ.Ε.Κ.Υ. διατηρείται το καθεστώς κύριας ασφάλισης, επικουρικής ασφάλισης, υγειονομικής περίθαλψης και εφάπαξ παροχής, το οποίο απορρέει από την οργανική τους θέση. Ο σχετικός χρόνος ασφάλισης θεωρείται ότι έχει διανυθεί στο καθεστώς αυτό. Ο χρόνος της θητείας των υπαλλήλων ή λειτουργών στη θέση αυτή λαμβάνεται υπόψη ως χρόνος πραγματικής δημόσιας υπηρεσίας για κάθε θέμα που αφορά την υπηρεσιακή τους κατάσταση και υπηρεσιακή εξέλιξη στον φορέα, όπου ανήκουν οργανικά. Ο χρόνος της θητείας τους στη θέση του επικεφαλής της Μ.Ε.Κ.Υ. θεωρείται χρόνος πραγματικής υπηρεσίας σε θέση Προϊσταμένου Διεύθυνσης για τη συμμετοχή τους σε διαδικασίες πλήρωσης θέσεων ευθύνης. Σε περίπτωση αποχώρησής τους από τη θέση του επικεφαλής της Μ.Ε.Κ.Υ., επανέρχονται αυτοδικαίως στη θέση που κατείχαν πριν από την απόσπαση ή την τοποθέτησή τους.».
3. Στην παρ. 9 του άρθρου 80 του ν. 4826/2021, περί των αποδοχών που λαμβάνουν ο επικεφαλής και οι ειδικοί εμπειρογνώμονες της Μ.Ε.Κ.Υ., προστίθεται τρίτο εδάφιο και η παρ. 9 διαμορφώνεται ως εξής:
«9. Ο επικεφαλής και οι Ειδικοί Εμπειρογνώμονες της Μονάδας Εμπειρογνωμόνων Κοινωνικών Υποθέσεων λαμβάνουν τις αποδοχές, που καθορίζονται με την υπουργική απόφαση του πρώτου εδαφίου της παρ. 10 του άρθρου 47 του ν. 4484/2017 (Α΄ 110). Το προσωπικό που αποσπάται στη Μ.Ε.Κ.Υ., μπορεί να επιλέγει είτε τις αποδοχές της θέσης προέλευσης είτε τις αποδοχές που ορίζονται για τους Ειδικούς Εμπειρογνώμονες της Μ.Ε.Κ.Υ., εφόσον πληροί τα προσόντα πρόσληψης ως Ειδικός Εμπειρογνώμων. Εάν ο επικεφαλής της Μ.Ε.Κ.Υ. είναι υπάλληλος ή λειτουργός του δημοσίου τομέα, μπορεί να επιλέξει τη διενέργεια της καταβολής των αποδοχών του είτε από την υπηρεσία προέλευσής του είτε από το Υπουργείο Εργασίας και Κοινωνικών Υποθέσεων.».
4. Οι παρ. 1 έως 3 ισχύουν από την ημερομηνία δημοσίευσης του ν. 4826/2021.
Άρθρο 34
Παράταση συμβάσεων εργασίας επικουρικού
προσωπικού σε προνοιακούς φορείς
1. Οι συμβάσεις εργασίας ιδιωτικού δικαίου ορισμένου χρόνου, που έχουν συναφθεί κατ΄ εφαρμογή του άρθρου εικοστού πρώτου της από 14.3.2020 Πράξης Νομοθετικού Περιεχομένου (Α΄ 64), η οποία κυρώθηκε με το άρθρο 3 του ν. 4682/2020 (Α΄ 76) και της κατ’ εξουσιοδότησή του εκδοθείσας υπ’ αρ. 12549/4426/16.3.2020 κοινής απόφασης των Υπουργών Οικονομικών, Εργασίας και Κοινωνικών Υποθέσεων και Εσωτερικών (Β΄ 868), για την αντιμετώπιση έκτακτων αναγκών από την εμφάνιση και διασπορά του κορωνοϊού COVID-19, και οι συμβάσεις που συνήφθησαν κατ’ εφαρμογή της παρ. 2 του άρθρου 56 του ν. 4837/2021 (Α΄ 178), δύνανται να παραταθούν, από τη λήξη τους, έως την 30ή.09.2022. Η παράταση των συμβάσεων, σύμφωνα με το προηγούμενο εδάφιο, δεν μεταβάλλει τον χαρακτήρα της σχέσης εργασίας, βάσει της οποίας προσλήφθηκαν οι απασχολούμενοι στις θέσεις αυτές, ούτε εμπίπτει στους περιορισμούς των άρθρων 5 και 6 του π.δ. 164/2004 (Α΄ 134).
2. Συμβάσεις εργασίας ιδιωτικού δικαίου ορισμένου χρόνου, που συνάπτονται μετά τη δημοσίευση του παρόντος, κατ’ εφαρμογή του άρθρου εικοστού πρώτου της από 14.3.2020 Πράξης Νομοθετικού Περιεχομένου και της υπουργικής απόφασης της παρ. 1, δεν δύνανται να έχουν ημερομηνία λήξης μετά την 30ή.09.2022.
Άρθρο 35
Παρατάσεις έκτακτων ρυθμίσεων λόγω
της πανδημίας του κορωνοϊού COVID-19
1. Η ισχύς του άρθρου 2 του ν. 4790/2021 (Α΄ 48), ως προς τη διάθεση αυτοδιαγνωστικών δοκιμασιών ελέγχου της νόσησης από κορωνοϊό COVID-19, παρατείνεται από τη λήξη της έως την 31η.3.2022.
2. Η ισχύς του άρθρου 46 του ν. 4790/2021, ως προς τον υποχρεωτικό διαγνωστικό έλεγχο για τον κορωνοϊό COVID-19, παρατείνεται από τη λήξη της έως την 31η.3.2022.
Άρθρο 36
Εκκαθάριση της «Ολυμπιακό Χωριό Α.Ε.» (ΟΧΑΕ) - Τροποποίηση περ. β΄
παρ. 8 άρθρου 35 ν. 4144/2013
1. Η περ. β΄ της παρ. 8 του άρθρου 35 του ν. 4144/2013 (Α΄ 88) τροποποιείται, προκειμένου η λήξη της εκκαθάρισης της ΟΧΑΕ Α.Ε. να παραταθεί μέχρι τις 31.12.2022, και η περ. β΄ διαμορφώνεται ως εξής:
«β. Η εκκαθάριση της ΟΧΑΕ Α.Ε. παρατείνεται από τη λήξη της, κατ΄ εξαίρεση κάθε άλλης γενικής ή ειδικής διάταξης, μέχρι την 31η.12.2022.»
2. Η παρ. 1 ισχύει αναδρομικά από την 1η.1.2022.
Άρθρο 37
Προϋποθέσεις επιδότησης ανεργίας στην εποχιακή εργασία για το έτος 2021
Για την εφαρμογή της παρ. 2 του άρθρου 4 του ν. 1545/1985 (Α΄91), περί των προϋποθέσεων επιδότησης της ανεργίας, ειδικά για το έτος 2021, ως εποχιακή θεωρείται η εργασία που παρέχεται σε επιχειρήσεις, εκμεταλλεύσεις, υποκαταστήματα ή παραρτήματα επιχειρήσεων, οι οποίες από τη φύση τους, τις καιρικές ή ιδιαίτερες συνθήκες ή λόγω των χρησιμοποιούμενων πρώτων υλών, λειτουργούν κατά το ημερολογιακό έτος για χρονικό διάστημα μεγαλύτερο από δύο (2) και μικρότερο από εννέα (9) μήνες, κατά το υπόλοιπο δε χρονικό διάστημα του ημερολογιακού έτους δεν απασχολούν προσωπικό που υπερβαίνει το είκοσι επτά τοις εκατό (27%) του μέσου όρου του προσωπικού, το οποίο απασχολούν κατά την περίοδο αιχμής της δραστηριότητάς τους.
Άρθρο 38
Ειδικές Μονάδες Δασικών Επιχειρήσεων
1. Συνιστώνται Ειδικές Μονάδες Δασικών Επιχειρήσεων (Ε.ΜΟ.Δ.Ε.) ως ειδικές, Περιφερειακές Υπηρεσίες του Πυροσβεστικού Σώματος. Οι Ε.ΜΟ.Δ.Ε. υπάγονται διοικητικά στους κατά τόπους Συντονιστές Επιχειρήσεων Πυροσβεστικού Σώματος και επιχειρησιακά στον Αρχηγό του Πυροσβεστικού Σώματος και έχουν ως αποστολή: α. τη συνδρομή στην εκτέλεση έργων δασοπροστασίας έναντι κινδύνου εκδήλωσης πυρκαγιάς, β. την υποστήριξη κατά τη διενέργεια των επιχειρήσεων κατάσβεσης, μέσω εξειδικευμένων πεζοπόρων και αερομεταφερόμενων τμημάτων και χρήσης ειδικών μηχανοκίνητων μέσων και μηχανημάτων έργου και γ. τη συνδρομή στην αντιμετώπιση των συνεπειών από φυσικές, τεχνολογικές και λοιπές καταστροφές.
2. Οι Ειδικές Μονάδες Δασικών Επιχειρήσεων (Ε.ΜΟ.Δ.Ε.) διαρθρώνονται ως εξής:
α. 1η Ειδική Μονάδα Δασικών Επιχειρήσεων (1η Ε.ΜΟ.Δ.Ε.) με έδρα την Ελευσίνα Αττικής.
β. 2η Ειδική Μονάδα Δασικών Επιχειρήσεων (2η Ε.ΜΟ.Δ.Ε.) με έδρα τη Θεσσαλονίκη.
γ. 3η Ειδική Μονάδα Δασικών Επιχειρήσεων (3η Ε.ΜΟ.Δ.Ε.) με έδρα το Ηράκλειο Κρήτης.
δ. 4η Ειδική Μονάδα Δασικών Επιχειρήσεων (4η Ε.ΜΟ.Δ.Ε.) με έδρα τη Λαμία.
ε. 5η Ειδική Μονάδα Δασικών Επιχειρήσεων (5η Ε.ΜΟ.Δ.Ε.) με έδρα τα Ιωάννινα.
στ. 6η Ειδική Μονάδα Δασικών Επιχειρήσεων (6η Ε.ΜΟ.Δ.Ε.) με έδρα την Πάτρα.
3. Για την κάλυψη της ανάγκης στελέχωσης των Ειδικών Μονάδων Δασικών Επιχειρήσεων αυξάνονται οι οργανικές θέσεις, κατά κατηγορία, βαθμό και ειδικότητα του προσωπικού του Πυροσβεστικού Σώματος και συστήνεται ιδιαίτερη κατηγορία προσωπικού Γενικών Καθηκόντων «Πυροσβέστες Δασικών Επιχειρήσεων», οι οποίοι καταλαμβάνουν πεντακόσιες (500) νέες, επί θητεία, οργανικές θέσεις, εκ των οποίων, τετρακόσιες σαράντα (440) ειδικότητας πυροσβεστικού τεχνικού προσωπικού, και εξήντα (60) ειδικότητας πυροσβεστικού επιστημονικού προσωπικού, πτυχίου Ανώτατου Εκπαιδευτικού Ιδρύματος ή Τεχνολογικού Εκπαιδευτικού Ιδρύματος, με γνωστικό αντικείμενο Δασολογίας ή Δασοπονίας ή τίτλου ανώτατης τυπικής εκπαίδευσης αναγνωρισμένου από τον Διεπιστημονικό Οργανισμό Αναγνώρισης Τίτλων Ακαδημαϊκών και Πληροφόρησης (ΔΟΑΤΑΠ) ή το Αυτοτελές Τμήμα Εφαρμογής Ευρωπαϊκής Νομοθεσίας (ΑΤΕΕΝ) του Υπουργείου Παιδείας και Θρησκευμάτων ή κατόχου αναγνώρισης επαγγελματικών προσόντων Δασολόγου από το ΑΤΕΕΝ.
4. Πυροσβέστες Δασικών Επιχειρήσεων προσλαμβάνονται με σχέση εργασίας δημοσίου δικαίου επί θητεία διάρκειας επτά (7) ετών, στην οποία περιλαμβάνεται και ο χρόνος εκπαίδευσης, Έλληνες πολίτες, με σύστημα αντικειμενικών κριτηρίων (μόρια), οι οποίοι έχουν τουλάχιστον απολυτήριο Λυκείου. Κριτήρια μοριοδότησης πρόσληψης αποτελούν, ιδίως, α) η εκπλήρωση των στρατιωτικών υποχρεώσεων ως εφέδρων αξιωματικών ή σε Ειδικές Δυνάμεις των Ενόπλων Δυνάμεων ή στην Προεδρική Φρουρά, β) η κατοχή πτυχίου Υποβρύχιου Καταστροφέα ή πτυχίου Σχολής Αλεξιπτωτιστών των Ενόπλων Δυνάμεων, γ) ο αριθμός των αντιπυρικών περιόδων των πυροσβεστών εποχικής απασχόλησης, δ) τα έτη εθελοντισμού στο Πυροσβεστικό Σώμα, ε) η κατοχή πτυχίου των πανεπιστημιακών τμημάτων Δασολογίας ή Δασοπονίας, στ) η προϋπηρεσία ως δασεργάτης και ζ) η κατοχή επαγγελματικής άδειας οδήγησης.
5. Ειδικότερα, οι υποψήφιοι πρέπει να μην έχουν υπερβεί το εικοστό όγδοο (28ο) έτος της ηλικίας τους κατά την 31η Δεκεμβρίου του έτους λήξης της προθεσμίας υποβολής της αίτησης συμμετοχής. Ειδικώς οι πυροσβέστες εποχικής απασχόλησης και οι κάτοχοι πτυχίου Ανώτατου Εκπαιδευτικού Ιδρύματος ή Τεχνολογικού Εκπαιδευτικού Ιδρύματος, με γνωστικό αντικείμενο Δασολογίας ή Δασοπονίας ή τίτλου ανώτατης τυπικής εκπαίδευσης αναγνωρισμένου από τον ΔΟΑΤΑΠ ή το ΑΤΕΕΝ ή κατόχου αναγνώρισης επαγγελματικών προσόντων Δασολόγου από το ΑΤΕΕΝ, πρέπει να μην έχουν υπερβεί το τριακοστό πρώτο (31ο) έτος της ηλικίας τους. Για τον υπολογισμό της ηλικίας των υποψηφίων, ως ημερομηνία γέννησης λαμβάνεται η 31η Δεκεμβρίου του έτους γέννησης. Επιπλέον κριτήρια μοριοδότησης, ο αριθμός των μορίων ανά κριτήριο, τα λοιπά απαιτούμενα προσόντα, ο τρόπος διαπίστωσής τους, η διαδικασία πρόσληψης, οι προϋποθέσεις μονιμοποίησης, η διαδικασία απόλυσής τους, τα απαιτούμενα δικαιολογητικά, οι αθλητικές και ψυχοτεχνικές δοκιμασίες, οι υγειονομικές εξετάσεις των υποψηφίων και κάθε άλλη αναγκαία λεπτομέρεια, καθορίζονται με προεδρικό διάταγμα που εκδίδεται με πρόταση του Υπουργού Κλιματικής Κρίσης και Πολιτικής Προστασίας. Οι προσληφθέντες υποβάλλονται σε κατάλληλη εκπαίδευση. Με απόφαση του Υπουργού Κλιματικής Κρίσης και Πολιτικής Προστασίας καθορίζονται ο τόπος, ο χρόνος και το είδος της παρεχόμενης εκπαίδευσης.
6. Οι Πυροσβέστες Δασικών Επιχειρήσεων δεν προάγονται βαθμολογικά κατά τη διάρκεια της επταετούς θητείας τους. Κατά το χρονικό διάστημα αυτό, αξιολογούνται για τα ουσιαστικά τους προσόντα και συντάσσονται εκθέσεις ικανότητας σύμφωνα με τις διατάξεις που ισχύουν για την αξιολόγηση προσόντων των Πυροσβεστών.
7. Μετά τη συμπλήρωση της επταετούς θητείας, οι Πυροσβέστες Δασικών Επιχειρήσεων δύνανται, με αίτησή τους, η οποία υποβάλλεται τρεις (3) τουλάχιστον μήνες πριν από τη συμπλήρωση της επταετίας, εφόσον έχουν αξιολογηθεί σε όλες τις εκθέσεις ικανότητας με γενικό χαρακτηρισμό τουλάχιστον «αποδεκτή» – (Βαθμολογία στα επιμέρους βασικά προσόντα: τρία [3]) και κριθούν ικανοί από το Κατώτερο Συμβούλιο Πυροσβεστικού Σώματος, να μονιμοποιηθούν, καταλαμβάνοντας μόνιμες οργανικές θέσεις της κατηγορίας και ειδικότητας για την οποία προσλήφθηκαν, οι μεν ειδικότητας πυροσβεστικού τεχνικού προσωπικού, θέσεις «Πυρονόμων - Αρχιπυροσβεστών - Υπαρχιπυροσβεστών - Πυροσβεστών», οι δε ειδικότητας πυροσβεστικού επιστημονικού προσωπικού, εισάγονται στη Σχολή Αξιωματικών της Πυροσβεστικής Ακαδημίας και κατόπιν ευδόκιμης αποφοίτησής τους, τους απονέμεται ο βαθμός του Ανθυποπυραγού Γενικών Καθηκόντων. Οι αρνητικές αποφάσεις του Κατώτερου Συμβουλίου Πυροσβεστικού Σώματος αιτιολογούνται και κοινοποιούνται στους ενδιαφερόμενους, οι οποίοι δύνανται να ασκήσουν προσφυγή ενώπιον του Ανώτερου Συμβουλίου Πυροσβεστικού Σώματος εντός δέκα (10) ημερών από την κοινοποίηση. Η διαδικασία εισαγωγής στη Σχολή Αξιωματικών της Πυροσβεστικής Ακαδημίας, το πρόγραμμα σπουδών, η διαδικασία των εξετάσεων, η εξεταστέα ύλη, ο χρόνος φοίτησης και κάθε άλλη αναγκαία λεπτομέρεια ρυθμίζονται με προεδρικό διάταγμα που εκδίδεται μετά από πρόταση του Υπουργού Κλιματικής Κρίσης και Πολιτικής Προστασίας.
8. Για τους Πυροσβέστες Δασικών Επιχειρήσεων εφαρμόζονται αναλογικά οι διατάξεις πειθαρχικού δικαίου που ισχύουν για το μόνιμο πυροσβεστικό προσωπικό. Οι Πυροσβέστες Δασικών Επιχειρήσεων απολύονται από την Υπηρεσία και στις κάτωθι περιπτώσεις:
α. Μη επιτυχούς ολοκλήρωσης της εκπαίδευσης.
β. Ύστερα από αίτησή τους, εφόσον έχουν συμπληρώσει ένα (1) έτος υπηρεσίας από την πρόσληψή τους.
γ. Με τη λήξη της επταετούς θητείας, εφόσον δεν υποβάλουν αίτηση ένταξής τους στο μόνιμο πυροσβεστικό προσωπικό ή δεν κρίνονται ικανοί προς τούτο.
δ. Για λόγους υγείας, σύμφωνα με τις διατάξεις που ισχύουν για το μόνιμο πυροσβεστικό προσωπικό.
9. Το μισθολογικό καθεστώς των Πυροσβεστών Δασικών Επιχειρήσεων εμπίπτει στην κατηγορία Δ΄ του άρθρου 124 του ν. 4472/2017 (Α΄ 74). Οι Πυροσβέστες Δασικών Επιχειρήσεων λαμβάνουν και το μηνιαίο επίδομα της παρ. 1 του άρθρου 6 της υπό στοιχεία 8002/1/520-γ΄/15.3.2018 (Β΄ 1021) κοινής απόφασης των Αναπληρωτών Υπουργών Εσωτερικών και Οικονομικών.
10. Οι Πυροσβέστες Δασικών Επιχειρήσεων δύναται να τίθενται σε κατάσταση υπηρεσίας γραφείου και στην κατάσταση μόνιμης διαθεσιμότητας, εξελισσόμενοι μισθολογικά μέχρι την εξάντληση της οικείας μισθολογικής κλίμακας, σύμφωνα με τις διατάξεις που ισχύουν για το μόνιμο πυροσβεστικό προσωπικό. Για την ασφαλιστική και υγειονομική κάλυψη των Πυροσβεστών Δασικών Επιχειρήσεων, τις άδειες, καθώς και για τα θέματα που δεν ρυθμίζονται από τις διατάξεις του παρόντος και των κατ’ εξουσιοδότηση αυτού εκδιδομένων κανονιστικών πράξεων, εφαρμόζονται ανάλογα οι αντίστοιχες διατάξεις που ισχύουν για το μόνιμο πυροσβεστικό προσωπικό.
11. Με απόφαση του Αρχηγού του Πυροσβεστικού Σώματος, ρυθμίζονται τα θέματα που αφορούν τη στολή και τα μέσα ατομικής προστασίας που φέρουν οι Πυροσβέστες Δασικών Επιχειρήσεων κατά την άσκηση των καθηκόντων τους, ο χρόνος εργασίας τους και ο εφοδιασμός τους με ειδικό δελτίο ταυτότητας, καθώς και κάθε άλλη συναφή λεπτομέρεια.
ΜΕΡΟΣ Δ΄
ΕΞΟΥΣΙΟΔΟΤΙΚΕΣ - ΜΕΤΑΒΑΤΙΚΕΣ -
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
Άρθρο 39
Εξουσιοδοτικές διατάξεις
1. Με απόφαση του Διοικητικού Συμβουλίου του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) καθορίζονται τα κριτήρια επιλογής και η μοριοδότηση των υποψηφίων, τα απαιτούμενα ανά θέση πρόσθετα τυπικά και ουσιαστικά προσόντα και ασυμβίβαστα, καθώς και η διαδικασία αξιολόγησης και επιλογής των υποψηφίων προϊσταμένων Γενικών Διευθύνσεων και Διευθύνσεων του άρθρου 3, συμπεριλαμβανομένης τυχόν συνέντευξης. Με την ίδια ή όμοια απόφαση δύναται να καθορίζονται οι θέσεις των Προϊσταμένων Γενικών Διευθύνσεων και Διευθύνσεων του άρθρου 3, για τις οποίες υποψήφιοι δύνανται να είναι: α) δημόσιοι υπάλληλοι ή λειτουργοί ή εργαζόμενοι σε φορείς του δημοσίου τομέα, όπως αυτός ορίζεται στην παρ. 1 του άρθρου 14 του ν. 4270/2014 (Α΄ 143), και ιδιώτες ή β) αποκλειστικά δημόσιοι υπάλληλοι ή λειτουργοί ή εργαζόμενοι σε φορείς του ως άνω οριζόμενου δημοσίου τομέα. Στη δεύτερη ως άνω περίπτωση, η απαιτούμενη στην περ. γ) της παρ. 3 και στην περ. γ) της παρ. 4 του άρθρου 3 επαγγελματική εμπειρία σε θέσεις ευθύνης διαμορφώνεται σε πέντε (5) και τρία (3) έτη, αντίστοιχα.
2. α) Με κοινή απόφαση των Υπουργών Εργασίας και Κοινωνικών Υποθέσεων και Οικονομικών καθορίζονται οι αποδοχές των Προϊσταμένων Γενικών Διευθύνσεων του άρθρου 3, συμπεριλαμβανομένης ειδικής αμοιβής θέσης εργασίας πλέον του βασικού μισθού και των επιδομάτων τους, οι οποίες δεν υπάγονται στην παρ. 1 του άρθρου 28 του ν. 4354/2015 (Α΄ 176).
Με την ίδια απόφαση καθορίζεται αμοιβή απόδοσης, η οποία συνδέεται με συγκεκριμένη στοχοθεσία και υπολογίζεται επί των συνολικών αποδοχών του πρώτου εδαφίου. Σε κάθε περίπτωση, οι συνολικές αποδοχές δεν υπερβαίνουν το όριο της περ. α) της παρ. 3 του άρθρου 28 του ν. 4354/2015.
β) Με κοινή απόφαση των Υπουργών Εργασίας και Κοινωνικών Υποθέσεων και Οικονομικών καθορίζονται οι αποδοχές των Προϊσταμένων των Διευθύνσεων του άρθρου 3, συμπεριλαμβανομένης ειδικής αμοιβής θέσης εργασίας πλέον του βασικού μισθού και των επιδομάτων τους, οι οποίες υπάγονται στο όριο της παρ. 1 του άρθρου 28 του ν. 4354/2015.
3. Με κοινή απόφαση των Υπουργών Οικονομικών και Εργασίας και Κοινωνικών Υποθέσεων ορίζεται η μεθοδολογία για τη χορήγηση του ποσού της επιβράβευσης παραγωγικότητας του άρθρου 4, οι συντελεστές βαρύτητας, το ετήσιο όριο αυτού και κάθε άλλο ειδικό θέμα για την εφαρμογή του άρθρου αυτού.
4. Με κοινή απόφαση των Υπουργών Εργασίας και Κοινωνικών Υποθέσεων και Οικονομικών καθορίζονται οι κάθε είδους αποδοχές του Διοικητή και των Υποδιοικητών του e-Ε.Φ.Κ.Α., τακτικές ή πρόσθετες, οι οποίες δεν υπερβαίνουν το όριο της περ. α) της παρ. 3 του άρθρου 28 του ν. 4354/2015 και δεν υπολείπονται του ορίου της παρ. 1 του άρθρου 28 του ίδιου νόμου.
5. Με κοινή απόφαση των Υπουργών Εργασίας και Κοινωνικών Υποθέσεων και Οικονομικών καθορίζονται, κατά παρέκκλιση της παρ. 1 του άρθρου 28 του ν. 4354/2015, οι αποδοχές του επικεφαλής της Μονάδας Εσωτερικών Ερευνών του e-Ε.Φ.Κ.Α., οι οποίες δεν υπερβαίνουν το όριο της περ. α) της παρ. 3 του άρθρου 28 του ίδιου νόμου.
6. Με απόφαση του Διοικητικού Συμβουλίου της ΕΤΑΙΡΕΙΑΣ ΑΚΙΝΗΤΩΝ e-Ε.Φ.Κ.Α. (εφεξής η Εταιρεία) του δεύτερου εδαφίου της παρ. 4 του άρθρου 10, ή όμοια απόφαση, καθορίζονται οι όροι λειτουργίας των υποκαταστημάτων, παραρτημάτων ή άλλων μορφών δευτερεύουσας εγκατάστασης της Εταιρείας, οι αρμοδιότητές τους, καθώς και η έκταση και η φύση των εργασιών τους και η κατάργηση ή συγχώνευσή τους.
7. Με απόφαση του Διοικητικού Συμβουλίου του e-Ε.Φ.Κ.Α., εγκρίνεται ο Κανονισμός Λειτουργίας της Μονάδας Εσωτερικών Ερευνών, στον οποίο ρυθμίζονται ειδικότερα θέματα λειτουργίας της Μονάδας, εξειδικεύονται οι αρμοδιότητές της, ορίζονται τα πρότυπα ερευνών και ελέγχων, οι διαδικασίες και οι μεθοδολογίες σχεδιασμού, διεξαγωγής και σύνταξης των πορισμάτων ελέγχου, καταρτίζεται σύστημα αξιολόγησης των καταγγελιών και αιτημάτων που λαμβάνονται στη βάση της αξιολόγησης κινδύνων και ορίζονται όλα τα λοιπά θέματα για τον τρόπο άσκησης των αρμοδιοτήτων της.
8. Με κοινή απόφαση των Υπουργών Εργασίας και Κοινωνικών Υποθέσεων και Οικονομικών καθορίζονται οι αποδοχές του προσωπικού του άρθρου 18, οι οποίες υπάγονται στο όριο της παρ. 1 του άρθρου 28 του
ν. 4354/2015.
9. Με απόφαση του Διοικητικού Συμβουλίου της Εταιρείας καθορίζεται η διαδικασία μετακίνησης του προσωπικού του e-Ε.Φ.Κ.Α., τα δικαιολογητικά που συνοδεύουν την αίτηση μετακίνησης, καθώς και κάθε άλλη αναγκαία λεπτομέρεια για την εφαρμογή του άρθρου 19.
10. α) Με κοινή απόφαση των Υπουργών Εργασίας και Κοινωνικών Υποθέσεων και Οικονομικών ρυθμίζονται ο τρόπος, ο χρόνος και η διαδικασία κάλυψης των εισφορών της παρ. 1 του άρθρου 20 προς τους λοιπούς ασφαλιστικούς οργανισμούς, πλην e-Ε.Φ.Κ.Α., από τον Κρατικό Προϋπολογισμό, καθώς και κάθε αναγκαία λεπτομέρεια για την εφαρμογή της παρ. 1 του άρθρου 20 ως προς τους οργανισμούς αυτούς.
β) Με απόφαση του Υπουργού Εργασίας και Κοινωνικών Υποθέσεων ρυθμίζονται ο τρόπος, ο χρόνος και η διαδικασία κάλυψης των ασφαλιστικών εισφορών της παρ. 1 του άρθρου 20 προς τον e-Ε.Φ.Κ.Α, οι τεχνικές λεπτομέρειες υποβολής Αναλυτικών Περιοδικών Δηλώσεων (Α.Π.Δ.) ή λοιπών δηλώσεων για τις εισφορές της παρ. 1 του άρθρου 20, καθώς και κάθε αναγκαία λεπτομέρεια για την εφαρμογή του άρθρου 20 από τον e-Ε.Φ.Κ.Α.
Άρθρο 40
Μεταβατικές διατάξεις
1. Μέχρι την έκδοση της απόφασης της παρ. 3 του άρθρου 27 εξακολουθούν να καταβάλλονται οι αποζημιώσεις της παρ. 11 του άρθρου 21 του ν. 4354/2015 (Α΄ 174).
2. Διαδικασίες ανάθεσης για δημόσιες συμβάσεις αγαθών και υπηρεσιών οι οποίες έχουν εκκινήσει κατά την έναρξη ισχύος του παρόντος στο πλαίσιο του άρθρου 41 του ν. 4412/2016 (Α΄ 147) για τις προμήθειες αγαθών και υπηρεσιών που υπάγονται υποχρεωτικά σε κεντρικές δραστηριότητες αγορών από την Εθνική Κεντρική Αρχή Αγορών (Ε.Κ.Α.Α.) της περ. β) της παρ. 1 του ανωτέρω άρθρου, δύνανται να ματαιώνονται ως προς το τμήμα που αφορά στον Ηλεκτρονικό Εθνικό Φορέα Κοινωνικής Ασφάλισης (e-Ε.Φ.Κ.Α.), μετά από αίτημα αυτού στην Ε.Κ.Α.Α., εφόσον δεν έχει συναφθεί συμφωνία - πλαίσιο πριν από την υποβολή του αιτήματος.
3. Εκκρεμείς υποθέσεις αρμοδιότητας του Τμήματος Εσωτερικών Υποθέσεων του e-Ε.Φ.Κ.Α. κατά την έναρξη ισχύος του Κανονισμού Λειτουργίας της Μονάδας Εσωτερικών Ερευνών μεταφέρονται σε αυτήν και αξιολογούνται κατά τον Κανονισμό Λειτουργίας της.
Άρθρο 41
Καταργούμενες διατάξεις
Από την έναρξη ισχύος του παρόντος καταργούνται:
α) οι περ. ια΄, ιβ΄ και ιγ΄ της παρ. 1 του άρθρου 60 του ν. 4387/2016 (Α΄ 85), περί των αρμοδιοτήτων του Διοικητικού Συμβουλίου να αποφασίζει για τη συμμετοχή του προσωπικού σε εκπαιδευτικά προγράμματα, να μεριμνά για την τήρηση του μητρώου ασφαλισμένων, εργοδοτών και συνταξιούχων και να εγκρίνει τη διάθεση χρηματικών ποσών από τα έσοδα του Ε.Φ.Κ.Α. για δαπάνες που γίνονται για συγκεντρώσεις, σεμινάρια που εξυπηρετούν υπηρεσιακές ανάγκες και για φιλοξενία ξένων αποστολών,
β) το άρθρο 8 του ν. 2042/1992 (Α΄ 75), περί της ανάθεσης εργασιών ασφαλιστικών οργανισμών,
γ) οι περ. β΄ και ε΄ της παρ. 7 του άρθρου 10 του ν. 3586/2007 (Α΄ 151), περί των αναθέσεων έργων και εργασιών αξιοποίησης ακινήτων των φορέων κοινωνικής ασφάλισης, καθώς και η έγκριση του Υπουργού από την περ. δ΄ της ανωτέρω παραγράφου του ίδιου άρθρου,
δ) το δεύτερο και το τρίτο εδάφιο της περ. στ΄ της παρ. 1 του άρθρου 50 του ν. 4430/2016 (Α΄ 205), περί της δυνατότητας παραχώρησης ακινήτων που ανήκουν σε Φορείς Κοινωνικής Ασφάλισης σε υπηρεσίες του Δημοσίου, σε νομικά πρόσωπα δημοσίου δικαίου, σε νομικά πρόσωπα ιδιωτικού δικαίου του ευρύτερου δημόσιου τομέα, καθώς και σε λοιπά νομικά πρόσωπα κοινωφελούς ή ανθρωπιστικού χαρακτήρα προς χρήση που θα εξυπηρετεί δημόσιο ή κοινωφελή σκοπό, καθώς και σε φορείς κοινωνικής και αλληλέγγυας οικονομίας,
ε) το δεύτερο και το τρίτο εδάφιο του άρθρου 37 του ν. 4554/2018 (Α΄ 130), περί της δυνατότητας βραχυχρόνιας παραχώρησης ακινήτων που ανήκουν σε φορείς που εποπτεύονται από το Υπουργείο Εργασίας και Κοινωνικών Υποθέσεων σε φυσικά ή νομικά πρόσωπα για πολιτιστικές ή αντίστοιχες εκδηλώσεις, δράσεις και ενέργειες συμβατές με το χαρακτήρα των ακινήτων αυτών.
ΜΕΡΟΣ Ε΄
ΕΝΑΡΞΗ ΙΣΧΥΟΣ
Άρθρο 42
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός αν άλλως ορίζεται σε επιμέρους διατάξεις.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 22 Φεβρουαρίου 2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
																								


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 22 Φεβρουαρίου 2022
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ

