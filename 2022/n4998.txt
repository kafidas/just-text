NOMOΣ ΥΠ’ ΑΡΙΘΜ. 4998	
Οργάνωση και λειτουργία Εθνικής Μονάδας ETIAS και λοιπές επείγουσες ρυθμίσεις
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:

ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’ - ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΕΘΝΙΚΗΣ ΜΟΝΑΔΑΣ ETIAS
Άρθρο 1: Σκοπός
Άρθρο 2: Αντικείμενο
Άρθρο 3: Ορισμοί
Άρθρο 4: Σύσταση και αρμοδιότητες Εθνικής Μονάδας ETIAS
Άρθρο 5: Διάρθρωση Εθνικής Μονάδας ETIAS
Άρθρο 6: Στελέχωση Εθνικής Μονάδας ETIAS
Άρθρο 7: Διαδικασία απόσπασης στην Εθνική Μονάδα ETIAS
Άρθρο 8: Λειτουργικές δαπάνες Εθνικής Μονάδας ETIAS
Άρθρο 9: Εξουσιοδοτικές διατάξεις
ΜΕΡΟΣ Β’- ΡΥΘΜΙΣΕΙΣ ΓΙΑ ΤΗΝ ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΤΟΥ ΥΠΟΥΡΓΕΙΟΥ ΕΞΩΤΕΡΙΚΩΝ ΚΑΙ ΤΩΝ ΠΡΟΞΕΝΙΚΩΝ ΑΡΧΩΝ - ΤΡΟΠΟΠΟΙΗΣΕΙΣ Ν. 4781/2021 ΚΑΙ 2949/2001
ΚΕΦΑΛΑΙΟ Α’: ΡΥΘΜΙΣΕΙΣ ΣΧΕΤΙΚΕΣ ΜΕ ΤΗΝ ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΤΟΥ ΥΠΟΥΡΓΕΙΟΥ ΕΞΩΤΕΡΙΚΩΝ - ΤΡΟΠΟΠΟΙΗΣΕΙΣ Ν. 4781/2021
Άρθρο 10: Διπλωματική Ακαδημία - Τροποποίηση παρ. 1 και 2 άρθρου 44 και παρ. 1 άρθρου 45 ν. 4781/2021
Άρθρο 11: Εξουσιοδοτική ρύθμιση για τη δοκιμασία προαγωγής - Τροποποίηση παρ. 2 άρθρου 49 ν. 4781/2021
Άρθρο 12: Στελέχωση του Γραφείου Υπεύθυνου Προστασίας Δεδομένων - Τροποποίηση άρθρου 74 ν. 4781/2021
Άρθρο 13: Πρόεδρος του Τεχνικού Συμβουλίου - Τροποποίηση περ. α’ παρ. 1 άρθρου 271 ν. 4781/2021
Άρθρο 14: Διορισμός και παύση Επίτιμων Προξένων - Τροποποίηση παρ. 2 άρθρου 305 ν. 4781/2021
Άρθρο 15: Κοινοποίηση εκθέσεων αξιολόγησης και προσφυγών - Τροποποίηση παρ. 8 άρθρου 327 ν. 4781/2021
Άρθρο 16: Απόσπαση υπαλλήλων του Υπουργείου Εξωτερικών για συνυπηρέτηση - Τροποποίηση παρ. 12 άρθρου 329 ν. 4781/2021
Άρθρο 17: Εξουσιοδοτική διάταξη για τη διαδικασία αξιολόγησης - Τροποποίηση παρ. 2 άρθρου 338 ν. 4781/2021
Άρθρο 18: Προαγωγές Γραμματέων Επικοινωνίας Α’- Τροποποίηση παρ. 3 άρθρου 387 ν. 4781/2021
Άρθρο 19: Συμβασιούχοι αορίστου χρόνου Αρχών Εξωτερικής Υπηρεσίας - Τροποποίηση παρ. 9 άρθρου 422 ν. 4781/2021
Άρθρο 20: Καθορισμός αποζημίωσης υπηρεσίας αλλοδαπής - Τροποποίηση παρ. 4 άρθρου 429 και παρ. 1 άρθρου 430 ν. 4781/2021
Άρθρο 21: Μηνιαία αποζημίωση υπηρεσίας αλλοδαπής του Προϊσταμένου/Πρέσβη της Πρεσβείας Κιέβου (ΟΥΚΡΑΝΙΑ)
ΚΕΦΑΛΑΙΟ Β’: ΡΥΘΜΙΣΕΙΣ ΣΧΕΤΙΚΕΣ ΜΕ ΤΙΣ ΠΡΟΞΕΝΙΚΕΣ ΑΡΧΕΣ - ΤΡΟΠΟΠΟΙΗΣΗ Ν. 2949/2001
Άρθρο 22: Προξενικά τέλη και δικαιώματα - Τροποποίηση παρ. 3 και κατάργηση παρ. 5α άρθρου 1 ν. 2949/2001
Άρθρο 23: Θέματα υπολόγων προξενικών αρχών - Κατάργηση παρ. 3 και αντικατάσταση παρ. 8 άρθρου 4 ν. 2949/2001
ΚΕΦΑΛΑΙΟ Γ’: ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
Άρθρο 24: Παράταση προθεσμίας υποβολής δηλώσεων περιουσιακής κατάστασης και οικονομικών συμφερόντων
ΜΕΡΟΣ Γ’ - ΕΝΑΡΞΗ ΙΣΧΥΟΣ
Άρθρο 25: Έναρξη ισχύος
ΜΕΡΟΣ Α’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ
ΕΘΝΙΚΗΣ ΜΟΝΑΔΑΣ ETIAS
Άρθρο 1
Σκοπός
Σκοπός του παρόντος είναι η ρύθμιση των θεμάτων που αφορούν στην οργάνωση και τη λειτουργία της «Εθνικής Μονάδας ETIAS», κατά τα οριζόμενα στην παρ. 1 του άρθρου 8 του Κανονισμού (ΕΕ) 2018/1240 του Ευρωπαϊκού Κοινοβουλίου και του Συμβουλίου, της 12ης Σεπτεμβρίου 2018, για τη θέσπιση Ευρωπαϊκού Συστήματος Πληροφοριών και Αδειοδότησης Ταξιδιού (ETIAS), καθώς και για την τροποποίηση των Κανονισμών (ΕΕ) 1077/2011, (ΕΕ) 515/2014, (ΕΕ) 2016/399, (ΕΕ) 2016/1624 και (ΕΕ) 2017/2226 (L 236), για την αποτελεσματική εφαρμογή του εν λόγω Κανονισμού στην εθνική έννομη τάξη.
Άρθρο 2
Αντικείμενο
Αντικείμενο του παρόντος είναι η ρύθμιση των θεμάτων που αφορούν στη σύσταση, τη διάρθρωση, τη στελέχωση και τις αρμοδιότητες της «Εθνικής Μονάδας ETIAS», στη διαδικασία απόσπασης υπαλλήλων στην Εθνική Μονάδα ETIAS, καθώς και στην κάλυψη των λειτουργικών δαπανών της.
Άρθρο 3
Ορισμοί
Κατά την εφαρμογή του παρόντος ισχύουν οι ακόλουθοι ορισμοί:
1. «Εθνική Μονάδα ETIAS»: η μονάδα που είναι αρμόδια για το Ευρωπαϊκό Σύστημα Πληροφοριών και Αδειοδότησης Ταξιδιού («ETIAS») σε εθνικό επίπεδο.
2. «Κανονισμός ETIAS»: ο Κανονισμός (ΕΕ) 2018/1240 του Ευρωπαϊκού Κοινοβουλίου και του Συμβουλίου, της 12ης Σεπτεμβρίου 2018, για τη θέσπιση Ευρωπαϊκού Συστήματος Πληροφοριών και Αδειοδότησης Ταξιδιού (ETIAS), καθώς και για την τροποποίηση των Κανονισμών (ΕΕ) 1077/2011, (ΕΕ) 515/2014, (ΕΕ) 2016/399, (ΕΕ) 2016/1624 και (ΕΕ) 2017/2226 (L 236).
Άρθρο 4
Σύσταση και αρμοδιότητες Εθνικής Μονάδας ETIAS
1. Στη Γ4’ Διεύθυνση Δικαιοσύνης, Εσωτερικών Υποθέσεων, Μετανάστευσης και Schengen του Υπουργείου Εξωτερικών, οι αρμοδιότητες της οποίας προβλέπονται στο άρθρο 106 του ν. 4781/2021 (Α’ 31), συστήνεται Μονάδα Ευρωπαϊκού Συστήματος Πληροφοριών και Αδειοδότησης Ταξιδιού («Μονάδα ETIAS»), επιπέδου Τμήματος, η οποία αποτελεί την ελληνική Εθνική Μονάδα ETIAS κατά τα οριζόμενα στην παρ. 1 του άρθρου 8 του Κανονισμού ETIAS.
2. Οι αρμοδιότητες της Εθνικής Μονάδας ETIAS προβλέπονται στην παρ. 2 του άρθρου 8 του Κανονισμού ETIAS.
Άρθρο 5
Διάρθρωση Εθνικής Μονάδας ETIAS
Η Εθνική Μονάδα ETIAS δύναται να διαρθρώνεται σε τομείς δράσης, σύμφωνα με τις εισηγήσεις του Οργανισμού Ευρωπαϊκής Συνοριοφυλακής και Ακτοφυλακής (Frontex), με τρόπο που να διασφαλίζεται η επιχειρησιακή της ικανότητα και η ικανότητα πλήρους εξυπηρέτησης των σκοπών του Κανονισμού ETIAS.
Άρθρο 6
Στελέχωση Εθνικής Μονάδας ETIAS
1. Στην Εθνική Μονάδα ETIAS προΐσταται υπάλληλος του διπλωματικού κλάδου με βαθμό τουλάχιστον Συμβούλου Πρεσβείας Α’ ή υπάλληλος του κλάδου των εμπειρογνωμόνων με βαθμό τουλάχιστον Εμπειρογνώμονα Συμβούλου Α’.
2. Η Εθνική Μονάδα ETIAS στελεχώνεται από υπαλλήλους του διπλωματικού κλάδου και των κλάδων εμπειρογνωμόνων, διοικητικού προξενικού, επικοινωνιών και πληροφορικής, οι οποίοι εξαιρούνται από τους χρονικούς περιορισμούς της παρ. 1 του άρθρου 329 του ν. 4781/2021 (Α’ 31). Δύνανται να υπηρετούν σε αυτό με απόσπαση και άλλοι μόνιμοι υπάλληλοι, ένστολοι ή μη, από το Υπουργείο Προστασίας του Πολίτη, το Υπουργείο Μετανάστευσης και Ασύλου και το Υπουργείο Ναυτιλίας και Νησιωτικής Πολιτικής. Ο χρόνος της απόσπασης των ανωτέρω υπαλλήλων στην Εθνική Μονάδα ETIAS λογίζεται ως χρόνος συνεχούς και πραγματικής υπηρεσίας τους στη θέση από την οποία προέρχονται, για κάθε έννομη συνέπεια, συμπεριλαμβανομένης της βαθμολογικής και της μισθολογικής τους εξέλιξης, καθώς και της ασφαλιστικής τους κατάστασης.
Άρθρο 7
Διαδικασία απόσπασης στην Εθνική Μονάδα ETIAS
1. Η απόσπαση υπαλλήλων στην Εθνική Μονάδα ETIAS πραγματοποιείται για τρία (3) έτη, με δυνατότητα ανανέωσης για άλλα τρία (3) έτη, με κοινή απόφαση του Υπουργού Εξωτερικών, και του κατά περίπτωση αρμόδιου Υπουργού. Η απόφαση εκδίδεται μετά από εισήγηση τριμελούς επιτροπής και σχετική αίτηση των ενδιαφερομένων υπαλλήλων, κατόπιν πρόσκλησης εκδήλωσης ενδιαφέροντος που εκδίδεται από τον Υπουργό Εξωτερικών.
2. Η τριμελής επιτροπή της παρ. 1 συγκροτείται με απόφαση του Υπουργού Εξωτερικών και αποτελείται από: α) τον Προϊστάμενο της Γ’ Γενικής Διεύθυνσης Ευρωπαϊκής Ένωσης του άρθρου 100 του ν. 4781/2021 (Α’ 31), β) τον Προϊστάμενο της Γ4’ Διεύθυνσης Δικαιοσύνης, Εσωτερικών Υποθέσεων, Μετανάστευσης και Schengen του άρθρου 106 του ν. 4781/2021 και γ) τον Προϊστάμενο της ΣΤ1’ Διεύθυνσης Προσωπικού και Διοικητικής Οργάνωσης του άρθρου 117 του ν. 4781/2021, με τους νόμιμους αναπληρωτές τους.
3. Οι αποσπάσεις πραγματοποιούνται σύμφωνα με τη διαδικασία και τις προϋποθέσεις που περιγράφονται στο παρόν. Ειδικά για τα στελέχη του Λιμενικού Σώματος - Ελληνικής Ακτοφυλακής, η απόφαση της παρ. 1 εκδίδεται κατά τη διαδικασία της παρ. 6 του άρθρου 32 του π.δ. 11/2021 (Α’ 21), αφού η εισήγηση της τριμελούς επιτροπής διαβιβαστεί στο αρμόδιο συμβούλιο του ιδίου άρθρου.
Άρθρο 8
Λειτουργικές δαπάνες Εθνικής Μονάδας ETIAS
Τα θέματα που αφορούν στις δαπάνες και τα έσοδα της Εθνικής Μονάδας ETIAS διέπονται από τα άρθρα 85 και 86 του Κανονισμού ETIAS, αντίστοιχα.
Άρθρο 9
Εξουσιοδοτικές διατάξεις
1. Με απόφαση του Υπουργού Εξωτερικών καθορίζονται οι τομείς δράσης του άρθρου 5.
2. Στην πρόσκληση εκδήλωσης ενδιαφέροντος της παρ. 1 του άρθρου 7 καθορίζονται οι κλάδοι, οι ειδικότητες, τα απαιτούμενα προσόντα, η εμπειρία, οι τίτλοι σπουδών, καθώς και κάθε άλλη προϋπόθεση που πρέπει να πληρούν οι υποψήφιοι προς απόσπαση υπάλληλοι.
3. Με απόφαση του Υπουργού Εξωτερικών ρυθμίζονται τα ειδικότερα θέματα οργάνωσης και λειτουργίας της Εθνικής Μονάδας ETIAS, ο αριθμός των υπηρετούντων, η εκπαίδευση των υπαλλήλων, καθώς και κάθε άλλο θέμα σχετικό με την υπηρεσιακή τους κατάσταση.
ΜΕΡΟΣ Β’
ΡΥΘΜΙΣΕΙΣ ΓΙΑ ΤΗΝ ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΤΟΥ ΥΠΟΥΡΓΕΙΟΥ ΕΞΩΤΕΡΙΚΩΝ ΚΑΙ ΤΩΝ ΠΡΟΞΕΝΙΚΩΝ ΑΡΧΩΝ - ΤΡΟΠΟΠΟΙΗΣΕΙΣ ΝΟΜΩΝ 4781/2021 ΚΑΙ 2949/2001
ΚΕΦΑΛΑΙΟ Α’
ΡΥΘΜΙΣΕΙΣ ΣΧΕΤΙΚΕΣ ΜΕ ΤΗΝ ΟΡΓΑΝΩΣΗ
ΚΑΙ ΛΕΙΤΟΥΡΓΙΑ ΤΟΥ ΥΠΟΥΡΓΕΙΟΥ ΕΞΩΤΕΡΙΚΩΝ - ΤΡΟΠΟΠΟΙΗΣΕΙΣ Ν. 4781/2021
Άρθρο 10
Διπλωματική Ακαδημία - Τροποποίηση παρ. 1 και 2 άρθρου 44 και παρ. 1 άρθρου 45 ν. 4781/2021
1. Στο άρθρο 44 του ν. 4781/2021 (Α’ 31) επέρχονται οι εξής αλλαγές: α) στο τρίτο εδάφιο της παρ. 1 οι λέξεις «Πληρεξούσιου Υπουργού Β’» αντικαθίστανται από τις λέξεις «Συμβούλου Πρεσβείας Α’», β) στην παρ. 2 βα) τροποποιείται η περ. θ’, προκειμένου να αναφέρεται αποκλειστικά στην αρμοδιότητα της Διπλωματικής Ακαδημίας για την οργάνωση και υλοποίηση της πρακτικής άσκησης στην Κεντρική Υπηρεσία του Υπουργείου Εξωτερικών, ββ) προστίθεται νέα περ. ι’ σχετικά με την αρμοδιότητα της Διπλωματικής Ακαδημίας για την παρακολούθηση της πρακτικής άσκησης στις ελληνικές Αρχές στην αλλοδαπή και το άρθρο 44 διαμορφώνεται ως εξής:
«Άρθρο 44
Διεύθυνση και σκοπός της Διπλωματικής Ακαδημίας
1. Στο Υπουργείο Εξωτερικών λειτουργεί Διπλωματική Ακαδημία (Δ.Α.), ως αυτοτελής οργανική μονάδα, υπαγόμενη απευθείας στον Υπουργό Εξωτερικών. Η Δ.Α. διευθύνεται από υπάλληλο του Διπλωματικού Κλάδου, με βαθμό τουλάχιστον Πληρεξούσιου Υπουργού Α’ ή Πρέσβη εκ προσωπικοτήτων, που έχει διατελέσει μόνιμος διπλωματικός υπάλληλος με βαθμό Πρέσβη ή με βαθμό Πληρεξούσιου Υπουργού Α’, ο οποίος ορίζεται με απόφαση του Υπουργού Εξωτερικών. Με απόφαση του Υπουργού Εξωτερικών ορίζεται ως Διευθυντής Σπουδών της Διπλωματικής Ακαδημίας, υπάλληλος του Διπλωματικού Κλάδου με βαθμό τουλάχιστον Συμβούλου Πρεσβείας Α’.
2. Σκοπός της Δ.Α. είναι:
α) η εκπαίδευση, αυτοτελώς ή σε συνεργασία με το Εθνικό Κέντρο Δημόσιας Διοίκησης και Αυτοδιοίκησης, των υποψήφιων Ακολούθων Πρεσβείας, η ενημέρωσή τους στα θέματα της διπλωματικής υπηρεσίας και η συμπλήρωση των γνώσεών τους, ώστε να καταστούν ικανοί να αντιμετωπίζουν τα εθνικά προβλήματα και να εκπροσωπούν τη χώρα αποτελεσματικά στο εξωτερικό,
β) η επιμόρφωση των υπαλλήλων όλων των κλάδων του Υπουργείου Εξωτερικών,
γ) η διοργάνωση εκπαιδευτικών σεμιναρίων σε Έλληνες και αλλοδαπούς για θέματα ελληνικής εξωτερικής πολιτικής,
δ) η οργάνωση εκπαιδευτικών προγραμμάτων σε θέματα αρμοδιότητας του Υπουργείου Εξωτερικών για υπαλλήλους άλλων υπουργείων και κρατικών υπηρεσιών,
ε) η διοργάνωση της προβλεπόμενης στο άρθρο 351 δοκιμασίας για την προαγωγή από τον βαθμό του Γραμματέα Πρεσβείας Α’ στον βαθμό του Συμβούλου Πρεσβείας Β’,
στ) η διοργάνωση της προβλεπόμενης στο άρθρο 379 δοκιμασίας για την προαγωγή από τον βαθμό του Γραμματέα Οικονομικών και Εμπορικών Υποθέσεων Α’ στον βαθμό του Συμβούλου Οικονομικών και Εμπορικών Υποθέσεων Β’,
ζ) η διοργάνωση της προβλεπόμενης στο άρθρο 387 δοκιμασίας για την προαγωγή από τον βαθμό του Γραμματέα Επικοινωνίας Α’ στον βαθμό του Συμβούλου Επικοινωνίας Β’,
η) η αναγνώριση πιστοποίησης επαγγελματικών δεξιοτήτων που έχει ληφθεί από πιστοποιημένους φορείς της Ελλάδας ή του εξωτερικού,
θ) η οργάνωση και υλοποίηση της πρακτικής άσκησης στην Κεντρική Υπηρεσία του Υπουργείου Εξωτερικών των Ελλήνων φοιτητών των Ανώτατων Εκπαιδευτικών Ιδρυμάτων της Ελλάδος και της Ευρωπαϊκής Ένωσης, καθώς και των χωρών του Ε.Ο.Χ. και της Ελβετίας, σε εθελοντική μη κερδοσκοπικού χαρακτήρα βάση και μέσω προγραμμάτων της Ευρωπαϊκής Ένωσης που υλοποιούνται από τα Ανώτατα Εκπαιδευτικά Ιδρύματα,
ι) η παρακολούθηση της πρακτικής άσκησης στις ελληνικές Αρχές στην αλλοδαπή, των φοιτητών των Ανώτατων Εκπαιδευτικών Ιδρυμάτων της Ελλάδος και ξένων χωρών, σε εθελοντική μη κερδοσκοπικού χαρακτήρα βάση και μέσω προγραμμάτων της Ευρωπαϊκής Ένωσης που υλοποιούνται από τα Ανώτατα Εκπαιδευτικά Ιδρύματα.
3. Η Δ.Α. στο πλαίσιο των σκοπών της χορηγεί βεβαιώσεις εκπαίδευσης και επιμόρφωσης, πιστοποιητικά παρακολούθησης, καθώς και βεβαιώσεις πραγματοποίησης πρακτικής άσκησης φοιτητών. Στην τελευταία περίπτωση ο Διευθυντής της Δ.Α. ή ο νόμιμος αντικαταστάτης του δύναται να συμβάλλεται, ως νόμιμος εκπρόσωπος του Υπουργείου, με τα Ανώτατα Εκπαιδευτικά Ιδρύματα της χώρας, υπογράφοντας συμβάσεις έργου για την πραγματοποίηση της πρακτικής άσκησης των φοιτητών, εφόσον αυτές απαιτούνται για την υλοποίηση αυτού του σκοπού».
2. Η περ. γ’ της παρ. 1 του άρθρου 45 του ν. 4781/2021 τροποποιείται, προκειμένου να προσαρμοσθεί προς τις ανωτέρω τροποποιήσεις της παρ. 1 του παρόντος και η παρ. 1 του άρθρου 45 διαμορφώνεται ως εξής:
«1. Στη Δ.Α. λειτουργούν τρία τμήματα:
α) εκπαίδευσης υποψήφιων Ακολούθων Πρεσβείας,
β) επιμόρφωσης των υπαλλήλων όλων των κλάδων του Υπουργείου Εξωτερικών και αναγνώρισης και πιστοποίησης επαγγελματικών δεξιοτήτων,
γ) οργάνωσης και υλοποίησης της πρακτικής άσκησης στην Κεντρική Υπηρεσία του Υπουργείου Εξωτερικών και παρακολούθησης της πρακτικής άσκησης στις ελληνικές Αρχές στην αλλοδαπή, σύμφωνα με τις περ. θ’ και ι’ της παρ. 2 του άρθρου 44, είτε αυτή διενεργείται σε εθελοντική μη κερδοσκοπικού χαρακτήρα βάση, είτε πραγματοποιείται μέσω προγραμμάτων της Ελλάδος και της Ευρωπαϊκής Ένωσης».
Άρθρο 11
Εξουσιοδοτική ρύθμιση για τη δοκιμασία προαγωγής - Τροποποίηση παρ. 2 άρθρου 49 ν. 4781/2021
1. Στην παρ. 2 του άρθρου 49 του ν. 4781/2021 (Α’ 31) προστίθεται νέα περ. γα’ και η παρ. 2 διαμορφώνεται ως εξής:
«2. Με διάταγμα, το οποίο εκδίδεται ύστερα από πρόταση του Υπουργού Εξωτερικών, καθορίζονται:
α) η διαδικασία και ο τρόπος εισαγωγής και αποφοίτησης από τη Δ.Α., η διάρκεια φοίτησης, το πρόγραμμα σπουδών, οι υποχρεώσεις των εκπαιδευομένων, καθώς και οι διοικητικές κυρώσεις για την παράβαση των υποχρεώσεών τους,
β) τα θέματα που αφορούν στον τρόπο βαθμολογίας και τον καθορισμό της σειράς επιτυχίας των εκπαιδευομένων κατά την αποφοίτησή τους,
γ) ο τρόπος και η διαδικασία επιμόρφωσης των υπηρετούντων υπαλλήλων του Υπουργείου Εξωτερικών,
γα) οι όροι της γραπτής και προφορικής δοκιμασίας για τις προαγωγές στον κάθε κλάδο, των περ. ε’, στ’ και ζ’ της παρ. 2 του άρθρου 44, η εξεταστέα ύλη, ο τρόπος βαθμολόγησης των υποψηφίων, καθώς και οι ιδιότητες και τα προσόντα των μελών της Επιτροπής που διενεργούν τη δοκιμασία,
δ) κάθε άλλο θέμα σχετικό με την οργάνωση και λειτουργία της Δ.Α.».
2. Κατά την πρώτη εφαρμογή τους, η περ. γ’ της παρ. 2 του άρθρου 351, η παρ. 3 του άρθρου 379 και η παρ. 3 του άρθρου 387 του ν. 4781/2021, δεν εφαρμόζονται για τους υπαλλήλους οι οποίοι πληρούσαν τις τυπικές προϋποθέσεις προαγωγής στον επόμενο βαθμό, κατά την 28η Φεβρουαρίου 2021, ημερομηνία έναρξης ισχύος του ν. 4781/2021.
Άρθρο 12
Στελέχωση του Γραφείου Υπεύθυνου Προστασίας Δεδομένων - Τροποποίηση άρθρου 74 ν. 4781/2021
Στο άρθρο 74 του ν. 4781/2021 (Α’ 31) επέρχονται οι εξής αλλαγές: α) τροποποιείται το δεύτερο εδάφιο ως προς τον αριθμό των αποσπώμενων υπαλλήλων στο Γραφείο Υπεύθυνου Προστασίας Δεδομένων του Υπουργείου Εξωτερικών και την εφαρμοστέα διαδικασία, β) προστίθενται εδάφια τρίτο και τέταρτο για τις αποσπάσεις στο Γραφείο Υπεύθυνου Προστασίας Δεδομένων του Υπουργείου Εξωτερικών και την καταβολή των αποδοχών των αποσπασμένων και το άρθρο 74 διαμορφώνεται ως εξής:
«Άρθρο 74
Για τις ανάγκες υποστήριξης του Γραφείου, συστήνονται πέντε (5) θέσεις προσωπικού που καλύπτονται είτε από υπαλλήλους του Υπουργείου Εξωτερικών είτε από δημόσιους υπαλλήλους ή λειτουργούς με σχέση εργασίας Δημοσίου Δικαίου ή Ιδιωτικού Δικαίου Αορίστου Χρόνου, που υπηρετούν σε φορείς της Γενικής Κυβέρνησης μέσω απόσπασης είτε από δικηγόρους με έμμισθη εντολή του Δημοσίου που υπηρετούν στους ανωτέρω φορείς μέσω απόσπασης. Η απόσπαση είναι δυνατόν να αφορά έως δύο (2) από τις πέντε (5) θέσεις προσωπικού και διενεργείται με απόφαση του Υπουργού Εξωτερικών, η οποία εκδίδεται ύστερα από σχετικό αίτημα του Υ.Π.Δ., κατά παρέκκλιση κάθε γενικής διάταξης, τηρουμένων πάντως του άρθρου 35 του ν. 4873/2021 (Α’ 248), της παρ. 1 του άρθρου 177 του ν. 4876/2021 (Α’ 251) και του άρθρου 68 του ν. 4954/2022 (Α’ 136). Οι πάσης φύσεως αποδοχές με τις προϋποθέσεις καταβολής τους, συμπεριλαμβανομένης της προσωπικής διαφοράς, των αποσπώμενων, καταβάλλονται από το Υπουργείο Εξωτερικών. Οι αποσπάσεις πραγματοποιούνται για χρονικό διάστημα τριών (3) ετών, με δυνατότητα παράτασης για ένα (1) επιπλέον έτος, χωρίς τους περιορισμούς της παρ. 14 του άρθρου 329».
Άρθρο 13
Πρόεδρος του Τεχνικού Συμβουλίου -
Τροποποίηση περ. α’ παρ. 1 άρθρου 271 ν. 4781/2021
Στην περ. α’ της παρ. 1 του άρθρου 271 του ν. 4781/2021 (Α’ 31), οι λέξεις «τον ΣΤ - Β’ Γενικό Διευθυντή Οικονομικών Υπηρεσιών» αντικαθίστανται από τις λέξεις «τον ΣΤ - Α’ Γενικό Διευθυντή Προσωπικού και Διοικητικής Οργάνωσης» και η παρ. 1 διαμορφώνεται ως εξής:
«1. Για την εκπλήρωση των σκοπών της Τεχνικής Υπηρεσίας του Υπουργείου Εξωτερικών λειτουργεί πενταμελές Τεχνικό Συμβούλιο, το οποίο απαρτίζεται από τα κάτωθι μέλη, που ορίζονται, με διετή θητεία, με απόφαση του Υπουργού Εξωτερικών:
α) τον ΣΤ - Α’ Γενικό Διευθυντή Προσωπικού και Διοικητικής Οργάνωσης, ως Πρόεδρο, αναπληρούμενο, σε περίπτωση κωλύματος, από τον Διευθυντή Προσωπικού,
β) τον αρχαιότερο Πάρεδρο του Γραφείου Ν.Σ.Κ. στο Υπουργείο Εξωτερικών, αναπληρούμενο σε περίπτωση κωλύματος από τον νόμιμο αναπληρωτή του,
γ) έναν (1) εκπρόσωπο του Τεχνικού Επιμελητηρίου Ελλάδος (Τ.Ε.Ε.), που ορίζεται, με τον αναπληρωτή του, από τη Διοικούσα Επιτροπή του Τ.Ε.Ε., με διετή θητεία,
δ) έναν (1) διπλωματούχο μηχανικό, υπάλληλο της Γενικής Γραμματείας Υποδομών του Υπουργείου Υποδομών και Μεταφορών, που ορίζεται, με τον αναπληρωτή του, από τον αρμόδιο Υπουργό με διετή θητεία,
ε) έναν (1) διπλωματούχο μηχανικό, υπάλληλο του Υπουργείου Ανάπτυξης και Επενδύσεων, που ορίζεται, με τον αναπληρωτή του, από τον αρμόδιο Υπουργό, με διετή θητεία».
Άρθρο 14
Διορισμός και παύση Επίτιμων Προξένων -
Τροποποίηση παρ. 2 άρθρου 305 ν. 4781/2021
Στην παρ. 2 του άρθρου 305 του ν. 4781/2021 (Α’ 31) μετά από τις λέξεις «Επίτιμοι Γενικοί Πρόξενοι» προστίθενται οι λέξεις «και οι Επίτιμοι Πρόξενοι» και η παρ. 2 διαμορφώνεται ως εξής:
«2. Οι Επίτιμοι Γενικοί Πρόξενοι και οι Επίτιμοι Πρόξενοι διορίζονται και απολύονται με απόφαση του Υπουργού Εξωτερικών, η οποία εκδίδεται μετά από εισήγηση της οικείας Πρεσβείας, ή, ελλείψει αυτής, της ανώτερης ή ισόβαθμης έμμισθης προξενικής Αρχής, στην εποπτεία και τον έλεγχο της οποίας υπάγεται η άμισθη προξενική Αρχή, και γνώμη του Υπηρεσιακού Συμβουλίου».
Άρθρο 15
Κοινοποίηση εκθέσεων αξιολόγησης και προσφυγών - Τροποποίηση παρ. 8 άρθρου 327 ν. 4781/2021
Στο πρώτο εδάφιο της παρ. 8 του άρθρου 327 του ν. 4781/2021 (Α’ 31) οι λέξεις «των περ. α’ και γ’» αντικαθίστανται από τις λέξεις «της περ. α’» και η παρ. 8 διαμορφώνεται ως εξής:
«8. Τα έγγραφα της περ. α’ της παρ. 2 κοινοποιούνται από τη Διεύθυνση Προσωπικού και Διοικητικής Οργάνωσης, εντός δύο (2) μηνών από τη σύνταξή τους, στους ενδιαφερόμενους. Οι υπάλληλοι του Υπουργείου Εξωτερικών έχουν δικαίωμα προσφυγής κατ’ αυτών στο αρμόδιο Υπηρεσιακό Συμβούλιο του Υπουργείου Εξωτερικών, εντός δύο (2) μηνών από την κοινοποίηση, προς απάλειψη πραγματικών περιστατικών που δεν ανταποκρίνονται στην πραγματικότητα, καθώς και των αξιολογικών κρίσεων που συνδέονται με αυτά. Το Υπηρεσιακό Συμβούλιο εξετάζει την προσφυγή εντός δύο (2) μηνών από την υποβολή της. Κατά την εξέταση της προσφυγής, το Υπηρεσιακό Συμβούλιο καλεί σε ακρόαση α) τον κριθέντα υπάλληλο, ο οποίος μπορεί να παραστεί είτε αυτοπροσώπως είτε μετά ή διά δικηγόρου, β) εφόσον κρίνεται σκόπιμο, υπηρεσιακά ή άλλα πρόσωπα, εξαιρουμένου του αξιολογούντος, προς παροχή πληροφοριών ή προσαγωγή στοιχείων, τα οποία και αποχωρούν πριν από την έναρξη της συζήτησης. Εάν οι λόγοι της προσφυγής κριθούν βάσιμοι, το Υπηρεσιακό Συμβούλιο επισυνάπτει στο επίμαχο έγγραφο τη σχετική κρίση του περί διαγραφής στοιχείων ή του συνόλου αυτού».
Άρθρο 16
Απόσπαση υπαλλήλων του Υπουργείου Εξωτερικών για συνυπηρέτηση - Τροποποίηση παρ. 12 άρθρου 329 ν. 4781/2021
Στην παρ. 12 του άρθρου 329 του ν. 4781/2021 (Α’ 31) επέρχονται οι εξής αλλαγές: α) η υφιστάμενη παρ. 12 αριθμείται ως περ. α’ και προστίθεται νέα περ. β’, β) στην περ. α’, βα) στο πρώτο εδάφιο μετά από τη λέξη «Υπάλληλοι» προστίθενται οι λέξεις «του Υπουργείου Εξωτερικών ή», ββ) στο δεύτερο εδάφιο προστίθεται ρύθμιση για την απόσπαση υπαλλήλων του Υπουργείου Εξωτερικών και η παρ. 12 διαμορφώνεται ως εξής:
«12. α) Υπάλληλοι του Υπουργείου Εξωτερικών ή άλλων υπουργείων ή κρατικών υπηρεσιών, συμπεριλαμβανομένων και όσων υπάγονται στον Κώδικα Δικαστικών Υπαλλήλων, καθώς και Ν.Π.Δ.Δ., συμπεριλαμβανομένων και Ο.Τ.Α. α’ και β’ βαθμού, των οποίων ο/η σύζυγος ή το έτερο συμβαλλόμενο με σύμφωνο συμβίωσης μέρος υπηρετεί ως υπάλληλος του Υπουργείου Εξωτερικών, επιτρέπεται να αποσπώνται στην ίδια πόλη με την Αρχή όπου υπηρετεί ο/η σύζυγος ή το συμβαλλόμενο σε σύμφωνο συμβίωσης μέρος, είτε στην ίδια την Αρχή, είτε σε άλλη Αρχή, και για όσο διάστημα διαρκεί η τοποθέτηση του συζύγου ή του συμβαλλόμενου σε σύμφωνο συμβίωσης μέρους. Η απόσπαση διενεργείται για τους υπαλλήλους του Υπουργείου Εξωτερικών με απόφαση του Υπουργού Εξωτερικών και για τους λοιπούς υπαλλήλους με κοινή απόφαση του Υπουργού Εξωτερικών και του κατά περίπτωση αρμόδιου Υπουργού, η οποία εκδίδεται και στις δύο περιπτώσεις μετά από σύμφωνη γνώμη του προϊσταμένου της οικείας διπλωματικής ή προξενικής Αρχής.
β) Οι αποσπώμενοι, σύμφωνα με την παρούσα υπάλληλοι λαμβάνουν αποκλειστικά τις αποδοχές εσωτερικού, με τις προϋποθέσεις καταβολής τους, από τον φορέα προέλευσης και δεν δικαιούνται αποζημίωση υπηρεσίας αλλοδαπής».
Άρθρο 17
Εξουσιοδοτική διάταξη για τη διαδικασία αξιολόγησης - Τροποποίηση παρ. 2 άρθρου 338 ν. 4781/2021
Η παρ. 2 του άρθρου 338 του ν. 4781/2021 (Α’ 31) τροποποιείται ως προς το αντικείμενο της εξουσιοδοτικής διάταξης και η παρ. 2 διαμορφώνεται ως εξής:
«2. Με απόφαση του Υπουργού Εξωτερικών, η οποία εκδίδεται κατόπιν διαβούλευσης με τις συνδικαλιστικές οργανώσεις των Κλάδων, εξειδικεύονται θέματα σχετικά με την εφαρμογή του άρθρου 328, ιδίως ως προς τον τύπο, τη μορφή, το περιεχόμενο και τον τρόπο σύνταξης των εκθέσεων αξιολόγησης καθώς και τη βαθμολόγηση των υπαλλήλων στην προβλεπόμενη κλίμακα».
Άρθρο 18
Προαγωγές Γραμματέων Επικοινωνίας Α’-
Τροποποίηση παρ. 3 άρθρου 387 ν. 4781/2021
Στο τέλος της παρ. 3 του άρθρου 387 του ν. 4781/2021 (Α’ 31) προστίθεται η φράση «, με τη συνεκτίμηση των εκθέσεων αξιολόγησης» και η παρ. 3 διαμορφώνεται ως εξής:
«3. Οι προαγωγές από τον βαθμό του Γραμματέα Επικοινωνίας Α’ στον βαθμό του Συμβούλου Επικοινωνίας Β’ διενεργούνται με απόφαση του Υπουργού Εξωτερικών, κατόπιν επιτυχίας του υπαλλήλου σε δοκιμασία η οποία οργανώνεται από τη Διπλωματική Ακαδημία, με τη συνεκτίμηση των εκθέσεων αξιολόγησης».
Άρθρο 19
Συμβασιούχοι αορίστου χρόνου Αρχών Εξωτερικής Υπηρεσίας - Τροποποίηση παρ. 9 άρθρου 422 ν. 4781/2021
Στην παρ. 9 του άρθρου 422 του ν. 4781/2021 (Α’ 31) προστίθεται δεύτερο εδάφιο και η παρ. 9 διαμορφώνεται ως εξής:
«9. Οι κατά την έναρξη ισχύος του παρόντος συμβασιούχοι Αορίστου Χρόνου της Εξωτερικής Υπηρεσίας διατηρούν το κατά νόμο συμβατικό και μισθολογικό καθεστώς τους μέχρι την καθ’ οποιονδήποτε τρόπον αποχώρηση από την Eξωτερική Yπηρεσία, οπότε οι θέσεις αυτές μετατρέπονται σε Ορισμένου Χρόνου της Αρχής όπου υπηρετούν. Με κοινή απόφαση των Υπουργών Εξωτερικών και Οικονομικών, μετά από εισήγηση του Προϊσταμένου της Αρχής, δύναται να αναπροσαρμόζεται το ύψος της αντιμισθίας των ανωτέρω, σε συμμόρφωση με τις υποχρεωτικού χαρακτήρα διατάξεις της επιτόπιας νομοθεσίας που ρυθμίζουν το μισθολογικό καθεστώς».
Άρθρο 20
Καθορισμός αποζημίωσης υπηρεσίας αλλοδαπής - Τροποποίηση παρ. 4 άρθρου 429 και παρ. 1 άρθρου 430 ν. 4781/2021
1. Στην περ. α’ της παρ. 4 του άρθρου 429 του ν. 4781/2021 (Α’ 31) η λέξη «χώρα» αντικαθίσταται από τη λέξη «πόλη» και η παρ. 4 διαμορφώνεται ως εξής:
«4. α) Προς αντιμετώπιση του αυξημένου κόστους ζωής στην αλλοδαπή και των ειδικών συνθηκών διαβίωσης σε κάθε πόλη, παρέχεται σε ευρώ ή συνάλλαγμα, πέραν των αποδοχών που αναφέρονται στην παρ. 1, και αποζημίωση υπηρεσίας αλλοδαπής, αναλόγως του κλάδου και του βαθμού του υπαλλήλου.
β) Η αποζημίωση αυτή προσαυξάνεται αναλόγως των ποσοστών για τα οικογενειακά βάρη και τη στέγαση.
γ) Η αποζημίωση υπηρεσίας αλλοδαπής αναπροσαρμόζεται σε περίπτωση ουσιώδους μεταβολής είτε της ισοτιμίας του συναλλάγματος προς το τοπικό νόμισμα ή του ευρώ είτε της αγοραστικής αξίας τούτων, με βάση επίσημα στοιχεία. Για την αναπροσαρμογή γνωμοδοτεί επιτροπή, η οποία συγκροτείται με απόφαση του Υπουργού Εξωτερικών και αποτελείται από τον ΣΤ - Β’ Γενικό Διευθυντή Οικονομικών Υπηρεσιών ως Πρόεδρο, έναν (1) Διευθυντή Πολιτικών Υποθέσεων, τον Διευθυντή της Διεύθυνσης Οικονομικής Διοίκησης και δύο (2) υπαλλήλους της Διεύθυνσης Εισοδηματικής Πολιτικής του Γενικού Λογιστηρίου του Κράτους. Εάν αυτοί δεν ορισθούν εντός δεκαπέντε (15) ημερών από την περιέλευση της σχετικής πρόσκλησης στο Γενικό Λογιστήριο του Κράτους, η επιτροπή συγκροτείται νομίμως και χωρίς αυτούς. Η επιτροπή συνέρχεται υποχρεωτικώς κάθε έτος για την επανεξέταση της αποζημίωσης υπηρεσίας αλλοδαπής, λαμβάνοντας υπόψη και τις υποβαλλόμενες από τις πρεσβείες αιτήσεις αναπροσαρμογής της αποζημίωσης για τη χώρα αρμοδιότητάς τους, και υποβάλει σχετική αναφορά στους Υπουργούς Εξωτερικών και Οικονομικών. Η αποζημίωση υπηρεσίας στην αλλοδαπή των υπαλλήλων του Υπουργείου Εξωτερικών που υπηρετούν σε αρχές που βρίσκονται σε εμπόλεμες ζώνες ή επικρατούν ιδιαίτερα δυσμενείς συνθήκες διαβίωσης μπορεί να αυξάνεται έως το διπλάσιο του αρχικώς καθορισθέντος ποσού.
δ) Τα ανωτέρω ποσά που καταβάλλονται, απαλλάσσονται από κάθε εισφορά υπέρ του Δημοσίου, του Μετοχικού Ταμείου Πολιτικών Υπαλλήλων (ΜΤΠΥ) ή κράτηση υπέρ τρίτων ή οποιαδήποτε άλλη επιβάρυνση. Η απαλλαγή από την εισφορά υπέρ του ΜΤΠΥ ισχύει και για την εξόφληση των χρηματικών ενταλμάτων που αφορούν στις δαπάνες μετακίνησης του άρθρου 431, καθώς και στην οριζόμενη στο άρθρο 434 ημερήσια αποζημίωση για τις μετακινήσεις για την εκτέλεση υπηρεσίας ή τις ειδικές αποστολές στο εξωτερικό».
2. Στο πρώτο εδάφιο της παρ. 1 του άρθρου 430 του ν. 4781/2021 μετά τη λέξη «υπόψη» προστίθεται η λέξη «και» και οι λέξεις «κόστος ζωής στις πρωτεύουσες του κόσμου» αντικαθίστανται από τις λέξεις «κόστος διαβίωσης» και η παρ. 1 διαμορφώνεται ως εξής:
«1. Η αποζημίωση υπηρεσίας αλλοδαπής, καθώς και οι όροι και οι προϋποθέσεις χορήγησης και καταβολής της καθορίζονται, για τους με πρεσβευτικό βαθμό υπαλλήλους του Υπουργείου Εξωτερικών, με κοινή απόφαση των Υπουργών Εξωτερικών και Οικονομικών, λαμβανομένων υπόψη και των πινάκων των Ηνωμένων Εθνών και της Ευρωπαϊκής Ένωσης για το κόστος διαβίωσης. Για τους λοιπούς υπαλλήλους του Υπουργείου Εξωτερικών, καθορίζεται, με όμοια απόφαση, σε ποσοστό επί αυτής η οποία έχει καθορισθεί για τους υπαλλήλους με πρεσβευτικό βαθμό. Οι ως άνω κοινές υπουργικές αποφάσεις επιτρέπεται να έχουν αναδρομική ισχύ. Μέχρι την έκδοση των ως άνω κοινών υπουργικών αποφάσεων εξακολουθούν να ισχύουν οι όροι και προϋποθέσεις που ορίζονται από τον ν. 4336/2015 (Α’ 94)».
Άρθρο 21
Μηνιαία αποζημίωση υπηρεσίας αλλοδαπής
του Προϊσταμένου/Πρέσβη της Πρεσβείας Κιέβου (ΟΥΚΡΑΝΙΑ)
Μέχρι την έκδοση της κοινής απόφασης των Υπουργών Οικονομικών και Εξωτερικών του άρθρου 430 του ν. 4781/2021 (Α’ 31), για όσο χρόνο διαρκεί η ένοπλη σύρραξη και σε κάθε περίπτωση όχι πέραν του ενός (1) έτους από την έναρξη ισχύος του παρόντος, η μηνιαία αποζημίωση υπηρεσίας αλλοδαπής σε ευρώ του Προϊσταμένου/Πρέσβη της Πρεσβείας Κιέβου (ΟΥΚΡΑΝΙΑ) αυξάνεται κατά είκοσι τοις εκατό (20%).
ΚΕΦΑΛΑΙΟ Β’
ΡΥΘΜΙΣΕΙΣ ΣΧΕΤΙΚΕΣ ΜΕ ΤΙΣ ΠΡΟΞΕΝΙΚΕΣ ΑΡΧΕΣ - ΤΡΟΠΟΠΟΙΗΣΗ Ν. 2949/2001
Άρθρο 22
Προξενικά τέλη και δικαιώματα - Τροποποίηση παρ. 3 και κατάργηση παρ. 5α άρθρου 1 ν. 2949/2001
1. Στο πρώτο εδάφιο της παρ. 3 του άρθρου 1 του ν. 2949/2001 (Α’ 243) μετά από τη λέξη «έμμισθου» προστίθενται οι λέξεις «και άμισθου» και η παρ. 3 διαμορφώνεται ως εξής:
«3. Καταβάλλεται ομοίως κάθε περαιτέρω έξοδο το οποίο προκύπτει λόγω της εκτελέσεως ή επιχειρήσεως πράξεων ή ενεργειών, εφόσον αυτές δεν εμπίπτουν στα συνήθη καθήκοντα της διοικήσεως και δεν πρόκειται για ενέργειες για τις οποίες σύμφωνα με νομοθετική διάταξη οφείλεται αυτεπάγγελτη ενέργεια της διοικήσεως, ιδίως σε περιπτώσεις απασχολήσεως έμμισθου και άμισθου προξενικού υπαλλήλου, ύστερα από αίτηση ιδιώτη ή χάριν ιδιωτικού συμφέροντος, εκτός της έδρας της προξενικής αρχής ή του προξενικού γραφείου ή εκτός του ωραρίου εργασίας. Τα δικαιώματα αυτά εισπράττονται για λογαριασμό του Δημοσίου».
2. Η παρ. 5α του άρθρου 1 του ν. 2949/2001 περί εγγραφής ποσοστού τριάντα τοις εκατό (30%) επί των αδιάθετων καθαρών εισπράξεων των προξενικών αρχών, καταργείται.
Άρθρο 23
Θέματα υπολόγων προξενικών αρχών - Κατάργηση παρ. 3 και αντικατάσταση παρ. 8 άρθρου 4 ν. 2949/2001
1. Η παρ. 3 του άρθρου 4 του ν. 2949/2001 (Α’ 243), περί υποβολής εξαμηνιαίων λογαριασμών των άμισθων προξενικών αρχών, καταργείται.
2. Το δεύτερο εδάφιο της παρ. 8 του άρθρου 4 του ν. 2949/2001 αντικαθίσταται και η παρ. 8 διαμορφώνεται ως εξής:
«8. Οι υπόλογοι των έμμισθων προξενικών αρχών οφείλουν, εντός του μηνός Ιανουαρίου, να αποστέλλουν, εκτός αντίθετης σχετικής απόφασης του Υπουργού Εξωτερικών ή του εξουσιοδοτημένου από αυτόν οργάνου, με έμβασμα ή τραπεζική επιταγή ή με διαβαθμισμένη μεταφορά χρημάτων στην αρμόδια Δ.Ο.Υ. το αδιάθετο υπόλοιπο των εισπράξεων που πραγματοποιήθηκαν κατά το λήξαν έτος. Οι υπόλογοι των άμισθων προξενικών αρχών οφείλουν να αποδίδουν, μαζί με τους ετήσιους λογαριασμούς, το ποσοστό από τις εισπράξεις του συγκεκριμένου έτους που ανήκει στο Δημόσιο, είτε με αποστολή του ποσού στην οικεία Πρεσβεία, με έμβασμα ή επιταγή στο όνομα της Πρεσβείας, έναντι γραμματίου είσπραξης είτε με έμβασμα στην Τράπεζα της Ελλάδος στο όνομα της αρμόδιας Δ.Ο.Υ. έναντι διπλοτύπου είσπραξης είτε με οποιονδήποτε άλλο πρόσφορο τρόπο σε περίπτωση συναλλαγματικών περιορισμών, κατόπιν συνεννόησης με τη Γενική Επιθεώρηση».
ΚΕΦΑΛΑΙΟ Γ’
ΑΛΛΕΣ ΕΠΕΙΓΟΥΣΕΣ ΡΥΘΜΙΣΕΙΣ
Άρθρο 24
Παράταση προθεσμίας υποβολής δηλώσεων
περιουσιακής κατάστασης και οικονομικών συμφερόντων
Κατ’ εξαίρεση των οριζομένων στην παρ. 2 του άρθρου 1 και στο άρθρο 19 του ν. 3213/2003 (Α’ 309), δηλώσεις περιουσιακής κατάστασης και οικονομικών συμφερόντων, αρχικές με απόκτηση ιδιότητας υπόχρεου από την 1η.1.2022 έως και την 15η.10.2022 και ετήσιες του έτους 2022 (χρήση 2021), υποβάλλονται μέχρι και την 15η.1.2023.
ΜΕΡΟΣ Γ’
ΕΝΑΡΞΗ ΙΣΧΥΟΣ
Άρθρο 25
Έναρξη ισχύος
Η ισχύς του παρόντος αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις του.


