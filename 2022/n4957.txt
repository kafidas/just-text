NOMOΣ ΥΠ’ ΑΡΙΘΜ. 4957	
Νέοι Ορίζοντες στα Ανώτατα Εκπαιδευτικά Ιδρύματα: Ενίσχυση της ποιότητας, της λειτουργικότητας και της σύνδεσης των Α.Ε.Ι. με την κοινωνία και λοιπές διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 1 Σκοπός
Άρθρο 2 Αντικείμενο
ΚΕΦΑΛΑΙΟ Α’
ΓΕΝΙΚΕΣ ΑΡΧΕΣ ΟΡΓΑΝΩΣΗΣ ΚΑΙ ΛΕΙΤΟΥΡΓΙΑΣ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 3 Διάρθρωση της ανώτατης εκπαίδευσης - Αποστολή των Ανώτατων Εκπαιδευτικών Ιδρυμάτων
Άρθρο 4 Ακαδημαϊκές ελευθερίες
Άρθρο 5 Διαδικασία ίδρυσης, συγχώνευσης, κατάργησης, μετονομασίας Ανώτατων Εκπαιδευτικών Ιδρυμάτων
Άρθρο 6 Ίδρυση παραρτημάτων Ανώτατων Εκπαιδευτικών Ιδρυμάτων
ΚΕΦΑΛΑΙΟ Β’
ΟΡΓΑΝΑ ΔΙΟΙΚΗΣΗΣ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 7 Όργανα διοίκησης των Ανώτατων Εκπαιδευτικών Ιδρυμάτων
Άρθρο 8 Συμβούλιο Διοίκησης
Άρθρο 9 Διαδικασία εκλογής εσωτερικών μελών του Συμβουλίου Διοίκησης
Άρθρο 10 Διαδικασία εκλογής εξωτερικών μελών του Συμβουλίου Διοίκησης
Άρθρο 11 Διαδικασία ανάδειξης Πρύτανη
Άρθρο 12 Αντιπρυτάνεις
Άρθρο 13 Οργάνωση και λειτουργία του Συμβουλίου Διοίκησης
Άρθρο 14 Αρμοδιότητες Συμβουλίου Διοίκησης
Άρθρο 15 Αρμοδιότητες Πρύτανη
Άρθρο 16 Σύγκλητος
Άρθρο 17 Εκτελεστικός Διευθυντής
Άρθρο 18 Αρμοδιότητες Εκτελεστικού Διευθυντή
Άρθρο 19 Απαλλαγή από τα διδακτικά καθήκοντα
ΚΕΦΑΛΑΙΟ Γ’
ΑΚΑΔΗΜΑΪΚΗ ΔΙΑΡΘΡΩΣΗ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ ΚΑΙ ΟΡΓΑΝΑ ΤΟΥΣ
Άρθρο 20 Ακαδημαϊκή διάρθρωση των Ανώτατων Εκπαιδευτικών Ιδρυμάτων
Άρθρο 21 Ίδρυση - Κατάργηση - Μεταβολές ακαδημαϊκών μονάδων
Άρθρο 22 Όργανα Σχολής
Άρθρο 23 Κοσμητεία
Άρθρο 24 Διαδικασία ανάδειξης Κοσμήτορα
Άρθρο 25 Ρυθμίσεις για το αξίωμα του Κοσμήτορα
Άρθρο 26 Αρμοδιότητες Κοσμήτορα
Άρθρο 27 Αναπτυξιακό σχέδιο Σχολής
Άρθρο 28 Όργανα Τμήματος
Άρθρο 29 Συνέλευση Τμήματος - Συγκρότηση
Άρθρο 30 Αρμοδιότητες Συνέλευσης Τμήματος
Άρθρο 31 Διοικητικό Συμβούλιο
Άρθρο 32 Πρόεδρος και Αντιπρόεδρος Τμήματος - Διαδικασία εκλογής
Άρθρο 33 Αρμοδιότητες Προέδρου και Αντιπροέδρου Τμήματος
Άρθρο 34 Όργανα Τομέα
Άρθρο 35 Αρμοδιότητες Γενικής Συνέλευσης Τομέα
Άρθρο 36 Διαδικασία εκλογής Διευθυντή Τομέα
Άρθρο 37 Αρμοδιότητες Διευθυντή Τομέα
Άρθρο 38 Αυτοδυναμία ακαδημαϊκών μονάδων
Άρθρο 39 Όργανα μη αυτοδύναμων ακαδημαϊκών μονάδων
Άρθρο 40 Γενικές διατάξεις για την εκλογή - οργάνωση και λειτουργία των οργάνων διοίκησης
ΚΕΦΑΛΑΙΟ Δ’
ΔΙΑΔΙΚΑΣΙΑ ΑΝΑΔΕΙΞΗΣ ΕΚΠΡΟΣΩΠΩΝ ΣΤΑ ΟΡΓΑΝΑ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ ΚΑΙ ΦΟΙΤΗΤΙΚΟΙ ΣΥΛΛΟΓΟΙ
Άρθρο 41 Εκπρόσωποι μελών Ειδικού Εκπαιδευτικού Προσωπικού, Εργαστηριακού Διδακτικού Προσωπικού και Ειδικού Τεχνικού Εργαστηριακού Προσωπικού στα όργανα των Ανώτατων Εκπαιδευτικών Ιδρυμάτων
Άρθρο 42 Ανάδειξη εκπροσώπων φοιτητών σε όργανα των Ανώτατων Εκπαιδευτικών Ιδρυμάτων
Άρθρο 43 Συμβούλιο Φοιτητών
ΚΕΦΑΛΑΙΟ Ε’
ΣΥΝΕΔΡΙΑΣΕΙΣ ΟΡΓΑΝΩΝ - ΔΗΜΟΣΙΟΤΗΤΑ - ΙΣΤΟΤΟΠΟΙ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 44 Συνεδριάσεις των συλλογικών οργάνων και επιτροπών των Ανώτατων Εκπαιδευτικών Ιδρυμάτων
Άρθρο 45 Ιστότοποι Ανώτατων Εκπαιδευτικών Ιδρυμάτων
ΚΕΦΑΛΑΙΟ ΣΤ’
ΕΠΙΜΕΡΟΥΣ ΑΚΑΔΗΜΑΪΚΕΣ ΚΑΙ ΕΡΕΥΝΗΤΙΚΕΣ ΔΟΜΕΣ ΤΩΝ ΑΚΑΔΗΜΑΪΚΩΝ ΜΟΝΑΔΩΝ
Άρθρο 46 Πανεπιστημιακά εργαστήρια - Διαδικασία ίδρυσης - Σκοπός
Άρθρο 47 Πρότυπος εσωτερικός κανονισμός λειτουργίας
Άρθρο 48 Διευθυντής εργαστηρίου - Διαδικασία εκλογής - Αρμοδιότητες
Άρθρο 49 Οργάνωση και λειτουργία πανεπιστημιακού εργαστηρίου
Άρθρο 50 Προσωπικό πανεπιστημιακού εργαστηρίου
Άρθρο 51 Όροι και προϋποθέσεις παροχής υπηρεσιών από πανεπιστημιακά εργαστήρια
Άρθρο 52 Διαδικασία σύναψης συμβάσεων παροχής υπηρεσιών
Άρθρο 53 Οικονομική διαχείριση πόρων εργαστηρίων
Άρθρο 54 Πανεπιστημιακές κλινικές - Διαδικασία ίδρυσης - Σκοπός
Άρθρο 55 Διευθυντής Κλινικής - Διαδικασία εκλογής - Αρμοδιότητες
Άρθρο 56 Oργάνωση και λειτουργία πανεπιστημιακής κλινικής
Άρθρο 57 Προσωπικό πανεπιστημιακής κλινικής
Άρθρο 58 Επιστημονικοί συνεργάτες πανεπιστημιακών εργαστηρίων και κλινικών
Άρθρο 59 Λοιπές διατάξεις για τα πανεπιστημιακά εργαστήρια και τις κλινικές
Άρθρο 60 Πανεπιστημιακά μουσεία - Διαδικασία ίδρυσης - Σκοπός
Άρθρο 61 Διευθυντής Πανεπιστημιακού Μουσείου
Άρθρο 62 Προσωπικό Μουσείου
ΚΕΦΑΛΑΙΟ Ζ’
ΓΕΝΙΚΕΣ ΔΙΑΤΑΞΕΙΣ ΠΕΡΙ ΟΡΓΑΝΩΣΗΣ ΚΑΙ ΛΕΙΤΟΥΡΓΙΑΣ ΠΡΟΓΡΑΜΜΑΤΩΝ ΣΠΟΥΔΩΝ
Άρθρο 63 Διάρθρωση σπουδών σε κύκλους
Άρθρο 64 Διδακτικό έργο
Άρθρο 65 Αξιολόγηση φοιτητών - Εξετάσεις
Άρθρο 66 Ιδρυματικός κατάλογος μαθημάτων
Άρθρο 67 Σύγχρονη εξ αποστάσεως εκπαίδευση
Άρθρο 68 Πλατφόρμα ασύγχρονης εξ αποστάσεως εκπαίδευσης
Άρθρο 69 Πρακτική άσκηση φοιτητών
ΚΕΦΑΛΑΙΟ Η’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΠΡΟΓΡΑΜΜΑΤΩΝ ΠΡΩΤΟΥ ΚΥΚΛΟΥ ΣΠΟΥΔΩΝ
Άρθρο 70 Ίδρυση προγράμματος πρώτου κύκλου σπουδών
Άρθρο 71 Διεπιστημονικά προγράμματα σπουδών
Άρθρο 72 Διπλά προγράμματα σπουδών
Άρθρο 73 Τμήματα Εφαρμοσμένων Επιστημών και Τεχνολογίας - Προγράμματα σπουδών πρώτου κύκλου εφαρμοσμένων επιστημών και τεχνολογίας
Άρθρο 74 Θέματα οργάνωσης και λειτουργίας προγραμμάτων σπουδών πρώτου κύκλου
Άρθρο 75 Χρονική διάρκεια σπουδών
Άρθρο 76 Ανώτατη διάρκεια φοίτησης και μερική φοίτηση
Άρθρο 77 Πρόγραμμα εσωτερικής κινητικότητας φοιτητών
Άρθρο 78 Ενιαίος και αδιάσπαστος τίτλος σπουδών μεταπτυχιακού επιπέδου (integrated master)
ΚΕΦΑΛΑΙΟ Θ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΠΡΟΓΡΑΜΜΑΤΩΝ ΔΕΥΤΕΡΟΥ ΚΑΙ ΤΡΙΤΟΥ ΚΥΚΛΟΥ ΣΠΟΥΔΩΝ
Άρθρο 79 Επιτροπή μεταπτυχιακών σπουδών
Άρθρο 80 Διαδικασία ίδρυσης Προγραμμάτων Μεταπτυχιακών Σπουδών
Άρθρο 81 Όργανα διοίκησης Προγραμμάτων Μεταπτυχιακών Σπουδών - Σύνθεση
Άρθρο 82 Αρμοδιότητες οργάνων Προγραμμάτων Μεταπτυχιακών Σπουδών
Άρθρο 83 Διδάσκοντες Προγραμμάτων Μεταπτυχιακών Σπουδών
Άρθρο 84 Πόροι Προγραμμάτων Μεταπτυχιακών Σπουδών - Οικονομική διαχείριση
Άρθρο 85 Οικονομική συνεργασία Προγραμμάτων Μεταπτυχιακών Σπουδών του Ανώτατου Εκπαιδευτικού Ιδρύματος
Άρθρο 86 Δικαίωμα δωρεάν φοίτησης σε Πρόγραμμα Μεταπτυχιακών Σπουδών με τέλη φοίτησης - Υποτροφίες
Άρθρο 87 Περιοδική αξιολόγηση των Προγραμμάτων Μεταπτυχιακών Σπουδών του ίδιου Τμήματος ή Σχολής
Άρθρο 88 Λοιπές διατάξεις για Προγράμματα Μεταπτυχιακών Σπουδών
Άρθρο 89 Επαγγελματικά Προγράμματα Μεταπτυχιακών Σπουδών
Άρθρο 90 Διδακτορικές σπουδές
Άρθρο 91 Κανονισμός διδακτορικών σπουδών
Άρθρο 92 Προϋποθέσεις εγγραφής - Διαδικασία επιλογής υποψήφιων διδακτόρων
Άρθρο 93 Χρονική διάρκεια εκπόνησης διδακτορικής διατριβής - Υποχρεώσεις και δικαιώματα υποψήφιων διδακτόρων
Άρθρο 94 Επίβλεψη - Yποστήριξη διδακτορικής διατριβής
Άρθρο 95 Αξιολόγηση - Απονομή του διδακτορικού διπλώματος
Άρθρο 96 Βιομηχανικά διδακτορικά
Άρθρο 97 Λοιπά θέματα για τις σπουδές τρίτου κύκλου
ΚΕΦΑΛΑΙΟ Ι’
ΠΡΟΓΡΑΜΜΑΤΑ ΣΠΟΥΔΩΝ ΣΥΝΤΟΜΗΣ ΔΙΑΡΚΕΙΑΣ
Άρθρο 98 Προγράμματα σπουδών δευτερεύουσας κατεύθυνσης
Άρθρο 99 Πιστοποιητικό Παιδαγωγικής και Διδακτικής Επάρκειας
Άρθρο 100 Πιστοποιητικό ψηφιακών δεξιοτήτων
ΚΕΦΑΛΑΙΟ ΙΑ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΞΕΝΟΓΛΩΣΣΩΝ ΠΡΟΓΡΑΜΜΑΤΩΝ ΣΠΟΥΔΩΝ ΚΑΙ ΣΥΜΜΕΤΟΧΗ ΣΕ ΕΥΡΩΠΑΪΚΑ ΠΑΝΕΠΙΣΤΗΜΙΑ
Άρθρο 101 Ίδρυση Ξενόγλωσσων Προγραμμάτων Σπουδών
Άρθρο 102 Όργανα διοίκησης
Άρθρο 103 Διδακτικό προσωπικό
Άρθρο 104 Λοιπό προσωπικό
Άρθρο 105 Πόροι
Άρθρο 106 Μετακινήσεις
Άρθρο 107 Ξενόγλωσσα Προγράμματα Σπουδών διπλής ειδίκευσης
Άρθρο 108 Διπλά Ξενόγλωσσα Προγράμματα Σπουδών
Άρθρο 109 Χειμερινά και θερινά προγράμματα σπουδών
Άρθρο 110 Συνεργασίες με Ιδρύματα της αλλοδαπής
Άρθρο 111 Οργάνωση και λειτουργία Κοινών Διεθνών Διιδρυματικών Προγραμμάτων Σπουδών
ΚΕΦΑΛΑΙΟ ΙΒ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΚΕΝΤΡΩΝ ΕΠΙΜΟΡΦΩΣΗΣ ΚΑΙ ΔΙΑ ΒΙΟΥ ΜΑΘΗΣΗΣ
Άρθρο 112 Κέντρο Επιμόρφωσης και Διά Βίου Μάθησης
Άρθρο 113 Σκοπός του Κέντρου Επιμόρφωσης και Διά Βίου Μάθησης
Άρθρο 114 Όργανα διοίκησης του Κέντρου Επιμόρφωσης και Διά Βίου Μάθησης
Άρθρο 115 Συμβούλιο του Κέντρου Επιμόρφωσης και Διά Βίου Μάθησης
Άρθρο 116 Πρόεδρος του Συμβουλίου
Άρθρο 117 Διευθυντής Επιμόρφωσης - Λοιπό προσωπικό
Άρθρο 118 Επιστημονικός Υπεύθυνος - Ακαδημαϊκός Υπεύθυνος
Άρθρο 119 Κανονισμός Λειτουργίας του Κέντρου Επιμόρφωσης και Διά Βίου Μάθησης
Άρθρο 120 Εκπαιδευτές - Μητρώα Εκπαιδευτών - Εκπαιδευομένων του Κέντρου Επιμόρφωσης και Διά Βίου Μάθησης
Άρθρο 121 Επιμορφωτικά και εκπαιδευτικά προγράμματα
Άρθρο 122 Συνεργασία με άλλους φορείς
Άρθρο 123 Πόροι του Κέντρου Επιμόρφωσης και Διά Βίου Μάθησης
ΚΕΦΑΛΑΙΟ ΙΓ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΑΚΑΔΗΜΑΪΚΩΝ ΒΙΒΛΙΟΘΗΚΩΝ
Άρθρο 124 Βιβλιοθήκες
Άρθρο 125 Σύνδεσμος Ελληνικών Ακαδημαϊκών Βιβλιοθηκών
ΚΕΦΑΛΑΙΟ ΙΔ’
ΘΕΜΑΤΑ ΑΠΟΔΟΧΩΝ ΕΚΠΑΙΔΕΥΤΙΚΟΥ ΠΡΟΣΩΠΙΚΟΥ ΓΙΑ ΤΗΝ ΠΑΡΟΧΗ ΔΙΔΑΚΤΙΚΟΥ ΕΡΓΟΥ
Άρθρο 126 Κανονισμός αποδοχών για την παροχή διδακτικού έργου
Άρθρο 127 Παροχή διδακτικού και ερευνητικού έργου από δημόσιους υπαλλήλους
ΚΕΦΑΛΑΙΟ ΙΕ’
ΚΕΝΤΡΑ ΥΠΟΣΤΗΡΙΞΗΣ ΤΟΥ ΠΡΟΣΩΠΙΚΟΥ ΚΑΙ ΤΩΝ ΦΟΙΤΗΤΩΝ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 128 Κέντρο Ψυχολογικής και Συμβουλευτικής Υποστήριξης
Άρθρο 129 Κέντρο υποστήριξης διδασκαλίας και μάθησης
Άρθρο 130 Συνήγορος του Φοιτητή
ΚΕΦΑΛΑΙΟ ΙΣΤ’
ΠΑΝΕΠΙΣΤΗΜΙΑΚΑ ΚΕΝΤΡΑ ΕΡΕΥΝΑΣ ΚΑΙ ΚΑΙΝΟΤΟΜΙΑΣ
Άρθρο 131 Πανεπιστημιακά Κέντρα Έρευνας και Καινοτομίας - Διαδικασία ίδρυσης - Αποστολή
Άρθρο 132 Όργανα διοίκησης του Πανεπιστημιακού Κέντρου Έρευνας και Καινοτομίας
Άρθρο 133 Όργανα διοίκησης των Ερευνητικών Ινστιτούτων
Άρθρο 134 Κοινά Ερευνητικά Ινστιτούτα
Άρθρο 135 Πόροι
Άρθρο 136 Εσωτερικός Κανονισμός Λειτουργίας του Πανεπιστημιακού Κέντρου Έρευνας και Καινοτομίας
Άρθρο 137 Λοιπές ρυθμίσεις για τα Πανεπιστημιακά Κέντρα Έρευνας και Καινοτομίας
ΚΕΦΑΛΑΙΟ ΙΖ’
ΔΙΑΔΙΚΑΣΙΑ ΕΚΛΟΓΗΣ ΚΑΙ ΕΞΕΛΙΞΗΣ ΜΕΛΩΝ ΔΙΔΑΚΤΙΚΟΥ ΕΡΕΥΝΗΤΙΚΟΥ ΠΡΟΣΩΠΙΚΟΥ
Άρθρο 138 Διαδικασία υποβολής αιτήματος ετήσιου προγραμματισμού προσλήψεων μελών Διδακτικού Ερευνητικού Προσωπικού
Άρθρο 139 Κατανομή θέσεων μελών Διδακτικού Ερευνητικού Προσωπικού και έκδοση προκηρύξεων
Άρθρο 140 Μέλη Διδακτικού Ερευνητικού Προσωπικού - Βαθμίδες
Άρθρο 141 Επαναπροκήρυξη θέσης - Αυτοδίκαια ιδρυόμενες θέσεις
Άρθρο 142 Ηλεκτρονικό σύστημα ολοκληρωμένης διαχείρισης εκλογής και εξέλιξης μελών Διδακτικού Ερευνητικού Προσωπικού
Άρθρο 143 Προϋποθέσεις εκλογής και εξέλιξης μελών Διδακτικού Ερευνητικού Προσωπικού
Άρθρο 144 Μητρώα Γνωστικών Αντικειμένων
Άρθρο 145 Μητρώα Εσωτερικών και Εξωτερικών Εκλεκτόρων
Άρθρο 146 Διαδικασία συγκρότησης εκλεκτορικών σωμάτων
Άρθρο 147 Διαδικασία εκλογής και εξέλιξης μελών Διδακτικού Ερευνητικού Προσωπικού
Άρθρο 148 Ολοκλήρωση της διαδικασίας εκλογής ή εξέλιξης - Ανακατανομή και επαναπροκήρυξη θέσεων
Άρθρο 149 Διαδικασία διορισμού μελών Διδακτικού Ερευνητικού Προσωπικού
Άρθρο 150 Έλεγχος νομιμότητας από το Συμβούλιο Διοίκησης
Άρθρο 151 Έλεγχος νομιμότητας από το Υπουργείο Παιδείας και Θρησκευμάτων
Άρθρο 152 Μεταβολή γνωστικού αντικειμένου
Άρθρο 153 Μετακινήσεις μελών Διδακτικού Ερευνητικού Προσωπικού
ΚΕΦΑΛΑΙΟ ΙΗ’
ΥΠΗΡΕΣΙΑΚΗ ΚΑΤΑΣΤΑΣΗ, ΔΙΚΑΙΩΜΑΤΑ ΚΑΙ ΥΠΟΧΡΕΩΣΕΙΣ ΜΕΛΩΝ ΔΙΔΑΚΤΙΚΟΥ ΚΑΙ ΕΡΕΥΝΗΤΙΚΟΥ ΠΡΟΣΩΠΙΚΟΥ
Άρθρο 154 Πλήρης και μερική απασχόληση μελών Διδακτικού Ερευνητικού Προσωπικού
Άρθρο 155 Υποχρεώσεις μελών Διδακτικού Ερευνητικού Προσωπικού
Άρθρο 156 Δικαιώματα μελών Διδακτικού Ερευνητικού Προσωπικού
Άρθρο 157 Άδειες μελών Διδακτικού Ερευνητικού Προσωπικού
Άρθρο 158 Παράλληλη απασχόληση μελών Διδακτικού Ερευνητικού Προσωπικού σε Ανώτατα Εκπαιδευτικά Ιδρύματα
Άρθρο 159 Ασυμβίβαστα
Άρθρο 160 Αναστολή καθηκόντων
Άρθρο 161 Πιστώσεις αποδοχών
ΚΕΦΑΛΑΙΟ ΙΘ’
ΛΟΙΠΕΣ ΚΑΤΗΓΟΡΙΕΣ ΔΙΔΑΚΤΙΚΟΥ ΠΡΟΣΩΠΙΚΟΥ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 162 Κατηγορίες ειδικού διδακτικού προσωπικού
Άρθρο 163 Μέλη Ειδικού Εκπαιδευτικού Προσωπικού
Άρθρο 164 Μέλη Εργαστηριακού Διδακτικού Προσωπικού
Άρθρο 165 Μέλη Ειδικού Τεχνικού Εργαστηριακού Προσωπικού
ΚΕΦΑΛΑΙΟ Κ’
ΠΡΟΣΘΕΤΟ ΔΙΔΑΚΤΙΚΟ ΚΑΙ ΕΡΕΥΝΗΤΙΚΟ ΠΡΟΣΩΠΙΚΟ
Άρθρο 166 Ερευνητές
Άρθρο 167 Δυνατότητα σύστασης θέσης μέλους Δ.Ε.Π./Ερευνητή για επιστήμονες που χρηματοδοτούνται από το Ευρωπαϊκό Συμβούλιο Έρευνας
Άρθρο 168 Επώνυμες Έδρες
Άρθρο 169 Συνεργαζόμενοι Καθηγητές
Άρθρο 170 Ομότιμοι Καθηγητές - Αφυπηρετήσαντα μέλη Διδακτικού Ερευνητικού Προσωπικού
Άρθρο 171 Επισκέπτες καθηγητές - Επισκέπτες ερευνητές
Άρθρο 172 Ερευνητές επί συμβάσει
Άρθρο 173 Εντεταλμένοι Διδάσκοντες
Άρθρο 174 Μεταδιδακτορικοί ερευνητές
Άρθρο 175 Επικουρικό διδακτικό προσωπικό
ΚΕΦΑΛΑΙΟ ΚΑ’
ΠΕΙΘΑΡΧΙΚΟ ΔΙΚΑΙΟ ΜΕΛΩΝ ΔΙΔΑΚΤΙΚΟΥ ΕΡΕΥΝΗΤΙΚΟΥ ΠΡΟΣΩΠΙΚΟΥ, ΕΙΔΙΚΟΥ ΕΚΠΑΙΔΕΥΤΙΚΟΥ ΠΡΟΣΩΠΙΚΟΥ, ΕΡΓΑΣΤΗΡΙΑΚΟΥ ΔΙΔΑΚΤΙΚΟΥ ΠΡΟΣΩΠΙΚΟΥ ΚΑΙ ΕΙΔΙΚΟΥ ΤΕΧΝΙΚΟΥ ΕΡΓΑΣΤΗΡΙΑΚΟΥ ΠΡΟΣΩΠΙΚΟΥ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 176 Πεδίο εφαρμογής
Άρθρο 177 Πειθαρχικά παραπτώματα
Άρθρο 178 Παραγραφή πειθαρχικών παραπτωμάτων
Άρθρο 179 Πειθαρχικές ποινές
Άρθρο 180 Έναρξη και λήξη πειθαρχικής ευθύνης
Άρθρο 181 Πειθαρχική δίωξη
Άρθρο 182 Σχέση πειθαρχικής διαδικασίας και ποινικής δίκης
Άρθρο 183 Πειθαρχικά όργανα μελών Διδακτικού Ερευνητικού Προσωπικού
Άρθρο 184 Πειθαρχικό Συμβούλιο μελών Διδακτικού Ερευνητικού Προσωπικού
Άρθρο 185 Διαδικασία ενώπιον του Πειθαρχικού Συμβουλίου μελών Διδακτικού Ερευνητικού Προσωπικού
Άρθρο 186 Πειθαρχικά όργανα μελών Ειδικού Εκπαιδευτικού Προσωπικού, Εργαστηριακού Διδακτικού Προσωπικού και Ειδικού Τεχνικού Εργαστηριακού Προσωπικού
Άρθρο 187 Επίδοση και εκτέλεση πειθαρχικών αποφάσεων
Άρθρο 188 Ένσταση και προσφυγή
Άρθρο 189 Επανάληψη της πειθαρχικής διαδικασίας
Άρθρο 190 Ομότιμοι καθηγητές
Άρθρο 191 Πρόσθετο προσωπικό
Άρθρο 192 Ανάλογη εφαρμογή διατάξεων
Άρθρο 193 Οριστική παύση λόγω ποινικής καταδίκης, νόσου, αναπηρίας ή υπηρεσιακής ανεπάρκειας
Άρθρο 194 Αποχή από την άσκηση καθηκόντων
ΚΕΦΑΛΑΙΟ ΚΒ’
ΠΕΙΘΑΡΧΙΚΟ ΔΙΚΑΙΟ ΦΟΙΤΗΤΩΝ
Άρθρο 195 Πεδίο εφαρμογής και ορισμοί
Άρθρο 196 Βασικές αρχές
Άρθρο 197 Πειθαρχικά παραπτώματα
Άρθρο 198 Πειθαρχικές ποινές
Άρθρο 199 Πειθαρχικά όργανα
Άρθρο 200 Πειθαρχική δίωξη και διαδικασία
Άρθρο 201 Πειθαρχική ανάκριση και ανακριτικές πράξεις
Άρθρο 202 Ένορκη Διοικητική Εξέταση
Άρθρο 203 Αποφάσεις πειθαρχικών οργάνων και τρόπος λήψης τους
Άρθρο 204 Παραγραφή πειθαρχικών παραπτωμάτων και ποινών
Άρθρο 205 Δικαστική προστασία
ΚΕΦΑΛΑΙΟ ΚΓ’
ΟΡΓΑΝΩΤΙΚΗ ΔΙΑΡΘΡΩΣΗ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 206 Οργανισμός
Άρθρο 207 Μονάδα Ασφάλειας και Προστασίας
Άρθρο 208 Μονάδα Υποστήριξης Φοιτητών
Άρθρο 209 Μονάδα Ισότιμης Πρόσβασης Ατόμων με Αναπηρία και ατόμων με ειδικές εκπαιδευτικές ανάγκες
Άρθρο 210 Μονάδα Ψηφιακής Διακυβέρνησης
Άρθρο 211 Μονάδα Μεταφοράς Τεχνολογίας και Καινοτομίας
Άρθρο 212 Μονάδα Υποστήριξης Αλλοδαπών Φοιτητών
Άρθρο 213 Μονάδα Εσωτερικού Ελέγχου
Άρθρο 214 Λοιπές ρυθμίσεις για την οργάνωση και τη λειτουργία των διοικητικών δομών των Ανώτατων Εκπαιδευτικών Ιδρυμάτων
ΚΕΦΑΛΑΙΟ ΚΔ’
ΘΕΜΑΤΑ ΔΙΑΣΦΑΛΙΣΗΣ ΠΟΙΟΤΗΤΑΣ ΚΑΙ ΣΤΡΑΤΗΓΙΚΟΥ ΣΧΕΔΙΑΣΜΟΥ
Άρθρο 215 Μονάδα Διασφάλισης Ποιότητας
Άρθρο 216 Μονάδα Στρατηγικού Σχεδιασμού
ΚΕΦΑΛΑΙΟ ΚΕ’
ΣΥΜΒΟΥΛΕΥΤΙΚΕΣ ΕΠΙΤΡΟΠΕΣ
Άρθρο 217 Επιτροπή Δεοντολογίας
Άρθρο 218 Επιτροπή Ισότητας των Φύλων και Καταπολέμησης των Διακρίσεων
Άρθρο 219 Επιτροπή Ασφάλειας και Προστασίας του Ανώτατου Εκπαιδευτικού Ιδρύματος
Άρθρο 220 Επιτροπή Ισότιμης Πρόσβασης Ατόμων με Αναπηρία και ατόμων με ειδικές εκπαιδευτικές ανάγκες
Άρθρο 221 Επιτροπή Ψηφιακής Διακυβέρνησης
Άρθρο 222 Επιτροπή Μεταφοράς Τεχνολογίας, Καινοτομίας και Νεοφυούς Επιχειρηματικότητας
ΚΕΦΑΛΑΙΟ ΚΣΤ’
ΘΕΣΜΙΚΑ ΕΡΓΑΛΕΙΑ
Άρθρο 223 Εσωτερικός Κανονισμός Λειτουργίας
Άρθρο 224 Στρατηγικό Σχέδιο Ιδρύματος
Άρθρο 225 Σχέδιο ασφάλειας και προστασίας
Άρθρο 226 Σχέδιο για την Ισότιμη Πρόσβαση των ατόμων με αναπηρία και των ατόμων με ειδικές εκπαιδευτικές ανάγκες
Άρθρο 227 Σχέδιο ψηφιακού μετασχηματισμού
Άρθρο 228 Σχέδιο αειφόρου ανάπτυξης
ΚΕΦΑΛΑΙΟ ΚΖ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΕΙΔΙΚΩΝ ΛΟΓΑΡΙΑΣΜΩΝ ΚΟΝΔΥΛΙΩΝ ΕΡΕΥΝΑΣ
Άρθρο 229 Ειδικός Λογαριασμός Κονδυλίων Έρευνας - Σκοπός
Άρθρο 230 Πόροι και χρηματοδοτήσεις των Ειδικών Λογαριασμών Κονδυλίων Έρευνας
Άρθρο 231 Επιτροπή Ερευνών
Άρθρο 232 Αρμοδιότητες της Επιτροπής Ερευνών
Άρθρο 233 Πρόεδρος της Επιτροπής Ερευνών - Αρμοδιότητες
Άρθρο 234 Επιστημονικός Υπεύθυνος
Άρθρο 235 Μονάδα Οικονομικής και Διοικητικής Υποστήριξης του Ειδικού Λογαριασμού Κονδυλίων Έρευνας
Άρθρο 236 Προσωπικό της Μονάδας Οικονομικής και Διοικητικής Υποστήριξης του Ειδικού Λογαριασμού Κονδυλίων Έρευνας
Άρθρο 237 Θέματα οικονομικής διαχείρισης
Άρθρο 238 Προϋπολογισμός - Απολογισμός Ειδικού Λογαριασμού Κονδυλίων Έρευνας
Άρθρο 239 Προϋπολογισμός έργων/προγραμμάτων
Άρθρο 240 Ανάληψη υποχρέωσης
Άρθρο 241 Αξιοποίηση αδιάθετου ταμειακού υπολοίπου έργων/προγραμμάτων
Άρθρο 242 Διαδικασία χρήσης περιουσιακών ταμειακών διαθεσίμων του Ειδικού Λογαριασμού Κονδυλίων Έρευνας
Άρθρο 243 Ομάδα Έργου - Απασχόληση σε έργα/προγράμματα
Άρθρο 244 Διαδικασία πρόσκλησης
Άρθρο 245 Ενστάσεις - Επιτροπή Ενστάσεων
Άρθρο 246 Θέματα αποδοχών
Άρθρο 247 Υπερωριακή απασχόληση προσωπικού με συμβάσεις Ιδιωτικού Δικαίου Ορισμένου Χρόνου
Άρθρο 248 Μετακινήσεις
Άρθρο 249 Δημόσιες συμβάσεις
Άρθρο 250 Απευθείας αναθέσεις για τις ανάγκες έργων/προγραμμάτων
Άρθρο 251 Δημόσιες συμβάσεις με φορείς της αλλοδαπής
Άρθρο 252 Συμμετοχή σε συνέδρια/Δημοσιεύσεις
Άρθρο 253 Διαδικασία χορήγησης προκαταβολών
Άρθρο 254 Έλεγχος, εκκαθάριση και πληρωμή δαπανών
Άρθρο 255 Πληροφοριακό Σύστημα Μονάδας Οικονομικής και Διοικητικής Υποστήριξης
Άρθρο 256 Φορολογικά κίνητρα επιχειρήσεων για τη χρηματοδότηση έρευνας - Απόσβεση εξοπλισμού
Άρθρο 257 Διαδικασία είσπραξης εσόδων από την άσκηση επιχειρηματικής δραστηριότητας μελών του προσωπικού των Ανώτατων Εκπαιδευτικών Ιδρυμάτων
Άρθρο 258 Τακτικός, έκτακτος και κατασταλτικός οικονομικός έλεγχος - Εσωτερικός έλεγχος
Άρθρο 259 Οδηγός Χρηματοδότησης και Διαχείρισης
ΚΕΦΑΛΑΙΟ ΚΗ’
ΕΤΑΙΡΕΙΕΣ ΑΞΙΟΠΟΙΗΣΗΣ ΚΑΙ ΔΙΑΧΕΙΡΙΣΗΣ ΠΕΡΙΟΥΣΙΑΣ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 260 Εταιρείες Αξιοποίησης και Διαχείρισης Περιουσίας των Ανώτατων Εκπαιδευτικών Ιδρυμάτων
Άρθρο 261 Αποστολή των Εταιρειών Αξιοποίησης και Διαχείρισης Περιουσίας των Ανώτατων Εκπαιδευτικών Ιδρυμάτων
Άρθρο 262 Θέματα διαχείρισης και αξιοποίησης της ακίνητης περιουσίας των Ανώτατων Εκπαιδευτικών Ιδρυμάτων
Άρθρο 263 Διοικητικό Συμβούλιο
Άρθρο 264 Σύστημα εταιρικής διακυβέρνησης
Άρθρο 265 Κανονισμός Λειτουργίας
Άρθρο 266 Θέματα προσωπικού
ΚΕΦΑΛΑΙΟ ΚΘ’
ΙΔΡΥΣΗ, ΟΡΓΑΝΩΣΗ, ΛΕΙΤΟΥΡΓΙΑ ΚΑΙ ΑΞΙΟΛΟΓΗΣΗ ΤΩΝ ΕΡΕΥΝΗΤΙΚΩΝ ΠΑΝΕΠΙΣΤΗΜΙΑΚΩΝ ΙΝΣΤΙΤΟΥΤΩΝ
Άρθρο 267 Αποστολή
Άρθρο 268 Ίδρυση
Άρθρο 269 Όργανα διοίκησης
Άρθρο 270 Πόροι - Χρηματοδότηση
Άρθρο 271 Οικονομική διαχείριση
Άρθρο 272 Δημοσιότητα - Ψηφιακή Διαφάνεια
Άρθρο 273 Προσωπικό
Άρθρο 274 Εσωτερικός Κανονισμός
Άρθρο 275 Εξωτερική αξιολόγηση
Άρθρο 276 Γενικές ρυθμίσεις για την οργάνωση και λειτουργία των Ερευνητικών Πανεπιστημιακών Ινστιτούτων
ΚΕΦΑΛΑΙΟ Λ’
ΘΕΜΑΤΑ ΗΘΙΚΗΣ ΚΑΙ ΔΕΟΝΤΟΛΟΓΙΑΣ ΤΗΣ ΕΡΕΥΝΑΣ
Άρθρο 277 Σύσταση - σκοπός
Άρθρο 278 Σύνθεση - θητεία
Άρθρο 279 Αρμοδιότητες
Άρθρο 280 Υποβολή προτάσεων
Άρθρο 281 Θέματα οργάνωσης και λειτουργίας της Ε.Η.Δ.Ε.
Άρθρο 282 Ασυμβίβαστα - Σύγκρουση συμφερόντων
ΚΕΦΑΛΑΙΟ ΛΑ’
ΘΕΜΑΤΑ ΦΟΙΤΗΤΙΚΗΣ ΜΕΡΙΜΝΑΣ ΚΑΙ ΛΟΙΠΑ ΦΟΙΤΗΤΙΚΑ ΘΕΜΑΤΑ
Άρθρο 283 Χορήγηση υποτροφιών αριστείας, βραβείων και ανταποδοτικών υποτροφιών
Άρθρο 284 Φοιτητική μέριμνα - Υγειονομική περίθαλψη
Άρθρο 285 Διδακτικά συγγράμματα
Άρθρο 286 Σύλλογοι φοιτητών
ΚΕΦΑΛΑΙΟ ΛΒ’
ΛΟΙΠΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΤΗΣ ΓΕΝΙΚΗΣ ΓΡΑΜΜΑΤΕΙΑΣ ΑΝΩΤΑΤΗΣ ΕΚΠΑΙΔΕΥΣΗΣ
Άρθρο 287 Ακαδημαϊκή ταυτότητα
Άρθρο 288 Θέματα μισθολογικών αποδοχών διδακτικού προσωπικού - Τροποποίηση παρ. 4 άρθρου 129, άρθρων 131 και 156 ν. 4472/2017
Άρθρο 289 Μετατάξεις εκπαιδευτικών και μελών Ειδικού Εκπαιδευτικού Προσωπικού πρωτοβάθμιας και δευτεροβάθμιας εκπαίδευσης
Άρθρο 290 Ψηφιακές υπηρεσίες σχετικές με πιστοποιητικά, βεβαιώσεις και τίτλους σπουδών τριτοβάθμιας εκπαίδευσης
Άρθρο 291 Ρυθμίσεις σχετικά με την υποχρέωση υποβολής δήλωσης περιουσιακής κατάστασης Καθηγητών Πανεπιστημίων της αλλοδαπής ή ερευνητών ερευνητικών κέντρων της αλλοδαπής
Άρθρο 292 Ίδρυση ή συμμετοχή των Ανώτατων Εκπαιδευτικών Ιδρυμάτων σε Εταιρείες
Άρθρο 293 Ίδρυση εταιρείας για τη διεθνή προβολή των Ανώτατων Εκπαιδευτικών Ιδρυμάτων
Άρθρο 294 Δωρεές και οικονομικές ενισχύσεις
Άρθρο 295 Θέματα προβολής και προώθησης δράσεων των Ανώτατων Εκπαιδευτικών Ιδρυμάτων
Άρθρο 296 Συγχώνευση - Απορρόφηση Νομικών Προσώπων Δημοσίου Δικαίου από Ανώτατα Εκπαιδευτικά Ιδρύματα
ΜΕΡΟΣ Β’
ΑΚΑΔΗΜΑΪΚΗ ΑΝΑΓΝΩΡΙΣΗ ΤΙΤΛΩΝ ΣΠΟΥΔΩΝ ΤΗΣ ΑΛΛΟΔΑΠΗΣ
ΚΕΦΑΛΑΙΟ Α’
ΓΕΝΙΚΕΣ ΔΙΑΤΑΞΕΙΣ
Άρθρο 297 Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης - Ονομασία και έδρα
Άρθρο 298 Σκοπός
Άρθρο 299 Ορισμοί
Άρθρο 300 Παροχή πληροφοριών
Άρθρο 301 Όργανα διοίκησης
Άρθρο 302 Πόροι
Άρθρο 303 Εθνικό Μητρώο Αξιολογητών
Άρθρο 304 Εθνικό Μητρώο Αναγνωρισμένων Ιδρυμάτων Ανώτατης Εκπαίδευσης της αλλοδαπής και Εθνικό Μητρώο Τύπων Τίτλων Σπουδών Αναγνωρισμένων Ιδρυμάτων της Αλλοδαπής
ΚΕΦΑΛΑΙΟ Β’
ΑΚΑΔΗΜΑΪΚΗ ΑΝΑΓΝΩΡΙΣΗ
Άρθρο 305 Ακαδημαϊκή ισοδυναμία - Συνέπειες
Άρθρο 306 Προϋποθέσεις ακαδημαϊκής ισοδυναμίας
Άρθρο 307 Κατάλογος αλλοδαπών ιδρυμάτων με συμφωνία δικαιόχρησης
Άρθρο 308 Αναγνώριση ακαδημαϊκών τίτλων σπουδών
Άρθρο 309 Αιτήσεις και αποφάσεις αναγνώρισης
Άρθρο 310 Διαδικασία ακαδημαϊκής ισοδυναμίας τίτλων ανώτατης εκπαίδευσης
Άρθρο 311 Αντισταθμιστικά μέτρα
Άρθρο 312 Ακαδημαϊκή αναγνώριση τίτλων σπουδών Ιατρικής και Οδοντιατρικής εκτός των χωρών της Ευρωπαϊκής Ένωσης
Άρθρο 313 Αίτηση επανεξέτασης
Άρθρο 314 Διακρατικές συμφωνίες ακαδημαϊκής αναγνώρισης
ΚΕΦΑΛΑΙΟ Γ’
ΟΡΓΑΝΩΤΙΚΕΣ ΔΙΑΤΑΞΕΙΣ
Άρθρο 315 Διάρθρωση διοικητικών υπηρεσιών
Άρθρο 316 Αξιολόγηση
ΜΕΡΟΣ Γ’
ΕΚΚΛΗΣΙΑΣΤΙΚΕΣ ΕΠΑΡΧΙΕΣ ΤΟΥ ΟΙΚΟΥΜΕΝΙΚΟΥ ΠΑΤΡΙΑΡΧΕΙΟΥ ΣΤΗ ΔΩΔΕΚΑΝΗΣΟ ΚΑΙ ΑΛΛΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΕΚΚΛΗΣΙΑΣΤΙΚΕΣ ΕΠΑΡΧΙΕΣ ΤΟΥ ΟΙΚΟΥΜΕΝΙΚΟΥ ΠΑΤΡΙΑΡΧΕΙΟΥ ΣΤΗ ΔΩΔΕΚΑΝΗΣΟ
Άρθρο 317 Εκκλησιαστικό καθεστώς των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου
Άρθρο 318 Νομική προσωπικότητα των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου
Άρθρο 319 Αριθμός και ονομασία Ιερών Μητροπόλεων της Δωδεκανήσου
Άρθρο 320 Πατριαρχική Εξαρχία Πάτμου
Άρθρο 321 Όρια των Ιερών Μητροπόλεων της Δωδεκανήσου
Άρθρο 322 Ίδρυση, κατάργηση και συγχώνευση Ιεράς Μητρόπολης
Άρθρο 323 Εκλογή Μητροπολίτη
Άρθρο 324 Μετάθεση Μητροπολίτη
Άρθρο 325 Παύση Μητροπολίτη
Άρθρο 326 Κοίμηση, παραίτηση και απαλλαγή για λόγους υγείας ή γήρατος Μητροπολίτη
Άρθρο 327 Καθήκοντα Μητροπολιτών
Άρθρο 328 Αποδοχές Μητροπολιτών
Άρθρο 329 Ενορίες
Άρθρο 330 Ιερές Μονές και Ησυχαστήρια
Άρθρο 331 Ιερά Βασιλική, Πατριαρχική, Σταυροπηγιακή και Κοινοβιακή Ανδρώα Μονή Αγίου Ιωάννη του Θεολόγου και Ευαγγελιστού
Άρθρο 332 Ιερές Πατριαρχικές και Σταυροπηγιακές Μονές
Άρθρο 333 Σύσταση Εκκλησιαστικών Ιδρυμάτων
Άρθρο 334 Διαχείριση και αξιοποίηση περιουσίας και οικονομικός έλεγχος
Άρθρο 335 Οργανικές θέσεις Κληρικών και εκκλησιαστικών υπαλλήλων
Άρθρο 336 Εφημέριοι και Διάκονοι
Άρθρο 337 Μητροπολιτικά και Εκκλησιαστικά Συμβούλια
Άρθρο 338 Έκδοση Κανονισμών
Άρθρο 339 Επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος»
Άρθρο 340 Ιστοσελίδες Ιερών Μητροπόλεων της Δωδεκανήσου και Πατριαρχικής Εξαρχίας Πάτμου
Άρθρο 341 Άδειες δόμησης ιερών ναών και εκκλησιαστικών ακινήτων
Άρθρο 342 Εκκλησιαστικά Δικαστήρια
Άρθρο 343 Επικοινωνία
Άρθρο 344 Ελληνική Ορθόδοξη Κοινότητα Ρόδου
Άρθρο 345 Αναλογική εφαρμογή διατάξεων
Άρθρο 346 Απόδειξη σύστασης παλαιών Ενοριών και Ιερών Μονών
ΚΕΦΑΛΑΙΟ Β’
ΛΟΙΠΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΤΗΣ ΓΕΝΙΚΗΣ ΓΡΑΜΜΑΤΕΙΑΣ ΘΡΗΣΚΕΥΜΑΤΩΝ
Άρθρο 347 Οργανικές θέσεις Κληρικών στην Εκκλησία της Ελλάδος
Άρθρο 348 Οργανικές θέσεις Κληρικών στην Εκκλησία της Κρήτης
Άρθρο 349 Μετατροπή θέσεων διακόνων και ιεροκηρύκων - μεταφορές θέσεων διακόνων και ιεροκηρύκων - μετατροπή κλάδου θέσεων εκκλησιαστικών υπαλλήλων
Άρθρο 350 Θέματα Ισλαμικού Τεμένους Αθηνών - Αντικατάσταση του άρθρου 2 ν. 3512/2006 - Τροποποίηση παρ. 4 άρθρου 3 παρ. 1.α άρθρου 5, παρ. 1 άρθρου 6 και παρ. 2 άρθρου 7 ν. 3512/2006
Άρθρο 351 Θέματα Ιεροδιδασκάλων Ισλαμικής Θρησκείας - Τροποποίηση παρ. 1 άρθρου 37 και άρθρου 38 ν. 3536/2007
Άρθρο 352 Οργανισμοί Διαχείρισης Κτημάτων Βακούφ Κω και Ρόδου - Τροποποίηση παρ. 7 άρθρου 117 ν. 4821/2021
Άρθρο 353 Εξετάσεις για την εισαγωγή στα Γενικά Εκκλησιαστικά Γυμνάσια και στα Γενικά Εκκλησιαστικά Λύκεια - Προσθήκη παρ. 9 στο άρθρο 123 του ν. 4823/2021
ΜΕΡΟΣ Δ’
ΛΟΙΠΕΣ ΡΥΘΜΙΣΕΙΣ ΥΠΟΥΡΓΕΙΟΥ ΠΑΙΔΕΙΑΣ ΚΑΙ ΘΡΗΣΚΕΥΜΑΤΩΝ
ΚΕΦΑΛΑΙΟ Α’
ΡΥΘΜΙΣΕΙΣ ΓΕΝΙΚΗΣ ΓΡΑΜΜΑΤΕΙΑΣ ΕΠΑΓΓΕΛΜΑΤΙΚΗΣ ΕΚΠΑΙΔΕΥΣΗΣ ΚΑΤΑΡΤΙΣΗΣ, ΔΙΑ ΒΙΟΥ ΜΑΘΗΣΗΣ ΚΑΙ ΝΕΟΛΑΙΑΣ
Άρθρο 354 Συμμετοχή σε προγράμματα της Ευρωπαϊκής Ένωσης - Τροποποίηση άρθρου 28 ν. 4763/2020
Άρθρο 355 Πειραματικές ειδικότητες και ειδικότητες με πιλοτικό πρόγραμμα των Ινστιτούτων Επαγγελματικής Κατάρτισης - Τροποποίηση άρθρου 29 ν. 4763/2020
Άρθρο 356 Αντιστοίχιση ειδικοτήτων των Ινστιτούτων Επαγγελματικής Κατάρτισης - Τροποποίηση παρ. 19 άρθρου 34 ν. 4763/2020
Άρθρο 357 Φοίτηση στο Μεταλυκειακό έτος - Τάξη Μαθητείας - Τροποποίηση παρ. 2 και 6 άρθρου 36 ν. 4763/2020
Άρθρο 358 Εξουσιοδοτικές διατάξεις για το Μεταλυκειακό Έτος - Τάξη Μαθητείας - Τροποποιήση άρθρου 40 ν. 4763/2020
Άρθρο 359 Οδηγοί Κατάρτισης - Τροποποίηση παρ. 4 άρθρου 41 ν. 4763/2020
Άρθρο 360 Πιστοποίηση αποφοίτων Ινστιτούτων Επαγγελματικής Κατάρτισης - Προσθήκη παρ. 15Α στο άρθρο 169 του ν. 4763/2020
Άρθρο 361 Εξετάσεις πιστοποίησης για την ισοτιμία πτυχίων επαγγελματικής ειδικότητας, εκπαίδευσης και κατάρτισης επιπέδου πέντε (5) - Τροποποίηση παρ. 16 άρθρου 169 ν. 4763/2020
Άρθρο 362 Καταβολή αμοιβής μη πιστοποιημένων εκπαιδευτών των Σχολείων Δεύτερης Ευκαιρίας και των Κέντρων Διά Βίου Μάθησης των Δήμων - Τροποποίηση παρ. 27 άρθρου 169 ν. 4763/2020
Άρθρο 363 Πρακτική άσκηση των καταρτιζόμενων των Ινστιτούτων Επαγγελματικής Κατάρτισης - Τροποποίηση παρ. 31 άρθρου 169 ν. 4763/2020
Άρθρο 364 Ηλεκτρονική έκδοση τίτλων του Εθνικού Οργανισμού Πιστοποίησης Προσόντων και Επαγγελματικού Προσανατολισμού
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΤΟ ΙΔΡΥΜΑ ΝΕΟΛΑΙΑΣ ΚΑΙ ΔΙΑ ΒΙΟΥ ΜΑΘΗΣΗΣ (ΙΝΕΔΙΒΙΜ)
Άρθρο 365 Διοικητικό Συμβούλιο του Ιδρύματος Νεολαίας και Διά Βίου Μάθησης - Τροποποιήσεις άρθρου 4 ν. 4115/2013
Άρθρο 366 Πρόεδρος του Διοικητικού Συμβουλίου του Ιδρύματος Νεολαίας και Διά Βίου Μάθησης - Προσθήκη άρθρου 4Α στον ν. 4115/2013
Άρθρο 367 Οικονομική διαχείριση του Ιδρύματος Νεολαίας και Διά Βίου Μάθησης - Προσθήκη παρ. 7, 8 και 9 στο άρθρο 6 του ν. 4115/2013
Άρθρο 368 Κανονισμός λειτουργίας του Ιδρύματος Νεολαίας και Διά Βίου Μάθησης - Τροποποίηση άρθρου 7 ν. 4115/2013
Άρθρο 369 Προσωπικό του Ιδρύματος Νεολαίας και Διά Βίου Μάθησης - Προσθήκη παρ. 3 στο άρθρο 9 του ν. 4115/2013
Άρθρο 370 Εσωτερική διάρθρωση - Οργανωτική δομή του Ιδρύματος Νεολαίας και Διά Βίου Μάθησης - Αντικατάσταση άρθρου 10 ν. 4115/2013
ΚΕΦΑΛΑΙΟ Γ’
ΛΟΙΠΕΣ ΡΥΘΜΙΣΕΙΣ ΤΟΥ ΥΠΟΥΡΓΕΙΟΥ ΠΑΙΔΕΙΑΣ ΚΑΙ ΘΡΗΣΚΕΥΜΑΤΩΝ
Άρθρο 371 Αναβαθμισμένο Πρόγραμμα Ολοήμερου Δημοτικού Σχολείου και Νηπιαγωγείου
Άρθρο 372 Μονάδες Συνθηκών Διαβίωσης νεοδιόριστων εκπαιδευτικών ή μελών Ειδικού Εκπαιδευτικού Προσωπικού ή Ειδικού Βοηθητικού Προσωπικού - Τροποποίηση παρ. 4 άρθρου 63 ν. 4589/2019
Άρθρο 373 Παράταση άσκησης καθηκόντων των διευθυντών, προϊσταμένων και υποδιευθυντών σχολικών μονάδων και Εργαστηριακών Κέντρων και των υπευθύνων τομέων των Εργαστηριακών Κέντρων και ρύθμιση συναφών θεμάτων
Άρθρο 374 Αποτίμηση κριτηρίων επιλογής υποψήφιων στελεχών της εκπαίδευσης - Τροποποίηση παρ. 6 άρθρου 33 ν. 4823/2021
Άρθρο 375 Παράταση της θητείας και άσκησης καθηκόντων Περιφερειακών Διευθυντών Εκπαίδευσης
Άρθρο 376 Αρμοδιότητες περιφερειακών συμβουλίων - Τροποποίηση παρ. 2 άρθρου 231 ν. 4823/2021
Άρθρο 377 Παροχή υπηρεσιών από στελέχη εκπαίδευσης και λοιπούς εκπαιδευτικούς στο Ινστιτούτο Εκπαιδευτικής Πολιτικής στο πλαίσιο των Ε.Σ.Π.Α. 2014-2020 και 2021-2027 - Τροποποίηση παρ. 9 άρθρου 58 ν. 4075/2012
Άρθρο 378 Οδοιπορικά έξοδα εκπαιδευτικών, συντονιστών και διοικητικών υπαλλήλων ελληνόγλωσσης εκπαίδευσης εξωτερικού - Προσθήκη άρθρου 19Β στον ν. 4415/2016
Άρθρο 379 Θέματα αποσπάσεων εκπαιδευτικών στη Γενική Γραμματεία Έρευνας και Καινοτομίας - Τροποποίηση άρθρου 66 ν. 4623/2019
Άρθρο 380 Στέγαση Δημοσίων Βιβλιοθηκών - Τροποποίηση παρ. 3 άρθρου 7 ν. 3149/2003
Άρθρο 381 Προσωπικό του Ελληνικού Ινστιτούτου Βυζαντινών και Μεταβυζαντινών Σπουδών - Αντικατάσταση υποπερ. γγ) περ. β) παρ. 1 άρθρου 6 ν. 4505/2017
Άρθρο 382 Εισαγωγή στην τριτοβάθμια εκπαίδευση - Τροποποίηση παρ. 7 άρθρου 4Β, παρ. 6 άρθρου 13Δ ν. 4186/2013 και άρθρου 54 ν. 4777/2021
Άρθρο 383 Εισαγωγή σπουδαστών στα Τμήματα Μουσικών Σπουδών - Αντικατάσταση άρθρου 19 ν. 4559/2018
Άρθρο 384 Θέματα δαπανών για τη συμμετοχή του Υπουργείου Παιδείας και Θρησκευμάτων στο πρόγραμμα του Οργανισμού Οικονομικής Συνεργασίας και Ανάπτυξης για τη διεθνή αποτίμηση των δεξιοτήτων και ικανοτήτων των Ενηλίκων
Άρθρο 385 Μεταφορά έδρας Σχολικής Μονάδας Ειδικής Αγωγής και Εκπαίδευσης - Προσθήκη περ. η) στην παρ. 7 του άρθρου 34 του ν. 3699/2008
Άρθρο 386 Ρυθμίσεις για τη λειτουργία της Εθνικής Αρχής Ανώτατης Εκπαίδευσης - Τροποποίηση παρ. 1 και 2 άρθρου 8, παρ. 2 και 4 άρθρου 9, παρ. 2 άρθρου 11, παρ. 1 άρθρου 12, παρ. 1, 2, 3 και 4 άρθρου 13 και παρ. 2 άρθρου 19 ν. 4653/2020
Άρθρο 387 Ρυθμίσεις για τη στελέχωση της Εθνικής Αρχής Ανώτατης Εκπαίδευσης - Τροποποίηση παρ. 5, 6, 8 και 9 άρθρου 18 ν. 4653/2020
Άρθρο 388 Παράταση ατομικών συμβάσεων εργασίας ορισμένου χρόνου για την καθαριότητα του Εθνικού και Καποδιστριακού Πανεπιστημίου Αθηνών και του Διεθνούς Πανεπιστημίου της Ελλάδος
Άρθρο 389 Διορισμός μόνιμων εκπαιδευτικών και μελών Ειδικού Εκπαιδευτικού Προσωπικού ή Ειδικού Βοηθητικού Προσωπικού - Τροποποίηση παρ. 5Α άρθρου 62 ν. 4589/2019
Άρθρο 390 Χρηματοδότηση από το συγχρηματοδοτούμενο σκέλος του Προγράμματος Δημοσίων Επενδύσεων του Υπουργείου Παιδείας και Θρησκευμάτων των αναπληρωτών και ωρομισθίων εκπαιδευτικών και μελών Ειδικού Εκπαιδευτικού και Ειδικού Βοηθητικού Προσωπικού - Τροποποίηση άρθρου 19 ν. 4283/2014
Άρθρο 391 Ρυθμίσεις για την έγκαιρη έναρξη της μεταφοράς των μαθητών και τις διαδικασίες σύναψης δημοσίων συμβάσεων μεταφοράς μαθητών
Άρθρο 392 Υπαγωγή του προσωπικού των νομικών προσώπων δημοσίου δικαίου που εποπτεύονται από τη Γενική Γραμματεία Έρευνας και Καινοτομίας σε υπηρεσιακά και πειθαρχικά συμβούλια - Τροποποίηση άρθρου 80 ν. 4796/2021
Άρθρο 393 Απλούστευση των διαδικασιών συμμετοχής σε δράσεις διεθνούς συνεργασίας στην έρευνα και καινοτομία - Τροποποίηση άρθρων 23 και 28 ν. 4310/2014
Άρθρο 394 Επιλογή διοικήσεων στον δημόσιο τομέα - Τροποποίηση περ. α) παρ. 3 ν. 4735/2020
Άρθρο 395 Συμβούλιο Πρότυπων Επαγγελματικών Λυκείων (ΣΥ.Π.ΕΠΑ.Λ.) - Επιτροπές Συντονισμού Πρότυπων Επαγγελματικών Λυκείων (Ε.Σ.Π.ΕΠΑ.Λ.) - Προσθήκη άρθρου 17Α στον ν. 4763/2020
Άρθρο 396 Όργανα διοίκησης των Π.ΕΠΑ.Λ. - Προσθήκη άρθρου 17Β στον ν. 4763/2020
Άρθρο 397 Εκπαιδευτικός οδηγός των Π.ΕΠΑ.Λ. - Τροποποίηση άρθρου 19 ν. 4763/2020
Άρθρο 398 Συγκρότηση Ε.Σ.Π.ΕΠΑ.Λ. - Εξουσιοδοτική διάταξη - Τροποποίηση άρθρου 21 ν. 4763/2020
Άρθρο 399 Μεταβατικές διατάξεις - Τροποποίηση άρθρου 169 ν. 4763/2020
Άρθρο 400 Καταργούμενες διατάξεις
Άρθρο 401 Κάλυψη πάγιων λειτουργικών αναγκών των Δημόσιων Ινστιτούτων Επαγγελματικής Κατάρτισης, των Σχολείων Δεύτερης Ευκαιρίας και των Κέντρων Εκπαίδευσης για το Περιβάλλον και την Αειφορία
Άρθρο 402 Ζητήματα αποδοχών των εργαζομένων στο Ίδρυμα Νεολαίας και Διά Βίου Μάθησης
Άρθρο 403 Συμμετοχή στις εξετάσεις πιστοποίησης επαγγελματικής επάρκειας κομμωτών - κουρέων και τεχνιτών περιποίησης χεριών και ποδιών - Τροποποίηση άρθρου 108 ν. 4763/2020
ΜΕΡΟΣ Ε’
ΡΥΘΜΙΣΕΙΣ ΥΠΟΥΡΓΕΙΟΥ ΠΟΛΙΤΙΣΜΟΥ ΚΑΙ ΑΘΛΗΤΙΣΜΟΥ
Άρθρο 404 Ρυθμίσεις για το προσωπικό του Υπουργείου Πολιτισμού και Αθλητισμού που απασχολείται σε συγχρηματοδοτούμενα έργα και σε έργα του Ταμείου Ανάκαμψης και Ανθεκτικότητας
Άρθρο 405 Περάτωση εκκαθάρισης και λύση του Ταμείου Αλληλοβοηθείας Υπαλλήλων του Υπουργείου Πολιτισμού και Αθλητισμού - Τροποποίηση παρ. 3 άρθρου δέκατου ένατου ν. 4639/2019
Άρθρο 406 Διάρκεια συμβάσεων εργασίας που καταρτίζονται μεταξύ του Υπουργείου Πολιτισμού και Αθλητισμού και των αποφοίτων Ινστιτούτων Επαγγελματικής Κατάρτισης της ειδικότητας «Φύλακας Μουσείων και Αρχαιολογικών Χώρων»
Άρθρο 407 Ζητήματα μετακινήσεων εκτός έδρας εργαζομένων Εθνικού Θεάτρου και ΚΘΒΕ - Τροποποίηση παρ. 5 άρθρου 10 υποπαρ. Δ.9 παρ. Δ’ άρθρου 2 ν. 4336/2015
Άρθρο 408 Μεταβατική δυνατότητα συμμετοχής σε αθλητικές διοργανώσεις σωματείων τα οποία στερούνται ειδικής αθλητικής αναγνώρισης και εγγραφής στο ηλεκτρονικό μητρώο - Τροποποίηση παρ. 2 άρθρου 30 ν. 4726/2020
Άρθρο 409 Τροποποίηση του Καταστατικού της Ελληνικής Ολυμπιακής Επιτροπής (Ε.Ο.Ε.) από την 35η Ολομέλεια/2.3.2021 και την 3η Ολομέλεια/2.11.2021 - Τροποποίηση άρθρου δέκατου τρίτου ν. 4639/2019
Άρθρο 410 Αναγνώριση αγωνιστικών διακρίσεων για το έτος 2022 - Εισαγωγή αθλητών στην τριτοβάθμια εκπαίδευση για το ακαδημαϊκό έτος 2022-2023
ΜΕΡΟΣ ΣΤ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Α’
Άρθρο 411 Εξουσιοδοτικές διατάξεις Κεφαλαίου Β’
Άρθρο 412 Εξουσιοδοτικές διατάξεις Κεφαλαίου Γ’
Άρθρο 413 Εξουσιοδοτικές διατάξεις Κεφαλαίου Δ’
Άρθρο 414 Εξουσιοδοτικές διατάξεις Κεφαλαίου Ε’
Άρθρο 415 Εξουσιοδοτικές διατάξεις Κεφαλαίου ΣΤ’
Άρθρο 416 Εξουσιοδοτικές διατάξεις Κεφαλαίου Ζ’
Άρθρο 417 Εξουσιοδοτικές διατάξεις Κεφαλαίου Η’
Άρθρο 418 Εξουσιοδοτικές διατάξεις Κεφαλαίου Θ’
Άρθρο 419 Εξουσιοδοτικές διατάξεις Κεφαλαίου Ι’
Άρθρο 420 Εξουσιοδοτικές διατάξεις Κεφαλαίου ΙΑ’
Άρθρο 421 Εξουσιοδοτικές διατάξεις Κεφαλαίου ΙΒ’
Άρθρο 422 Εξουσιοδοτικές διατάξεις Κεφαλαίου ΙΓ’
Άρθρο 423 Εξουσιοδοτικές διατάξεις Κεφαλαίου ΙΔ’
Άρθρο 424 Εξουσιοδοτικές διατάξεις Κεφαλαίου ΙΕ’
Άρθρο 425 Εξουσιοδοτικές διατάξεις Κεφαλαίου ΙΣΤ’
Άρθρο 426 Εξουσιοδοτικές διατάξεις Κεφαλαίου ΙΖ’
Άρθρο 427 Εξουσιοδοτικές διατάξεις Κεφαλαίου ΙΗ’
Άρθρο 428 Εξουσιοδοτικές διατάξεις Κεφαλαίου ΙΘ’
Άρθρο 429 Εξουσιοδοτικές διατάξεις Κεφαλαίου Κ’
Άρθρο 430 Εξουσιοδοτικές διατάξεις Κεφαλαίου ΚΑ’
Άρθρο 431 Εξουσιοδοτικές διατάξεις Κεφαλαίου ΚΒ’
Άρθρο 432 Εξουσιοδοτικές διατάξεις Κεφαλαίου ΚΓ’
Άρθρο 433 Εξουσιοδοτικές διατάξεις Κεφαλαίου ΚΔ’
Άρθρο 434 Εξουσιοδοτικές διατάξεις Κεφαλαίου ΚΕ’
Άρθρο 435 Εξουσιοδοτικές διατάξεις Κεφαλαίου ΚΣΤ’
Άρθρο 436 Εξουσιοδοτικές διατάξεις Κεφαλαίου ΚΖ’
Άρθρο 437 Εξουσιοδοτικές διατάξεις Κεφαλαίου ΚΗ’
Άρθρο 438 Εξουσιοδοτικές διατάξεις Κεφαλαίου ΚΘ’
Άρθρο 439 Εξουσιοδοτικές διατάξεις Κεφαλαίου Λ’
Άρθρο 440 Εξουσιοδοτικές διατάξεις Κεφαλαίου ΛΑ’
Άρθρο 441 Εξουσιοδοτικές διατάξεις Κεφαλαίου ΛΒ’
ΚΕΦΑΛΑΙΟ Β’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Β’
Άρθρο 442 Εξουσιοδοτικές διατάξεις Κεφαλαίου Α’
Άρθρο 443 Εξουσιοδοτικές διατάξεις Κεφαλαίου Β’
Άρθρο 444 Εξουσιοδοτικές διατάξεις Κεφαλαίου Γ’
ΚΕΦΑΛΑΙΟ Γ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Γ’
Άρθρο 445 Εξουσιοδοτικές διατάξεις Κεφαλαίου Α’
Άρθρο 446 Εξουσιοδοτικές διατάξεις Κεφαλαίου Β’
ΚΕΦΑΛΑΙΟ Δ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Δ’
Άρθρο 447 Εξουσιοδοτικές διατάξεις Κεφαλαίου Γ’
ΜΕΡΟΣ Ζ’
ΜΕΤΑΒΑΤΙΚΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΤΕΛΙΚΕΣ - ΜΕΤΑΒΑΤΙΚΕΣ ΔΙΑΤΑΞΕΙΣ ΜΕΡΟΥΣ Α’
Άρθρο 448 Μεταβατικές διατάξεις Κεφαλαίου Β’
Άρθρο 449 Μεταβατικές διατάξεις Κεφαλαίου Γ’
Άρθρο 450 Μεταβατικές διατάξεις Κεφαλαίου Δ’
Άρθρο 451 Μεταβατικές διατάξεις Κεφαλαίου Ε’
Άρθρο 452 Μεταβατικές διατάξεις Κεφαλαίου ΣΤ’
Άρθρο 453 Μεταβατικές διατάξεις Κεφαλαίου Ζ’
Άρθρο 454 Μεταβατικές διατάξεις Κεφαλαίου Η’
Άρθρο 455 Τελικές-Μεταβατικές διατάξεις Κεφαλαίου Θ’
Άρθρο 456 Μεταβατικές διατάξεις Κεφαλαίου Ι’
Άρθρο 457 Μεταβατικές διατάξεις Κεφαλαίου ΙΑ’
Άρθρο 458 Μεταβατικές διατάξεις Κεφαλαίου ΙΒ’
Άρθρο 459 Μεταβατικές διατάξεις Κεφαλαίου ΙΓ’
Άρθρο 460 Μεταβατικές διατάξεις Κεφαλαίου ΙΔ’
Άρθρο 461 Μεταβατικές διατάξεις Κεφαλαίου ΙΕ’
Άρθρο 462 Μεταβατικές διατάξεις Κεφαλαίου ΙΣΤ’
Άρθρο 463 Μεταβατικές διατάξεις Κεφαλαίου ΙΖ’
Άρθρο 464 Μεταβατικές διατάξεις Κεφαλαίου ΙΗ’
Άρθρο 465 Τελικές - Μεταβατικές διατάξεις Κεφαλαίου ΙΘ’
Άρθρο 466 Μεταβατικές διατάξεις Κεφαλαίου Κ’
Άρθρο 467 Μεταβατικές διατάξεις Κεφαλαίου ΚΑ’
Άρθρο 468 Μεταβατικές διατάξεις Κεφαλαίου ΚΒ’
Άρθρο 469 Μεταβατικές διατάξεις Κεφαλαίου ΚΓ’
Άρθρο 470 Μεταβατικές διατάξεις Κεφαλαίων ΚΔ’
Άρθρο 471 Μεταβατικές διατάξεις Κεφαλαίων ΚΕ’
Άρθρο 472 Μεταβατικές διατάξεις Κεφαλαίου ΚΣΤ’
Άρθρο 473 Τελικές - Μεταβατικές διατάξεις Κεφαλαίου ΚΖ’
Άρθρο 474 Τελικές - Μεταβατικές διατάξεις Κεφαλαίου ΚΗ’
Άρθρο 475 Μεταβατικές διατάξεις Κεφαλαίου ΚΘ’
Άρθρο 476 Μεταβατικές διατάξεις Κεφαλαίου Λ’
Άρθρο 477 Μεταβατικές διατάξεις Κεφαλαίου ΛΑ’
Άρθρο 478 Μεταβατικές διατάξεις Κεφαλαίου ΛΒ’
ΚΕΦΑΛΑΙΟ Β’
ΜΕΤΑΒΑΤΙΚΕΣ ΔΙΑΤΑΞΕΙΣ ΜΕΡΟΥΣ Β’
Άρθρο 479 Μεταβατικές διατάξεις Κεφαλαίου Α’
Άρθρο 480 Μεταβατικές διατάξεις Κεφαλαίου Β’
Άρθρο 481 Μεταβατικές διατάξεις Κεφαλαίου Γ’
ΚΕΦΑΛΑΙΟ Γ’
ΜΕΤΑΒΑΤΙΚΕΣ ΔΙΑΤΑΞΕΙΣ ΜΕΡΟΥΣ Γ’
Άρθρο 482 Μεταβατικές διατάξεις Κεφαλαίου Α’
ΚΕΦΑΛΑΙΟ Δ’
ΜΕΤΑΒΑΤΙΚΕΣ ΔΙΑΤΑΞΕΙΣ ΜΕΡΟΥΣ Δ’
Άρθρο 483 Μεταβατικές διατάξεις Κεφαλαίου Β’
Άρθρο 484 Μεταβατικές διατάξεις Κεφαλαίου Γ’
ΜΕΡΟΣ Η’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ ΜΕΡΟΥΣ Α’
Άρθρο 485 Καταργούμενες διατάξεις Κεφαλαίων Α’ έως Λ’
ΚΕΦΑΛΑΙΟ Β’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ ΜΕΡΟΥΣ Β’
Άρθρο 486 Καταργούμενες διατάξεις Κεφαλαίων Α’- Γ’
ΚΕΦΑΛΑΙΟ Γ’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ ΜΕΡΟΥΣ Γ’
Άρθρο 487 Καταργούμενες διατάξεις Κεφαλαίου Α’
ΚΕΦΑΛΑΙΟ Δ’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ ΜΕΡΟΥΣ Δ’
Άρθρο 488 Καταργούμενη διάταξη Κεφαλαίου Α’
ΜΕΡΟΣ Θ’
ΕΝΑΡΞΗ ΙΣΧΥΟΣ
Άρθρο 489 Έναρξη ισχύος
ΜΕΡΟΣ Α’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 1
Σκοπός
Σκοπός του παρόντος είναι η βελτίωση της λειτουργίας των Ανώτατων Εκπαιδευτικών Ιδρυμάτων (Α.Ε.Ι.) μέσω μίας ολοκληρωμένης προσέγγισης για την αναβάθμιση της ποιότητας του εκπαιδευτικού, ερευνητικού και εν γένει επιστημονικού έργου των Α.Ε.Ι., καθώς και των επιμέρους ακαδημαϊκών και ερευνητικών μονάδων και δομών τους, την ενδυνάμωση του ανθρώπινου δυναμικού των Α.Ε.Ι., τη διασύνδεσή τους με τις αναπτυξιακές ανάγκες της χώρας και την παροχή πρόσθετων εργαλείων για την υλοποίηση του στρατηγικού τους σχεδίου, της Εθνικής Στρατηγικής στην Ανώτατη Εκπαίδευση του άρθρου 14 του ν. 4653/2020 (Α’ 12) και της Εθνικής Στρατηγικής Έρευνας, Τεχνολογικής Ανάπτυξης και Καινοτομίας του άρθρου 4 του ν. 4310/2014 (Α’ 258), προς υλοποίηση του ενιαίου χώρου έρευνας.
Άρθρο 2
Αντικείμενο
Αντικείμενο του παρόντος είναι ο καθορισμός ενός ενιαίου πλαισίου οργάνωσης και λειτουργίας των Ανώτατων Εκπαιδευτικών Ιδρυμάτων (Α.Ε.Ι.) της ημεδαπής, σύμφωνα με τις ιδιαίτερες ανάγκες τους, που στοχεύει αφενός στην ενίσχυση της ποιότητας, της αριστείας, της αποτελεσματικότητας, της διαφάνειας και του αυτοδιοίκητου χαρακτήρα τους, και αφετέρου στη μεγιστοποίηση της συμβολής τους στην υλοποίηση των εθνικών στρατηγικών και προτεραιοτήτων για την ανάπτυξη της οικονομίας της χώρας. Αντικείμενο του παρόντος είναι επίσης η εισαγωγή νέου μοντέλου διακυβέρνησης, που διασφαλίζει τη διαφάνεια και τη λογοδοσία, η θέσπιση σύγχρονου και ευέλικτου πλαισίου οργάνωσης και λειτουργίας των προγραμμάτων σπουδών πρώτου, δεύτερου και τρίτου κύκλου, η προαγωγή της διεπιστημονικότητας στην εκπαίδευση και την έρευνα, η κινητικότητα των φοιτητών, η ενίσχυση της εξωστρέφειας και η ανάπτυξη κοινών προγραμμάτων σπουδών με ιδρύματα της αλλοδαπής, η θέσπιση νέου αξιοκρατικού τρόπου εκλογής και εξέλιξης των μελών διδακτικού και ερευνητικού προσωπικού και των λοιπών κατηγοριών διδακτικού προσωπικού των Α.Ε.Ι., η παροχή εργαλείων για την προσέλκυση νέων επιστημόνων από το εξωτερικό, η ενίσχυση του ρόλου των Α.Ε.Ι. στη διά βίου μάθηση και η αναβάθμιση του ρόλου των Κέντρων Επιμόρφωσης και Διά Βίου Μάθησης, η απλούστευση του πλαισίου διεξαγωγής έρευνας εντός των Α.Ε.Ι. και των λοιπών ερευνητικών και τεχνολογικών φορέων, όπως ορίζονται στο άρθρο 2 του ν. 4310/2014 (Α’ 258) και η παροχή νέων αναπτυξιακών εργαλείων για την ενίσχυση της έρευνας, της τεχνολογίας και της καινοτομίας και την προώθηση της διασύνδεσης των Α.Ε.Ι. με την κοινωνία, την οικονομία, τους λοιπούς ερευνητικούς και τεχνολογικούς φορείς και τον παραγωγικό ιστό της χώρας, καθώς και η εφαρμογή συστήματος εσωτερικού ελέγχου και η υλοποίηση αναπτυξιακών εργαλείων και σχεδίων στρατηγικού σχεδιασμού, ψηφιακού μετασχηματισμού, ισότιμης πρόσβασης των ατόμων με αναπηρία και ειδικές εκπαιδευτικές ανάγκες που προάγουν το έργο που παράγεται εντός των Α.Ε.Ι.
ΚΕΦΑΛΑΙΟ Α’
ΓΕΝΙΚΕΣ ΑΡΧΕΣ ΟΡΓΑΝΩΣΗΣ ΚΑΙ ΛΕΙΤΟΥΡΓΙΑΣ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 3
Διάρθρωση της ανώτατης εκπαίδευσης - Αποστολή των Ανώτατων Εκπαιδευτικών Ιδρυμάτων
1. Η ανώτατη εκπαίδευση παρέχεται από τα Ανώτατα Εκπαιδευτικά Ιδρύματα (Α.Ε.Ι.). Τα Α.Ε.Ι. είναι νομικά πρόσωπα δημοσίου δικαίου πλήρως αυτοδιοικούμενα και σε αυτά περιλαμβάνονται τα Πανεπιστήμια, τα Πολυτεχνεία, η Ανώτατη Σχολή Καλών Τεχνών και η Ανώτατη Σχολή Παιδαγωγικής και Τεχνολογικής Εκπαίδευσης.
2. Η εποπτεία του Κράτους στα Α.Ε.Ι. ασκείται από τον Υπουργό Παιδείας και Θρησκευμάτων, σύμφωνα με το άρθρο 16 του Συντάγματος και τον παρόντα. Η Ανεξάρτητη Αρχή με την επωνυμία «Εθνική Αρχή Ανώτατης Εκπαίδευσης» του άρθρου 2 του ν. 4653/2020 (Α’ 12) είναι αρμόδια για την αξιολόγηση και πιστοποίηση των Α.Ε.Ι., των επιμέρους ακαδημαϊκών μονάδων τους και των προγραμμάτων σπουδών τους.
3. Τα Α.Ε.Ι. έχουν ως αποστολή:
α) να προσφέρουν υψηλής ποιότητας ανώτατη εκπαίδευση, δίχως διακρίσεις και αποκλεισμούς, να παράγουν και να μεταδίδουν τη γνώση μέσω της διδασκαλίας και της έρευνας, να προετοιμάζουν τους φοιτητές για την εφαρμογή της στο επαγγελματικό και κοινωνικό πεδίο και να καλλιεργούν και να προάγουν τις επιστήμες, τις τέχνες, τα γράμματα και τον πολιτισμό,
β) να οργανώνουν και να παρέχουν προγράμματα σπουδών τυπικής εκπαίδευσης πρώτου, δεύτερου και τρίτου κύκλου, προγράμματα σπουδών σύντομης διάρκειας και διά βίου μάθησης,
γ) να εφαρμόζουν σύγχρονες μεθόδους διδασκαλίας με έμφαση στη διεπιστημονικότητα και την καινοτόμο έρευνα στο ανώτερο επίπεδο ποιότητας κατά τα διεθνώς αναγνωρισμένα κριτήρια, περιλαμβανομένης και της εξ αποστάσεως διδασκαλίας,
δ) να αναπτύσσουν τις ικανότητες και τις δεξιότητες των φοιτητών με κριτική σκέψη, να μεριμνούν για την επαγγελματική ένταξη των αποφοίτων παρέχοντάς τους τις απαραίτητες γνώσεις και εφόδια για την επιστημονική και επαγγελματική τους σταδιοδρομία, να διαμορφώνουν τις απαραίτητες συνθήκες για την ανάδειξη νέων ερευνητών και την προσέλκυση νέων επιστημόνων, καθώς και να ανταποκρίνονται στις ανάγκες της κοινωνίας, της αγοράς εργασίας και των επαγγελματικών πεδίων,
ε) να διεξάγουν καινοτόμο έρευνα και να προωθούν τη διάχυση της γνώσης προς την κοινωνία, καθώς και την καινοτομία και την αξιοποίηση των αποτελεσμάτων της έρευνας, με προσήλωση στις αρχές της επιστημονικής και ηθικής δεοντολογίας, της βιώσιμης και αειφόρου ανάπτυξης, της κοινωνικής συνοχής και μη διάκρισης, του Καθολικού Σχεδιασμού και του ψηφιακού μετασχηματισμού και να συμβάλλουν στις εθνικές αναπτυξιακές προτεραιότητες σύμφωνα με την Εθνική Στρατηγική Έρευνας, Τεχνολογικής Ανάπτυξης και Καινοτομίας και την Εθνική Στρατηγική Έξυπνης Εξειδίκευσης,
στ) να προωθούν τη συνεργασία με άλλα Α.Ε.Ι. της ημεδαπής, ερευνητικούς και τεχνολογικούς φορείς της ημεδαπής και αλλοδαπής, καθώς και με δημόσιους, ευρωπαϊκούς και διεθνείς οργανισμούς και παραγωγικούς φορείς,
ζ) να αναπτύσσουν συνεργασίες και συμμαχίες με ανώτατα εκπαιδευτικά ιδρύματα της αλλοδαπής, δημιουργώντας κοινά προγράμματα σπουδών, ενισχύοντας την κινητικότητα των φοιτητών, του διδακτικού και λοιπού προσωπικού των Α.Ε.Ι., καθώς και των ερευνητών, συμβάλλοντας στην οικοδόμηση του Ευρωπαϊκού Χώρου Ανώτατης Εκπαίδευσης και Έρευνας,
η) να συμβάλουν στη διαμόρφωση υπεύθυνων πολιτών, ικανών να ανταποκρίνονται στις απαιτήσεις όλων των πεδίων των ανθρώπινων δραστηριοτήτων με επιστημονική, επαγγελματική και πολιτισμική επάρκεια και υπευθυνότητα, με σεβασμό στα ανθρώπινα δικαιώματα και στις αξίες της δικαιοσύνης, της ελευθερίας, της δημοκρατίας, της κοινωνικής αλληλεγγύης, της ειρήνης και της ισότητας και
θ) να αναπτύσσουν κοινές εκπαιδευτικές και ερευνητικές υποδομές στην ημεδαπή και αλλοδαπή για την προαγωγή της εκπαίδευσης, της έρευνας, της τεχνολογίας και του πολιτισμού.
4. Στο πλαίσιο της εκπλήρωσης της εκπαιδευτικής τους αποστολής, τα Α.Ε.Ι. δίνουν ιδιαίτερη έμφαση στα επαγγελματικά πεδία. Τα Α.Ε.Ι. δύνανται να ιδρύουν ακαδημαϊκές μονάδες εφαρμοσμένων επιστημών και τεχνολογίας, να οργανώνουν και να λειτουργούν προγράμματα προπτυχιακών και μεταπτυχιακών σπουδών που έχουν ως στόχο την εκπαίδευση στις εφαρμογές των επιστημών, την τεχνολογία και τις τέχνες, σύμφωνα με τις ανάγκες της αγοράς εργασίας για την κάλυψη απαιτήσεων συγκεκριμένων επαγγελμάτων ή ομάδων επαγγελμάτων. Τα εν λόγω προγράμματα σπουδών συνδυάζουν την καλλιέργεια υψηλού επιπέδου επιστημονικών γνώσεων και την υψηλής ποιότητας εργαστηριακή και πρακτική εφαρμογή.
5. Για την εκπλήρωση της αποστολής τους, τα Α.Ε.Ι. οργανώνονται και λειτουργούν με κανόνες και πρακτικές που διασφαλίζουν την τήρηση και προάσπιση ιδίως των αρχών:
α) της ελευθερίας στην έρευνα και τη διδασκαλία,
β) της ερευνητικής και επιστημονικής δεοντολογίας,
γ) της ποιότητας της εκπαίδευσης και των υπηρεσιών τους,
δ) της αποτελεσματικότητας και αποδοτικότητας στη διαχείριση του προσωπικού, των πόρων και των υποδομών τους,
ε) της διαφάνειας και λογοδοσίας του συνόλου των δραστηριοτήτων τους,
στ) της αμεροληψίας κατά την άσκηση του έργου τους και τη λήψη αποφάσεων,
ζ) της αξιοκρατίας στην επιλογή και εξέλιξη του προσωπικού τους και
η) της ίσης μεταχείρισης μεταξύ των φύλων, της μη διάκρισης, του καθολικού σχεδιασμού σε κάθε τομέα της αρμοδιότητας ή δραστηριοποίησής τους προκειμένου να διασφαλίζουν για το διδακτικό, διοικητικό και λοιπό προσωπικό και τους φοιτητές με αναπηρία και ειδικές εκπαιδευτικές ανάγκες την προσβασιμότητα των υποδομών, των υπηρεσιών, φυσικών και ψηφιακών, του εξοπλισμού και του εκπαιδευτικού υλικού.
6. Στο πλαίσιο της εκπλήρωσης της αποστολής τους, τα Α.Ε.Ι. επιχορηγούνται ετησίως από κράτος σύμφωνα με το άρθρο 16 του ν. 4653/2020 (Α’ 12). Οι πόροι των Α.Ε.Ι., εκτός από την κρατική επιχορήγηση του προηγούμενου εδαφίου, προέρχονται από: α) το Πρόγραμμα Δημοσίων Επενδύσεων, β) προσόδους από την αξιοποίηση ακίνητης και κινητής περιουσίας των Α.Ε.Ι., γ) δωρεές, κληρονομιές και κληροδοσίες, δ) τα έσοδα που αποδίδει ετησίως ο Ειδικός Λογαριασμός Κονδυλίων Έρευνας (Ε.Λ.Κ.Ε.) του Α.Ε.Ι. προς το Α.Ε.Ι. σύμφωνα με την παρ. 5 του άρθρου 237 και ε) έσοδα από κάθε άλλη πηγή.
Άρθρο 4
Ακαδημαϊκές ελευθερίες
1. Στα Ανώτατα Εκπαιδευτικά Ιδρύματα (Α.Ε.Ι.) κατοχυρώνεται και προστατεύεται η ακαδημαϊκή ελευθερία στην έρευνα και τη διδασκαλία, η οποία αποτελεί θεσμική εγγύηση της αδέσμευτης και απαραβίαστης επιστημονικής σκέψης, έρευνας και διδασκαλίας.
2. Η ακαδημαϊκή ελευθερία, καθώς και η ελεύθερη έκφραση και διακίνηση των ιδεών, προστατεύονται σε όλους τους χώρους των Α.Ε.Ι., έναντι οποιουδήποτε προσπαθεί να τις καταλύσει ή περιορίσει.
3. Εντός των χώρων των Α.Ε.Ι. οι δημόσιες αρχές ασκούν όλες τις κατά νόμο αρμοδιότητές τους, συμπεριλαμβανομένης της επέμβασης λόγω τέλεσης αξιόποινων πράξεων.
Άρθρο 5
Διαδικασία ίδρυσης, συγχώνευσης, κατάργησης, μετονομασίας Ανώτατων Εκπαιδευτικών Ιδρυμάτων
1. Τα Ανώτατα Εκπαιδευτικά Ιδρύματα (Α.Ε.Ι.) δύνανται να συγχωνεύονται, κατατέμνονται, μετονομάζονται, μεταβάλλουν την έδρα τους, απορροφώνται από άλλο Α.Ε.Ι. ή να καταργούνται με προεδρικό διάταγμα που εκδίδεται ύστερα από πρόταση των Υπουργών Παιδείας και Θρησκευμάτων, Οικονομικών και Εσωτερικών, σύμφωνα με τη διαδικασία των παρ. 2 και 3.
2. Προϋπόθεση για την έκδοση του προεδρικού διατάγματος της παρ. 1 είναι να υφίσταται αιτιολογημένη ανάγκη, η οποία δύναται να συνίσταται σε έναν ή περισσότερους από τους ακόλουθους λόγους:
α) στην εξυπηρέτηση συγκεκριμένων αναγκών για την ανάπτυξη της ανώτατης εκπαίδευσης, καθώς και των αναγκών εξέλιξης της επιστήμης και της έρευνας, της κοινωνίας και της οικονομίας σύμφωνα με την Εθνική Στρατηγική στην Ανώτατη Εκπαίδευση, την Εθνική Στρατηγική Έρευνας, Τεχνολογικής Ανάπτυξης και Καινοτομίας, τις εθνικές αναπτυξιακές προτεραιότητες και την Εθνική Στρατηγική Έξυπνης Εξειδίκευσης,
β) στην ανάγκη για καλλιέργεια νέων επιστημονικών, καλλιτεχνικών και τεχνολογικών πεδίων, καθώς και την ενίσχυση πεδίων διεπιστημονικού χαρακτήρα, που δεν καλύπτονται με επάρκεια από τα Α.Ε.Ι. ή τις επιμέρους ακαδημαϊκές μονάδες τους, για την οικονομική και κοινωνική ανάπτυξη της χώρας,
γ) στην καλύτερη σύνδεση της ανώτατης εκπαίδευσης με την αγορά εργασίας και την οικονομική και κοινωνική ανάπτυξη της χώρας ή συγκεκριμένων περιφερειών,
δ) στη μη πιστοποίηση των Α.Ε.Ι. ή σημαντικού αριθμού των επιμέρους ακαδημαϊκών μονάδων τους και των προγραμμάτων σπουδών τους από την Εθνική Αρχή Ανώτατης Εκπαίδευσης (ΕΘ.Α.Α.Ε.),
ε) στον δυσανάλογα μεγάλο ή μικρό ετήσιο αριθμό φοιτητών ή αποφοίτων του Α.Ε.Ι. σε σύγκριση με τον αριθμό των μελών Διδακτικού Ερευνητικού Προσωπικού (Δ.Ε.Π.), καθώς και την ιδιαίτερα χαμηλή προτίμηση για εισαγωγή στα προγράμματα σπουδών τυπικής εκπαίδευσης που παρέχει.
3. Για την έκδοση του προεδρικού διατάγματος της παρ. 1 απαιτείται η διατύπωση γνώμης της Συγκλήτου του Α.Ε.Ι. και του Ανώτατου Συμβουλίου της ΕΘ.Α.Α.Ε., κατόπιν ερωτήματος του Υπουργού Παιδείας και Θρησκευμάτων. Η γνώμη υποβάλλεται εντός τριάντα (30) ημερών από την παραλαβή του ερωτήματος του Υπουργού Παιδείας και Θρησκευμάτων. Για εξαιρετικούς λόγους, όπως ιδίως για την υποβολή διευκρινιστικών ερωτημάτων από τα αρμόδια γνωμοδοτικά όργανα, η ως άνω προθεσμία δύναται να παραταθεί με απόφαση του Υπουργού Παιδείας και Θρησκευμάτων για μία (1) μόνο φορά και για χρονικό διάστημα που δεν δύναται να υπερβεί τις τριάντα (30) ακόμη ημέρες. Αν η προθεσμία του δεύτερου και τρίτου εδαφίου παρέλθει άπρακτη, η πρόταση των Υπουργών Παιδείας και Θρησκευμάτων, Οικονομικών και Εσωτερικών για την έκδοση του προεδρικού διατάγματος της παρ. 1 υποβάλλεται χωρίς την παροχή γνώμης.
4. Με το προεδρικό διάταγμα της παρ. 1 ρυθμίζονται τα ειδικότερα θέματα που ανακύπτουν από τη μεταβολή, όπως η ολοκλήρωση της φοίτησης των ήδη εγγεγραμμένων φοιτητών στα προγράμματα σπουδών του Α.Ε.Ι., η κατανομή διδακτικού, διοικητικού και λοιπού προσωπικού σε άλλο Α.Ε.Ι. ή φορέα του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143), ο χρόνος έναρξης ισχύος της μεταβολής, η διάθεση της ακίνητης και κινητής περιουσίας, καθώς και του πάσης φύσεως εξοπλισμού του Α.Ε.Ι., η προθεσμία τροποποίησης του ισχύοντος οργανισμού, εφόσον απαιτείται, καθώς και λοιπά ζητήματα σχετικά με την οργάνωση και λειτουργία του Α.Ε.Ι. και των επιμέρους ακαδημαϊκών μονάδων του. Το Α.Ε.Ι. που συγχωνεύεται με άλλο Α.Ε.Ι. ή απορροφά άλλο Α.Ε.Ι., υπεισέρχεται αυτοδικαίως σε όλα τα ενοχικά και εμπράγματα δικαιώματα και τις λοιπές υποχρεώσεις του υπό συγχώνευση ή υπό απορρόφηση Α.Ε.Ι., ως οιονεί καθολικός διάδοχος αυτού, κατά τον χρόνο που ορίζεται στο προεδρικό διάταγμα και χωρίς άλλη διατύπωση. Για την ολοκλήρωση της διαδικασίας απαιτείται η τήρηση των διατυπώσεων δημοσιότητας για τα ακίνητα και δεν απαιτείται η καταβολή φόρου, τέλους ή άλλου δικαιώματος υπέρ του Δημοσίου ή των Οργανισμών Τοπικής Αυτοδιοίκησης (Ο.Τ.Α.) ή άλλων νομικών προσώπων. Εκκρεμείς δίκες συνεχίζονται αυτοδικαίως από το Α.Ε.Ι. χωρίς να απαιτείται ειδική διαδικαστική πράξη συνέχισης για καθεμία από αυτές. Οι αρμοδιότητες των μονομελών και συλλογικών οργάνων των Α.Ε.Ι. που συγχωνεύονται, περιέρχονται στα αντίστοιχα όργανα του Α.Ε.Ι. που προκύπτει από τη συγχώνευση, τα οποία καθορίζονται με το προεδρικό διάταγμα της παρ. 1.
5. Με προεδρικό διάταγμα που εκδίδεται ύστερα από πρόταση των Υπουργών Παιδείας και Θρησκευμάτων, Οικονομικών και Εσωτερικών, μετά από εισήγηση της ΕΘ.Α.Α.Ε., ιδρύεται Α.Ε.Ι. εντός της ελληνικής επικράτειας, αν υφίστανται ένας ή περισσότεροι λόγοι των περ. α), β) και γ) της παρ. 2 ή άλλος ειδικός λόγος που αιτιολογεί την ανάγκη ίδρυσης νέου Α.Ε.Ι. Με το προεδρικό διάταγμα του πρώτου εδαφίου καθορίζονται ζητήματα σχετικά με την προσωρινή διοίκηση του Α.Ε.Ι. που ιδρύεται, την ακαδημαϊκή του διάρθρωση, τον συνολικό αριθμό οργανικών θέσεων μελών Δ.Ε.Π., Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) που συστήνονται για τις ανάγκες του Α.Ε.Ι. και των ακαδημαϊκών του μονάδων, τον χρόνο έναρξης της λειτουργίας του, τον αριθμό θέσεων διοικητικού προσωπικού,την προθεσμία έκδοσης του οργανισμού και του εσωτερικού κανονισμού του Α.Ε.Ι., καθώς και κάθε άλλο θέμα σχετικό με την οργάνωση και λειτουργία του.
6. Τα Α.Ε.Ι. που ιδρύονται σύμφωνα με την παρ. 5 είναι μη αυτοδύναμα και διοικούνται από προσωρινή διοίκηση, τα μέλη της οποίας καθορίζονται με το προεδρικό διάταγμα της παρ. 5. Αν δύο (2) τουλάχιστον ακαδημαϊκές μονάδες επιπέδου Σχολής γίνουν αυτοδύναμες, το Α.Ε.Ι. γίνεται αυτοδικαίως αυτοδύναμο και εκδίδεται διαπιστωτική απόφαση του Υπουργού Παιδείας και Θρησκευμάτων, οι έννομες συνέπειες της οποίας ανατρέχουν στον χρόνο πλήρωσης των προϋποθέσεων αυτοδυναμίας. Εντός τριάντα (30) ημερών από την έκδοση της διαπιστωτικής απόφασης, με ευθύνη του Προέδρου της προσωρινής διοίκησης, εκκινεί η διαδικασία για την ανάδειξη των οργάνων διοίκησης του Α.Ε.Ι.
Άρθρο 6
Ίδρυση παραρτημάτων Ανώτατων Εκπαιδευτικών Ιδρυμάτων
1. Με απόφαση του Υπουργού Παιδείας και Θρησκευμάτων, κατόπιν εισήγησης της Συγκλήτου του Ανώτατου Εκπαιδευτικού Ιδρύματος (Α.Ε.Ι.), παρέχεται η άδεια για την ίδρυση παραρτήματος του Α.Ε.Ι. με σκοπό την εγκατάσταση ερευνητικού πανεπιστημιακού ινστιτούτου του άρθρου 267 ή πανεπιστημιακού μουσείου του άρθρου 60, σε άλλη πόλη της ημεδαπής από την πόλη, όπου βρίσκεται η έδρα του Α.Ε.Ι. ή τις πόλεις στις οποίες είναι εγκατεστημένες οι επιμέρους ακαδημαϊκές του μονάδες, εφόσον με την ίδρυση του παραρτήματος προάγονται η επιστήμη, η έρευνα, ο πολιτισμός και η τέχνη. Η ίδρυση ερευνητικού πανεπιστημιακού ινστιτούτου ή πανεπιστημιακού μουσείου πραγματοποιείται σύμφωνα με τις διατάξεις του παρόντος μετά από τη χορήγηση της άδειας του Υπουργού Παιδείας και Θρησκευμάτων.
2. Με προεδρικό διάταγμα, που εκδίδεται ύστερα από πρόταση των Υπουργών Παιδείας και Θρησκευμάτων, Οικονομικών και Εσωτερικών μετά από εισήγηση της Συγκλήτου του Α.Ε.Ι., ιδρύεται παράρτημα του Α.Ε.Ι. στην αλλοδαπή, εφόσον το επιτρέπει το εθνικό δίκαιο της χώρας όπου πρόκειται να εγκατασταθεί το παράρτημα. Η εισήγηση της Συγκλήτου για την ίδρυση παραρτήματος στην αλλοδαπή περιλαμβάνει τα ακόλουθα στοιχεία: α) το είδος της υπό ίδρυση ακαδημαϊκής μονάδας στην αλλοδαπή, Σχολής ή Τμήματος, και την ακαδημαϊκή της διάρθρωση, β) το αντικείμενο και τον σκοπό ίδρυσής της, ο οποίος συνάδει με την αποστολή του Α.Ε.Ι., γ) τη δυνατότητα οργάνωσης προγραμμάτων σπουδών και του επιπέδου τους, δ) την προσωρινή διοίκηση της ακαδημαϊκής μονάδας, ε) τον χρόνο έναρξης λειτουργίας της, στ) τη δυνατότητα ίδρυσης και εγκατάστασης επιμέρους ακαδημαϊκών μονάδων των άρθρων 46 έως 62 εντός αυτής και ζ) κάθε άλλο θέμα σχετικό με την οργάνωση και λειτουργία της. Η εισήγηση συνοδεύεται απαραιτήτως από οικονομοτεχνική μελέτη και μελέτη βιωσιμότητας της υπό ίδρυση ακαδημαϊκής μονάδας, στην οποία αναλύονται οι κάθε είδους πόροι που απαιτούνται για την ίδρυση, οργάνωση και λειτουργία της μονάδας σε ανθρώπινο δυναμικό, υποδομές και εξοπλισμό. Το κόστος ίδρυσης και λειτουργίας του παραρτήματος στην αλλοδαπή καλύπτεται αποκλειστικά από ιδιωτικούς, διεθνείς ή ίδιους πόρους του Ειδικού Λογαριασμού Κονδυλίων Έρευνας του Α.Ε.Ι. ή πόρους της Εταιρείας Αξιοποίησης και Διαχείρισης της Περιουσίας του Α.Ε.Ι. και δεν δύναται να βαρύνει τον τακτικό προϋπολογισμό του Α.Ε.Ι. Κατά την έκδοση του προεδρικού διατάγματος του πρώτου εδαφίου λαμβάνεται υπόψη η νομοθεσία για την ανώτατη εκπαίδευση του κράτους, όπου πρόκειται να εγκατασταθεί η ακαδημαϊκή μονάδα. Προϋπόθεση για την ίδρυση παραρτήματος στην αλλοδαπή είναι η τήρηση των αρχών της παρ. 5 του άρθρου 3 και των ακαδημαϊκών ελευθεριών του άρθρου 4.
3. Η οργάνωση και λειτουργία κοινών προγραμμάτων σπουδών σε συνεργασία με ιδρύματα της αλλοδαπής, με επισπεύδον το ίδρυμα της αλλοδαπής, δεν προϋποθέτει την οργάνωση και ίδρυση παραρτήματος του Α.Ε.Ι. στην αλλοδαπή, εκτός και αν αυτό προβλέπεται στο πρωτόκολλο συνεργασίας μεταξύ των Α.Ε.Ι. ή στη νομοθεσία του κράτους όπου εδρεύει το Α.Ε.Ι. της αλλοδαπής, οπότε και εφαρμόζεται η παρ. 2.
4. Με προεδρικό διάταγμα που εκδίδεται κατ’ αναλογική εφαρμογή της παρ. 2 δύναται να ιδρύεται παράρτημα του Α.Ε.Ι. στην αλλοδαπή με σκοπό την εγκατάσταση ερευνητικού πανεπιστημιακού ινστιτούτου του Α.Ε.Ι. για την ανάπτυξη της επιστήμης και της έρευνας.
ΚΕΦΑΛΑΙΟ Β’
ΟΡΓΑΝΑ ΔΙΟΙΚΗΣΗΣ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 7
Όργανα διοίκησης των Ανώτατων Εκπαιδευτικών Ιδρυμάτων
Τα Ανώτατα Εκπαιδευτικά Ιδρύματα έχουν τα ακόλουθα όργανα, καθένα εκ των οποίων ασκεί τις αρμοδιότητες που καθορίζονται στο παρόν Κεφάλαιο:
α) το Συμβούλιο Διοίκησης,
β) τη Σύγκλητο,
γ) τον Πρύτανη,
δ) τους Αντιπρυτάνεις,
ε) τον Εκτελεστικό Διευθυντή.
Άρθρο 8
Συμβούλιο Διοίκησης
1. Το Συμβούλιο Διοίκησης (Σ.Δ.) αποτελείται από έντεκα (11) μέλη, εκ των οποίων έξι (6) μέλη είναι εσωτερικά και εκλέγονται σύμφωνα με το άρθρο 9, και πέντε (5) μέλη είναι εξωτερικά και αναδεικνύονται σύμφωνα με το άρθρο 10. Η θητεία των μελών του Σ.Δ. είναι τετραετής.
2. Δικαίωμα υποβολής υποψηφιότητας για τη θέση εσωτερικού μέλους έχουν όλα τα μέλη Διδακτικού Ερευνητικού Προσωπικού (Δ.Ε.Π.) του Ανώτατου Εκπαιδευτικού Ιδρύματος (Α.Ε.Ι.), της βαθμίδας του Καθηγητή, που τελούν σε καθεστώς πλήρους απασχόλησης κατ’ ελάχιστον για χρονικό διάστημα ενός (1) έτους κατά την καταληκτική ημερομηνία υποβολής των υποψηφιοτήτων. Ειδικά, για τα Α.Ε.Ι. στα οποία κατά τον χρόνο προκήρυξης των εκλογών υπηρετεί αριθμός μελών Δ.Ε.Π. στη βαθμίδα του Καθηγητή ίσος ή μικρότερος από σαράντα (40), δικαίωμα υποβολής υποψηφιότητας για τη θέση του εσωτερικού μέλους έχουν όλα τα μέλη Διδακτικού Ερευνητικού Προσωπικού (Δ.Ε.Π.) του Ανώτατου Εκπαιδευτικού Ιδρύματος (Α.Ε.Ι.), της βαθμίδας του Καθηγητή ή Αναπληρωτή Καθηγητή, που τελούν σε καθεστώς πλήρους απασχόλησης κατ’ ελάχιστον για χρονικό διάστημα ενός (1) έτους κατά την καταληκτική ημερομηνία υποβολής των υποψηφιοτήτων.
3. Η ιδιότητα εσωτερικού μέλους του Σ.Δ. είναι ασυμβίβαστη με την ιδιότητα του Αντιπρύτανη, του Κοσμήτορα, του Προέδρου Τμήματος και του Διευθυντή Τομέα. Τα μέλη του Σ.Δ. δύνανται να κατέχουν παράλληλα τη θέση Διευθυντή Προγράμματος Μεταπτυχιακών Σπουδών ή Ξενόγλωσσου Προγράμματος Σπουδών ή Πανεπιστημιακού Εργαστηρίου ή Πανεπιστημιακής Κλινικής ή Πανεπιστημιακού Μουσείου ή Ερευνητικού Ινστιτούτου. Δεν επιτρέπεται να είναι υποψήφιοι για τη θέση εσωτερικού μέλους:
α) όσοι αποχωρούν από την υπηρεσία λόγω συμπλήρωσης του ανώτατου ορίου ηλικίας κατά τη διάρκεια της θητείας για την οποία προκηρύσσεται η θέση,
β) όσοι έχουν διατελέσει στο αξίωμα του Πρύτανη για τουλάχιστον δύο (2) θητείες στο ίδιο ή άλλο Α.Ε.Ι.,
γ) όσοι έχουν διατελέσει αθροιστικά μία (1) φορά μέλος του Σ.Δ. και μία (1) φορά στο αξίωμα Πρύτανη,
δ) όσοι έχουν διατελέσει αθροιστικά τουλάχιστον τρεις (3) θητείες στα αξιώματα του Πρύτανη και του Αντιπρύτανη.
4. Ως εξωτερικά μέλη δύνανται να επιλέγονται Καθηγητές Πανεπιστημίων της αλλοδαπής, φυσικά πρόσωπα με ευρεία αναγνώριση ή συμβολή στον πολιτισμό, τις τέχνες, τα γράμματα ή τις επιστήμες, την οικονομία ή την κοινωνία, καθώς και εκπρόσωποι διεθνών οργανισμών ή κοινωνικών εταίρων. Ένα (1) εκ των εξωτερικών μελών δύναται να προέρχεται από Ομότιμους Καθηγητές ή αφυπηρετήσαντα μέλη Δ.Ε.Π. άλλων Α.Ε.Ι. της ημεδαπής. Οι υποψήφιοι πρέπει να διαθέτουν αυξημένα τυπικά προσόντα και τουλάχιστον πτυχίο Α.Ε.Ι. της ημεδαπής ή αλλοδαπής. Αποκλείονται για τη θέση εξωτερικού μέλους:
α) μέλη Δ.Ε.Π. άλλων Α.Ε.Ι. της ημεδαπής,
β) Ομότιμοι Καθηγητές και αφυπηρετήσαντα μέλη Δ.Ε.Π. του ίδιου Α.Ε.Ι.,
γ) ερευνητές κάθε βαθμίδας και ειδικοί λειτουργικοί επιστήμονες ερευνητικών κέντρων του άρθρου 13Α του ν. 4310/2014 (Α’ 258), μόνιμοι ερευνητές λοιπών ερευνητικών οργανισμών της ημεδαπής, μέλη Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) και λοιπό τακτικό προσωπικό άλλων Α.Ε.Ι. της ημεδαπής,
δ) φυσικά πρόσωπα που έχουν την ιδιότητα επισκέπτη Καθηγητή ή επισκέπτη Ερευνητή του Α.Ε.Ι. του άρθρου 171, εφόσον δεν έχουν παράλληλα την ιδιότητα Καθηγητή Πανεπιστημίου της αλλοδαπής, ή εντεταλμένου διδάσκοντα του άρθρου 173 ή ερευνητή επί συμβάσει του άρθρου 172 κατά τον χρόνο έκδοσης της πρόσκλησης,
ε) οποιοσδήποτε είχε οικονομική συναλλαγή με το Α.Ε.Ι., τον Ειδικό Λογαριασμό Κονδυλίων Έρευνας του Α.Ε.Ι. ή την Εταιρεία Αξιοποίησης και Διαχείρισης της Περιουσίας του Α.Ε.Ι. με σκοπό το κέρδος κατά τους τελευταίους δώδεκα (12) μήνες πριν από την έκδοση της πρόσκλησης, με εξαίρεση την απασχόληση σε έργα/προγράμματα που διαχειρίζεται ο Ε.Λ.Κ.Ε.
5. Τα εσωτερικά και εξωτερικά μέλη του Σ.Δ. έχουν δυνατότητα εκλογής έως δύο (2) φορές συνολικά στο ίδιο Α.Ε.Ι.
Άρθρο 9
Διαδικασία εκλογής εσωτερικών μελών του Συμβουλίου Διοίκησης
1. Το σώμα εκλεκτόρων για την εκλογή των εσωτερικών μελών απαρτίζεται από το σύνολο των μελών Διδακτικού Ερευνητικού Προσωπικού (Δ.Ε.Π.) του Ανώτατου Εκπαιδευτικού Ιδρύματος (Α.Ε.Ι.). Η εκλογή των εσωτερικών μελών του Συμβουλίου Διοίκησης (Σ.Δ.) πραγματοποιείται με καθολική, άμεση και μυστική ψηφοφορία που διενεργείται αποκλειστικά ηλεκτρονικά με τη χρήση του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.). Η ψηφοφορία διεξάγεται με ενιαίο ψηφοδέλτιο που περιλαμβάνει όλα τα ονόματα των υποψηφίων για τη θέση εσωτερικού μέλους, που πληρούν τις προϋποθέσεις εκλογιμότητας. Η ψηφοφορία πραγματοποιείται ηλεκτρονικά με τη χρήση του συστήματος ταξινομικής ψήφου και κάθε εκλογέας δηλώνει τη σειρά προτίμησης των υποψηφίων με διαδοχικούς ακέραιους αριθμούς.
2. Ο υπηρετών Πρύτανης έχει την ευθύνη της οργάνωσης της εκλογικής διαδικασίας και είναι αρμόδιος για την έκδοση της προκήρυξης για την εκλογή των εσωτερικών μελών κατ’ ελάχιστον έξι (6) μήνες πριν από την ημερομηνία λήξης της θητείας των αποχωρούντων μελών του Συμβουλίου Διοίκησης. Η προθεσμία υποβολής των υποψηφιοτήτων δεν δύναται να είναι μικρότερη των τριάντα (30) ημερών. Αν ο υπηρετών Πρύτανης είναι υποψήφιος για τη θέση εσωτερικού μέλους στο Σ.Δ., την ευθύνη της οργάνωσης της εκλογικής διαδικασίας αναλαμβάνει ο πρώτος σε σειρά αναπλήρωσης Αντιπρύτανης του Α.Ε.Ι. Αν δεν εκδοθεί η προκήρυξη για την εκλογή των εσωτερικών μελών από τον Πρύτανη του Α.Ε.Ι. εντός της προθεσμίας της παρούσας, η αρμοδιότητα έκδοσης της προκήρυξης περιέρχεται στον Υπουργό Παιδείας και Θρησκευμάτων.
3. Δεν δύναται να εκλεγούν περισσότερα από ένα (1) εσωτερικά μέλη ανά Σχολή του Α.Ε.Ι. στο Συμβούλιο Διοίκησης. Κατ’ εξαίρεση, είναι δυνατή η ανάδειξη δύο (2) μελών στο Σ.Δ. από την ίδια Σχολή του Α.Ε.Ι., αν το Α.Ε.Ι. διαθέτει Σχολές που αντιστοιχούν σε μικρότερο αριθμό από έξι (6) ή αν δεν υπάρχουν υποψήφιοι από έξι (6) διαφορετικές Σχολές του Α.Ε.Ι. Ειδικά, στην Ανώτατη Σχολή Καλών Τεχνών (Α.Σ.Κ.Τ.) δεν ισχύουν οι περιορισμοί των δύο προηγούμενων εδαφίων, πλην όμως απαιτείται η εκπροσώπηση κάθε Τμήματος της Α.Σ.Κ.Τ. στο Σ.Δ. με τουλάχιστον δύο (2) μέλη.
4. Με απόφαση της Συγκλήτου του Α.Ε.Ι., που εκδίδεται τουλάχιστον δεκαπέντε (15) ημέρες πριν από την καταληκτική ημερομηνία υποβολής των υποψηφιοτήτων, συγκροτείται Κεντρική Εφορευτική Επιτροπή (Κ.Ε.Ε.) αποτελούμενη από πέντε (5) μέλη Δ.Ε.Π. του Α.Ε.Ι., με ισάριθμα αναπληρωματικά, της βαθμίδας του Καθηγητή ή Αναπληρωτή Καθηγητή, η οποία έχει την ευθύνη διεξαγωγής της εκλογικής διαδικασίας. Καθήκοντα Προέδρου εκτελεί το αρχαιότερο μέλος Δ.Ε.Π. της Κ.Ε.Ε. στη βαθμίδα του Καθηγητή. Κατά την τελευταία ημέρα υποβολής των υποψηφιοτήτων και τρεις (3) ώρες πριν από τη λήξη της προθεσμίας, η Κ.Ε.Ε. συνεδριάζει με σκοπό τον έλεγχο των υποψηφιοτήτων που έχουν υποβληθεί, την εξέταση των προϋποθέσεων εκλογιμότητας των υποψηφίων και την ανακήρυξη των υποψηφίων κατά τη λήξη της προθεσμίας. Αν η Κ.Ε.Ε. κατά τη συνεδρίασή της διαπιστώσει ότι ο αριθμός των υποψηφίων δεν επαρκεί για την πλήρωση των θέσεων των εσωτερικών μελών του Σ.Δ., εισηγείται προς τον Πρύτανη την παράταση της προθεσμίας υποβολής υποψηφιοτήτων για επτά (7) ημέρες και με πράξη του Πρύτανη που εκδίδεται πριν τη λήξη της προθεσμίας, παρατείνεται υποχρεωτικά για άλλες επτά (7) ημέρες η προθεσμία υποβολής υποψηφιοτήτων.
5. Αν κατά την εκλογική διαδικασία δεν πληρωθεί το σύνολο των θέσεων των εσωτερικών μελών, για την πλήρωση των υπόλοιπων θέσεων αναδεικνύονται ως μέλη του Σ.Δ. οι πρώτοι σε αριθμό ψήφων υποψήφιοι, ακόμη και αν δεν έλαβαν τον απαιτούμενο αριθμό σταθμισμένων ψήφων, σύμφωνα με την παρ. 3, κατά σειρά μεγέθους της Σχολής που δεν εκπροσωπείται ήδη στο Σ.Δ. Για το κριτήριο του μεγέθους της Σχολής λαμβάνεται υπόψη ο αριθμός των υπηρετούντων μελών Δ.Ε.Π. κατά τη διενέργεια της εκλογικής διαδικασίας.
6. Αν η εκλογική διαδικασία αποβεί άγονη, η διαδικασία εκλογής επαναλαμβάνεται μετά από επτά (7) ημέρες. Επί νέας άγονης εκλογικής διαδικασίας ή έλλειψης εκδήλωσης ενδιαφέροντος υποψηφίων που καλύπτουν τον αριθμό των θέσεων του Σ.Δ. ως εσωτερικά μέλη διορίζονται τα αρχαιότερα μέλη Δ.Ε.Π. του Α.Ε.Ι. στη βαθμίδα του Καθηγητή, υπό την προϋπόθεση ότι δεν αποχωρούν από την υπηρεσία πριν από τη λήξη της θητείας για την οποία προκηρύσσεται η θέση. Αν υφίστανται περισσότερα μέλη Δ.Ε.Π. στη βαθμίδα του Καθηγητή με την ίδια αρχαιότητα από τον απαιτούμενο αριθμό για τη συμπλήρωση των θέσεων, διενεργείται ηλεκτρονική κλήρωση μεταξύ αυτών έως τη συμπλήρωση των απαιτούμενων θέσεων.
Άρθρο 10
Διαδικασία εκλογής εξωτερικών μελών του Συμβουλίου Διοίκησης
1. Τα εξωτερικά μέλη του Συμβουλίου Διοίκησης (Σ.Δ.) αναδεικνύονται κατόπιν διεθνούς δημόσιας πρόσκλησης, που εκδίδεται με ευθύνη του υπηρετούντος Πρύτανη του Ανώτατου Εκπαιδευτικού Ιδρύματος (Α.Ε.Ι.). Η πρόσκληση εκδίδεται κατ’ ελάχιστον έξι (6) μήνες πριν από την ημερομηνία λήξης της θητείας των αποχωρούντων μελών του Συμβουλίου Διοίκησης παράλληλα με την έκδοση της πρόσκλησης για την εκλογική διαδικασία των εσωτερικών μελών του Σ.Δ. Η προθεσμία υποβολής των υποψηφιοτήτων είναι κατ’ ελάχιστον τριάντα (30) ημέρες και δικαίωμα υποβολής υποψηφιότητας για τη θέση του εξωτερικού μέλους έχουν φυσικά πρόσωπα, σύμφωνα με την παρ. 4 του άρθρου 8. Η προθεσμία υποβολής των υποψηφιοτήτων δύναται να παρατείνεται άπαξ με πράξη του Πρύτανη του Α.Ε.Ι. για χρονικό διάστημα που δεν υπερβαίνει τις είκοσι (20) ημέρες ακόμη, αν έως την καταληκτική ημερομηνία υποβολής δεν έχει υποβληθεί επαρκής αριθμός υποψηφιοτήτων. Η προθεσμία υποβολής υποψηφιοτήτων για τη θέση των εξωτερικών μελών ολοκληρώνεται το αργότερο έως την ημερομηνία διεξαγωγής της εκλογικής διαδικασίας για την ανάδειξη των εσωτερικών μελών. Ο Πρύτανης λαμβάνει κάθε αναγκαίο μέτρο για την εξασφάλιση της μέγιστης δυνατής δημοσιότητας της πρόσκλησης. Αν δεν εκδοθεί η προκήρυξη για την εκλογή των εξωτερικών μελών από τον Πρύτανη του Α.Ε.Ι. εντός της προθεσμίας της παρούσας, η αρμοδιότητα έκδοσης της προκήρυξης περιέρχεται στον Υπουργό Παιδείας και Θρησκευμάτων.
2. Μετά από την ολοκλήρωση της διαδικασίας υποβολής υποψηφιοτήτων, οι υποψηφιότητες που υποβλήθηκαν στο πλαίσιο της πρόσκλησης της παρ. 1 διαβιβάζονται, με επιμέλεια της αρμόδιας διοικητικής υπηρεσίας του Α.Ε.Ι., στα μέλη Δ.Ε.Π. που αναδείχτηκαν ως εσωτερικά μέλη του Σ.Δ. και αναρτώνται στην ιστοσελίδα του Ιδρύματος.
3. Εντός δεκαπέντε (15) ημερών από την ολοκλήρωση της προθεσμίας υποβολής υποψηφιοτήτων, ο Πρύτανης του Α.Ε.Ι. συγκαλεί σε συνεδρίαση τα μέλη Δ.Ε.Π. που αναδείχτηκαν ως εσωτερικά μέλη του Σ.Δ., προκειμένου να αξιολογήσουν τις υποψηφιότητες που έχουν υποβληθεί και να αναδείξουν τα εξωτερικά μέλη. Την ευθύνη για τον συντονισμό των εργασιών κατά τη συνεδρίαση έχει το πρώτο σε σειρά προτίμησης αναδειχθέν εσωτερικό μέλος στο Σ.Δ. Ο υπηρετών Πρύτανης του Α.Ε.Ι. δεν συμμετέχει στη συνεδρίαση των εσωτερικών μελών, εκτός αν ο ίδιος έχει εκλεγεί ως εσωτερικό μέλος, οπότε και συμμετέχει με την ιδιότητα αυτή.
4. Τα εσωτερικά μέλη επιλέγουν με μυστική ψηφοφορία και πλειοψηφία πέντε έκτων (5/6) τα φυσικά πρόσωπα που κρίνονται ως καταλληλότερα για την πλήρωση των θέσεων των εξωτερικών μελών. Αν δεν επιτευχθεί η απαιτούμενη πλειοψηφία για το σύνολο των θέσεων των εξωτερικών μελών, η διαδικασία επαναλαμβάνεται την επόμενη εργάσιμη ημέρα για τον αριθμό των θέσεων για τον οποίο δεν επετεύχθη η ως άνω απαιτούμενη πλειοψηφία, οπότε και απαιτείται η απόλυτη πλειοψηφία του συνόλου των εσωτερικών μελών.
5. Μετά από την ολοκλήρωση της διαδικασίας ανάδειξης των εξωτερικών μελών εκδίδεται διαπιστωτική πράξη του Πρύτανη του Α.Ε.Ι., με την οποία συγκροτείται το Συμβούλιο Διοίκησης.
Άρθρο 11
Διαδικασία ανάδειξης Πρύτανη
1. Πρύτανης του Ανώτατου Εκπαιδευτικού Ιδρύματος (Α.Ε.Ι.) αναδεικνύεται ένας (1) εκ των εσωτερικών μελών του Συμβουλίου Διοίκησης (Σ.Δ.) σύμφωνα με τη διαδικασία του παρόντος.
2. Εντός προθεσμίας επτά (7) ημερών από την ολοκλήρωση της διαδικασίας ανάδειξης των εξωτερικών μελών του Σ.Δ., ο υπηρετών Πρύτανης προσκαλεί τα εσωτερικά μέλη που ενδιαφέρονται να υποβάλουν υποψηφιότητα για το αξίωμα του Πρύτανη να καταθέσουν την υποψηφιότητά τους ενώπιον της Συγκλήτου του Α.Ε.Ι. Αν ο υπηρετών Πρύτανης έχει εκλεγεί ως εσωτερικό μέλος του Σ.Δ., η πρόσκληση πραγματοποιείται με ευθύνη του επόμενου σε σειρά αναπλήρωσης Αντιπρύτανη, που δεν έχει σχετικό κώλυμα. Η προθεσμία υποβολής υποψηφιοτήτων είναι κατ’ ελάχιστον δεκαπέντε (15) ημέρες.
3. Η υποψηφιότητα κάθε ενδιαφερόμενου εσωτερικού μέλους συνοδεύεται απαραιτήτως από:
α) τεκμηριωμένη πρόταση του υποψηφίου με το προτεινόμενο σχέδιο ανάπτυξης του Α.Ε.Ι. σε τοπικό, εθνικό, ευρωπαϊκό και διεθνές επίπεδο, σύμφωνα με την ιδιαίτερη φυσιογνωμία και την αποστολή του Α.Ε.Ι. κατά την προκηρυσσόμενη θητεία, το οποίο περιλαμβάνει τους τομείς: αα) ακαδημαϊκής πολιτικής, και ειδικότερα της εκπαιδευτικής και ερευνητικής πολιτικής, αβ) διά βίου μάθησης και εκπαίδευσης, αγ) εξωστρέφειας και διεθνοποίησης του Α.Ε.Ι., αδ) σύνδεσης με την κοινωνία και την οικονομία και ενίσχυσης της καινοτομίας και αε) αναβάθμισης της ποιότητας του ακαδημαϊκού περιβάλλοντος του Α.Ε.Ι. και
β) κατάλογο των μελών Διδακτικού Ερευνητικού Προσωπικού (Δ.Ε.Π.), της βαθμίδας του Καθηγητή ή Αναπληρωτή Καθηγητή, πλήρους απασχόλησης του Α.Ε.Ι., που προτείνονται από κάθε υποψήφιο να αναλάβουν το αξίωμα του Αντιπρύτανη, καθώς και τους τομείς ευθύνης που προτείνεται να τους ανατεθούν, οι οποίοι δύνανται να αφορούν σε θέματα ακαδημαϊκά, φοιτητικής μέριμνας, έρευνας και καινοτομίας, διά βίου μάθησης, οικονομικών, ανάπτυξης, διοικητικών υποθέσεων και διεθνών σχέσεων και εξωστρέφειας. Ο αριθμός των υποψήφιων Αντιπρυτάνεων δεν δύναται να υπερβαίνει τους τέσσερις (4).
4. Δεν επιτρέπεται να προταθούν ως υποψήφιοι για το αξίωμα του Αντιπρύτανη:
α) μέλη Δ.Ε.Π., τα οποία αποχωρούν από την υπηρεσία λόγω συμπλήρωσης του ανώτατου ορίου ηλικίας κατά τη διάρκεια της θητείας της θέσης που προκηρύσσεται,
β) μέλη Δ.Ε.Π. που έχουν διατελέσει στο αξίωμα του Πρύτανη για τουλάχιστον δύο (2) θητείες στο ίδιο ή άλλο Α.Ε.Ι.,
γ) μέλη Δ.Ε.Π. που έχουν διατελέσει ως εσωτερικά μέλη του Σ.Δ. για τουλάχιστον δύο (2) πλήρεις θητείες στο ίδιο ή άλλο Α.Ε.Ι.,
δ) μέλη Δ.Ε.Π. που έχουν διατελέσει τουλάχιστον μία (1) θητεία ως εσωτερικά μέλη του Σ.Δ. και τουλάχιστον μία (1) θητεία στο αξίωμα του Πρύτανη,
ε) μέλη Δ.Ε.Π. που έχουν διατελέσει αθροιστικά τουλάχιστον τρεις (3) θητείες στα αξιώματα του Πρύτανη και του Αντιπρύτανη.
5. Ο υπηρετών Πρύτανης ή ο πρώτος σε σειρά αναπλήρωσης μη κωλυόμενος Αντιπρύτανης, αν ο υπηρετών Πρύτανης έχει εκλεγεί ως εσωτερικό μέλος του Σ.Δ., προσκαλεί τους υποψηφίους για την παρουσίαση των προτάσεών τους στα υπόλοιπα μέλη του Σ.Δ. και στη Σύγκλητο του Α.Ε.Ι., μεριμνά για τη δημοσίευση των προτάσεών τους και τους καλεί σε ανοικτή ακρόαση από την ακαδημαϊκή κοινότητα, στην οποία δύνανται να συμμετέχουν και οι υποψήφιοι για το αξίωμα του Αντιπρύτανη. Η διαδικασία ακρόασης και αξιολόγησης των υποψηφίων και των προτάσεων δεν δύναται να υπερβαίνει τις είκοσι (20) ημέρες, οι οποίες υπολογίζονται από την καταληκτική ημερομηνία υποβολής των αιτήσεων.
6. Τα μέλη του Σ.Δ. αξιολογούν τα διοικητικά, ακαδημαϊκά και ερευνητικά προσόντα των υποψηφίων, τις προτάσεις αναπτυξιακών σχεδίων που υποβλήθηκαν και τα αντίστοιχα προσόντα των υποψήφιων Αντιπρυτάνεων, που προτείνονται ανά υποψήφιο. Μετά από την ολοκλήρωση της αξιολόγησης των υποψηφιοτήτων, με απόφαση του Σ.Δ., που λαμβάνεται με μυστική ψηφοφορία και πλειοψηφία οκτώ ενδεκάτων (8/11), εκλέγεται ο Πρύτανης μεταξύ των υποψηφίων. Αν δεν επιτευχθεί η απαιτούμενη πλειοψηφία, η διαδικασία επαναλαμβάνεται την επόμενη εργάσιμη ημέρα, οπότε απαιτείται η πλειοψηφία επτά ενδεκάτων (7/11). Αν δεν επιτευχθεί η απαιτούμενη πλειοψηφία, η διαδικασία επαναλαμβάνεται την επόμενη εργάσιμη ημέρα, οπότε απαιτείται η απόλυτη πλειοψηφία του συνόλου των μελών. Αν κανείς υποψήφιος δεν λάβει την απόλυτη πλειοψηφία, η διαδικασία επαναλαμβάνεται μεταξύ των δύο (2) πρώτων σε ψήφους υποψηφίους. Αν στη δεύτερη θέση ισοψηφούν δύο (2) υποψήφιοι, η ψηφοφορία επαναλαμβάνεται, και εφόσον το αποτέλεσμα παραμένει το ίδιο, διενεργείται κλήρωση μεταξύ αυτών που ισοψήφησαν.
7. Αν υπάρχει μόνο ένας (1) υποψήφιος εκ των εσωτερικών μελών για το αξίωμα του Πρύτανη, για την εκλογή του απαιτείται κατ’ ελάχιστον πλειοψηφία οκτώ ενδεκάτων (8/11). Αν δεν συμπληρωθεί η απαιτούμενη πλειοψηφία του πρώτου εδαφίου από τα μέλη του Σ.Δ., ο υποψήφιος δεν εκλέγεται Πρύτανης και επαναλαμβάνεται η διαδικασία υποβολής υποψηφιοτήτων για το αξίωμα του Πρύτανη από την αρχή. Για την εκλογή του Πρύτανη στην περίπτωση αυτή απαιτείται η συγκέντρωση της απόλυτης πλειοψηφίας του συνόλου των μελών του Σ.Δ.
8. Η ιδιότητα του Πρύτανη είναι ασυμβίβαστη με κάθε επαγγελματική ενασχόληση εκτός του Α.Ε.Ι. Η ύπαρξη ασυμβίβαστου ελέγχεται καθ’ όλη τη διάρκεια της θητείας του Πρύτανη και αν διαπιστωθεί η ύπαρξη τέτοιου, ο Πρύτανης παύεται από το Σ.Δ. Ο Πρύτανης μπορεί να κατέχει παράλληλα τη θέση Διευθυντή Προγράμματος Μεταπτυχιακών Σπουδών, Ξενόγλωσσου Προγράμματος Σπουδών, Πανεπιστημιακού Εργαστηρίου, Πανεπιστημιακής Κλινικής, Πανεπιστημιακού Μουσείου και Ερευνητικού Ινστιτούτου.
Άρθρο 12
Αντιπρυτάνεις
1. Οι Αντιπρυτάνεις έχουν θητεία παράλληλη με αυτήν του Πρύτανη. Η ιδιότητα του Αντιπρύτανη είναι ασυμβίβαστη με την ιδιότητα του εσωτερικού μέλους Συμβουλίου Διοίκησης του Α.Ε.Ι., του Κοσμήτορα, του Προέδρου Τμήματος και του Διευθυντή Τομέα, καθώς και με κάθε επαγγελματική ενασχόληση εκτός του Ανώτατου Εκπαιδευτικού Ιδρύματος (Α.Ε.Ι.). Η ύπαρξη ασυμβίβαστου ελέγχεται καθ’ όλη τη διάρκεια της θητείας του Αντιπρύτανη. Οι Αντιπρυτάνεις δύνανται να κατέχουν παράλληλα τη θέση Διευθυντή Προγράμματος Μεταπτυχιακών Σπουδών, Ξενόγλωσσου Προγράμματος Σπουδών, Πανεπιστημιακού Εργαστηρίου, Πανεπιστημιακής Κλινικής, Πανεπιστημιακού Μουσείου και Ερευνητικού Ινστιτούτου.
2. Με απόφαση του Συμβουλίου Διοίκησης (Σ.Δ.) ορίζονται οι Αντιπρυτάνεις που προτάθηκαν από το υποψήφιο μέλος που εξελέγη ως Πρύτανης του Α.Ε.Ι. Αν ένας Αντιπρύτανης παραιτηθεί ή εκλείψει για οποιονδήποτε λόγο, με απόφαση του Σ.Δ., κατόπιν πρότασης του Πρύτανη, που λαμβάνεται με αυξημένη πλειοψηφία οκτώ ενδέκατων (8/11), ορίζεται νέος Αντιπρύτανης έως τη λήξη της θητείας του Πρύτανη.
3. Με πράξη του Πρύτανη, κατόπιν σύμφωνης γνώμης του Σ.Δ. καθορίζονται οι τομείς ευθύνης των Αντιπρυτάνεων και οι αρμοδιότητες του άρθρου 15 που μεταβιβάζονται προς κάθε Αντιπρύτανη ανάλογα με τον τομέα ευθύνης που του ανατίθεται.
4. Οι Αντιπρυτάνεις υποχρεούνται να παρέχουν προς το Σ.Δ. κάθε αναγκαία πληροφορία ή στοιχείο σχετικά με την άσκηση των αρμοδιοτήτων που τους έχουν ανατεθεί και να παρίστανται στις συνεδριάσεις του Σ.Δ. χωρίς δικαίωμα ψήφου.
5. Με απόφαση του Σ.Δ., η οποία λαμβάνεται με αυξημένη πλειοψηφία οκτώ ενδέκατων (8/11), δύναται να παύεται από τα καθήκοντά του ένας Αντιπρύτανης για σπουδαίο λόγο, όπως η ύπαρξη ασυμβίβαστου στο πρόσωπό του, η τέλεση πειθαρχικού παραπτώματος, η μη εφαρμογή της νομοθεσίας ή του εσωτερικού κανονισμού ή των αποφάσεων του Σ.Δ. ή του στρατηγικού σχεδίου του Α.Ε.Ι.
Άρθρο 13
Οργάνωση και λειτουργία του Συμβουλίου Διοίκησης
1. Ο Πρύτανης του Ανώτατου Εκπαιδευτικού Ιδρύματος (Α.Ε.Ι.) προεδρεύει των εργασιών του Συμβουλίου Διοίκησης (Σ.Δ.), καταρτίζει την ημερήσια διάταξη, συγκαλεί τις συνεδριάσεις του και μεριμνά για την υλοποίηση των αποφάσεών του.
2. Οποιοδήποτε μέλος του Σ.Δ. δύναται να ζητήσει από τον Πρύτανη την εισαγωγή θέματος στην ημερήσια διάταξη, εφόσον το θέμα εμπίπτει στις αρμοδιότητες του Σ.Δ., καθώς και να ζητήσει από τον Πρύτανη να συγκαλέσει εκτάκτως το Σ.Δ., εφόσον υφίσταται σπουδαίος λόγος.
3. Το Σ.Δ. λειτουργεί νομίμως υπό την προϋπόθεση ότι τα υπόλοιπα μέλη επαρκούν για την επίτευξη της απαιτούμενης απαρτίας, αν κάποιο από τα μέλη του Σ.Δ.: α) εκλείψει ή αποχωρήσει για οποιονδήποτε λόγο, β) απωλέσει την ιδιότητα βάσει της οποίας εκλέχθηκε ή επιλέχθηκε, γ) εκπέσει, σύμφωνα με την παρ. 4.
4. Μέλος του Σ.Δ. εκπίπτει αυτοδικαίως αν α) απουσιάσει αδικαιολόγητα για περισσότερες από τρεις (3) συνεχόμενες συνεδριάσεις του Συμβουλίου Διοίκησης, β) αποκτήσει μία (1) από τις ιδιότητες της παρ. 3 του άρθρου 8, εφόσον είναι εσωτερικό μέλος, γ) αποκτήσει κάποιο από τα κωλύματα της παρ. 4 του άρθρου 8 ή υποβάλει υποψηφιότητα για την εκλογή σε θέση του Α.Ε.Ι., η κατοχή της οποίας αποτελεί κώλυμα, εφόσον είναι εξωτερικό μέλος. Με απόφαση του Σ.Δ., το μέλος που εκπίπτει, αντικαθίσταται, σύμφωνα με τη διαδικασία της παρ. 6 του παρόντος.
5. Μέλος του Σ.Δ. δύναται να παυθεί με αυξημένη πλειοψηφία οκτώ ενδεκάτων (8/11), αν διαπιστωθεί η τέλεση πειθαρχικών παραπτωμάτων ή η μη εφαρμογή της κείμενης νομοθεσίας ή των αποφάσεων του Σ.Δ.
6. Η αντικατάσταση εσωτερικού μέλους πραγματοποιείται με τον επόμενο σε σειρά υποψήφιο σύμφωνα με την κατάταξή του στο πρακτικό εκλογής των εσωτερικών μελών, υπό την προϋπόθεση τήρησης των περιορισμών της παρ. 3 του άρθρου 9. Αν δεν υπάρχει επόμενος σε σειρά κατάταξης υποψήφιος, διενεργείται εκλογική διαδικασία για την ανάδειξη των ελλειπόντων εσωτερικών μελών, σύμφωνα με το άρθρο 9.
7. Η αντικατάσταση εξωτερικού μέλους πραγματοποιείται από έναν (1) μεταξύ των υποψηφίων που εκδήλωσαν ενδιαφέρον στην ανοιχτή πρόσκληση και δεν επιλέχθηκαν με απόφαση του Σ.Δ., η οποία λαμβάνεται με αυξημένη πλειοψηφία οκτώ ενδεκάτων (8/11), εφόσον κρίνεται ότι έχει τα απαιτούμενα προσόντα για την εν λόγω θέση. Αν δεν υπάρχει υποψήφιος ή δεν επιτυγχάνεται η πλειοψηφία του πρώτου εδαφίου, εκδίδεται νέα πρόσκληση για την προσέλκυση νέων υποψηφίων.
8. Το Σ.Δ. συνεδριάζει κατ’ ελάχιστον μία (1) φορά ανά τριάντα (30) ημέρες, κατόπιν πρόσκλησης του Πρύτανη. Τα μέλη του Συμβουλίου Διοίκησης λαμβάνουν κατ’ αποκοπήν αποζημίωση για τη συμμετοχή τους στις συνεδριάσεις του.
Άρθρο 14
Αρμοδιότητες Συμβουλίου Διοίκησης
1. Το Συμβούλιο Διοίκησης (Σ.Δ.) έχει τις αρμοδιότητες του παρόντος και όσες άλλες προβλέπονται από τον εσωτερικό κανονισμό του Ανώτατου Εκπαιδευτικού Ιδρύματος (Α.Ε.Ι.), εφόσον αυτές δεν έχουν ανατεθεί από τον νόμο σε άλλα όργανα του Α.Ε.Ι. Ειδικότερα, το Συμβούλιο Διοίκησης ασκεί τις ακόλουθες αρμοδιότητες:
α) Εγκρίνει, μετά από εισήγηση του Πρύτανη και γνώμη της Συγκλήτου, το τετραετές στρατηγικό σχέδιο του Α.Ε.Ι., το οποίο περιλαμβάνει κατ’ ελάχιστον τη στρατηγική για την ανάπτυξη του Α.Ε.Ι. σε τοπικό, εθνικό, ευρωπαϊκό και διεθνές επίπεδο, σύμφωνα με την ιδιαίτερη φυσιογνωμία του και το πλαίσιο της αποστολής του στους ακόλουθους τομείς: ακαδημαϊκή και ερευνητική πολιτική, διά βίου μάθηση και εκπαίδευση, ενίσχυση της εξωστρέφειας και της διεθνοποίησης του Ιδρύματος, ενίσχυση της σύνδεσης με την κοινωνία και την οικονομία, ανάπτυξη της καινοτομίας εντός του Α.Ε.Ι. και αναβάθμιση της ποιότητας του ακαδημαϊκού περιβάλλοντος του Α.Ε.Ι.
β) Εγκρίνει, μετά από εισήγηση του Πρύτανη, τις προγραμματικές συμφωνίες του άρθρου 15 του ν. 4653/2020 (Α’ 12) με το Υπουργείο Παιδείας και Θρησκευμάτων, οι οποίες συνάπτονται μετά από πρόταση του Πρύτανη.
γ) Εγκρίνει, μετά από εισήγηση του Πρύτανη και του Εκτελεστικού Διευθυντή, τον αρχικό συνοπτικό και αναλυτικό ετήσιο προϋπολογισμό του Α.Ε.Ι. (τακτικό προϋπολογισμό, προϋπολογισμό δημοσίων επενδύσεων και ίδιων πόρων), τις αναμορφώσεις του, καθώς και τον απολογισμό του Α.Ε.Ι. τους οποίους υποβάλλει προς έγκριση στο Υπουργείο Παιδείας και Θρησκευμάτων. Ειδικώς, οι αναμορφώσεις του τακτικού προϋπολογισμού που αφορούν σε μεταφορά πόρων από οποιονδήποτε κωδικό εξόδων, εφόσον το ύψος αυτών δεν υπερβαίνει το τριάντα τοις εκατό (30%) του τακτικού προϋπολογισμού, καθώς και οι αναμορφώσεις που αφορούν στον προϋπολογισμό δημοσίων επενδύσεων και την κατανομή έκτακτης επιχορήγησης στον τακτικό προϋπολογισμό, πραγματοποιούνται με απόφαση του Σ.Δ. χωρίς να απαιτείται έγκριση από τον Υπουργό Παιδείας και Θρησκευμάτων.
δ) Εγκρίνει, μετά από εισήγηση της Επιτροπής Ερευνών, τον αρχικό συνοπτικό και αναλυτικό προϋπολογισμό του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι., τον απολογισμό του, τις χρηματοοικονομικές καταστάσεις και τα αποτελέσματα χρήσης του.
ε) Εγκρίνει, μετά από εισήγηση του Διοικητικού Συμβουλίου της Εταιρείας Αξιοποίησης και Διαχείρισης της Περιουσίας του Α.Ε.Ι., τον αρχικό προϋπολογισμό της και τις αναμορφώσεις του, καθώς και τον απολογισμό της, τις χρηματοοικονομικές καταστάσεις και τα αποτελέσματα χρήσης της.
στ) Εγκρίνει, κατόπιν εισήγησης του Πρύτανη, την πρόταση για την έκδοση ή τροποποίηση του Οργανισμού του Α.Ε.Ι., την οποία υποβάλλει στο Υπουργείο Παιδείας και Θρησκευμάτων.
ζ) Εγκρίνει, κατόπιν εισήγησης του Εκτελεστικού Διευθυντή, την εκτέλεση δαπανών και λαμβάνει κάθε απόφαση που απαιτείται για τη διεξαγωγή κάθε είδους διαγωνιστικής διαδικασίας για τη σύναψη δημόσιων συμβάσεων με σκοπό την προμήθεια ειδών και την παροχή υπηρεσιών ή την εκτέλεση έργων ή μελετών, εφόσον οι δαπάνες βαρύνουν τον τακτικό προϋπολογισμό ή το ΕΠΑ του Α.Ε.Ι. και υπερβαίνουν το όριο της αξίας δαπανών που έχει ανατεθεί στον Πρύτανη του Α.Ε.Ι., σύμφωνα με την περ. ζ’ της παρ. 1 του άρθρου 15, καθώς και την εκτέλεση έργων και μελετών για την αναβάθμιση των υποδομών και του εξοπλισμού των ακαδημαϊκών μονάδων και λοιπών ακαδημαϊκών και ερευνητικών δομών του Α.Ε.Ι. στο πλαίσιο υλοποίησης του στρατηγικού σχεδίου του Α.Ε.Ι., σύμφωνα με τους διαθέσιμους πόρους του.
η) Συγκροτεί τις πάσης φύσεως επιτροπές, όπως τεχνικών προδιαγραφών, διενέργειας και αξιολόγησης, παρακολούθησης και παραλαβής, και εγκρίνει τα πρακτικά τους για διαγωνιστικές διαδικασίες που εμπίπτουν στην αρμοδιότητά του.
θ) Εγκρίνει το περιεχόμενο των πάσης φύσεως συμβάσεων με φυσικά ή νομικά πρόσωπα που δεσμεύουν το Α.Ε.Ι.
ι) Αποδέχεται, κατόπιν εισήγησης του Εκτελεστικού Διευθυντή, κάθε είδους δωρεά που αφορά σε χρήμα, ακίνητα, είδη, υπηρεσίες, εξοπλισμό ή την εκτέλεση έργων/μελετών, προς όφελος του Α.Ε.Ι., κληρονομιά ή κληροδοσία, καθώς και χορηγία, εφόσον δεν αντίκειται στην αποστολή του Α.Ε.Ι.
ια) Επιλέγει τον Εκτελεστικό Διευθυντή του Α.Ε.Ι., κατόπιν εισήγησης του Πρύτανη του Α.Ε.Ι., και τον παύει από τα καθήκοντά του.
ιβ) Εγκρίνει, κατόπιν εισήγησης της Επιτροπής Ερευνών, το ύψους του ποσοστού παρακράτησης επί τοις εκατό (%) των εσόδων κάθε κατηγορίας έργων/προγραμμάτων που παρακρατείται υπέρ του Ειδικού Λογαριασμού Κονδυλίων Έρευνας (Ε.Λ.Κ.Ε.) του Ανώτατου Εκπαιδευτικού Ιδρύματος (Α.Ε.Ι.), καθώς και την κατανομή των ετήσιων εσόδων του Ε.Λ.Κ.Ε., σύμφωνα με το άρθρο 237 και τη χρήση των αποθεματικών του Ε.Λ.Κ.Ε., σύμφωνα με το άρθρο 242.
ιγ) Εποπτεύει και ελέγχει τη λειτουργία του Ε.Λ.Κ.Ε. του Α.Ε.Ι., ορίζει τα μέλη της Επιτροπής Ερευνών, κατόπιν εισήγησης του Πρύτανη και πρότασης της Κοσμητείας κάθε Σχολής και ορίζει τους ορκωτούς ελεγκτές που διενεργούν τον ετήσιο έλεγχο.
ιδ) Ορίζει τα μέλη του Διοικητικού Συμβουλίου και τον Διευθύνοντα Σύμβουλο της Εταιρείας Αξιοποίησης και Διαχείρισης της Περιουσίας του Α.Ε.Ι., τους παύει από τα καθήκοντά τους, εποπτεύει τη λειτουργία της και ορίζει τους ορκωτούς ελεγκτές που διενεργούν τον ετήσιο έλεγχο.
ιε) Εγκρίνει την ίδρυση ή τη συμμετοχή σε εταιρείες τεχνοβλαστών ή άλλες εταιρείες, κατόπιν εισήγησης της Επιτροπής Ερευνών, και ορίζει τους εκπροσώπους του Α.Ε.Ι. στα όργανα διοίκησής τους.
ιστ) Εγκρίνει τον ετήσιο προγραμματισμό και απολογισμό για την αξιοποίηση της περιουσίας του Α.Ε.Ι., καθώς και τον ετήσιο απολογισμό δραστηριοτήτων του Α.Ε.Ι.
ιζ) Εγκρίνει, κατόπιν εισήγησης του Πρύτανη, το σχέδιο ετήσιου και πολυετούς προγραμματισμού προσλήψεων διοικητικού προσωπικού σύμφωνα με τις ανάγκες του Α.Ε.Ι. και υποβάλλει αυτό προς το Υπουργείο Παιδείας και Θρησκευμάτων.
ιη) Συγκροτεί το Τεχνικό Συμβούλιο του Ιδρύματος.
ιθ) Εγκρίνει τη σύναψη προγραμματικών συμβάσεων ή συμφωνιών με άλλους φορείς του δημοσίου τομέα.
κ) Προσελκύει νέες χρηματοδοτήσεις, δωρεές, οικονομικές ενισχύσεις και συνεργασίες με φορείς του εξωτερικού.
κα) Συγκροτεί τις Επιτροπές των άρθρων 218 έως 222 και εγκρίνει τα σχέδια των άρθρων 224 έως 228.
κβ) Ορίζει τους Κοσμήτορες των Σχολών του Α.Ε.Ι., πλην των μονοτμηματικών Σχολών, μεταξύ των τριών (3) υποψηφίων που υποδεικνύονται από την Επιτροπή Αξιολόγησης που συγκροτείται από την Κοσμητεία, σύμφωνα με το άρθρο 24, και τους παύει για σπουδαίο λόγο.
κγ) Ορίζει Πρόεδρο Τμήματος και Διευθυντή Τομέα αν σε ένα Τμήμα ή Τομέα δεν υπάρχουν υποψηφιότητες για το αντίστοιχο αξίωμα.
κδ) Ασκεί έλεγχο νομιμότητας των διαδικασιών εκλογής και εξέλιξης των μελών Διδακτικού και Ερευνητικού Προσωπικού (Δ.Ε.Π.) και δύναται να αναπέμπει τα πρακτικά εκλογής ή εξέλιξης εφόσον διαπιστώνονται πλημμέλειες επί της διαδικασίας.
κε) Παύει τους Αντιπρυτάνεις του Α.Ε.Ι. με αυξημένη πλειοψηφία οκτώ ενδεκάτων (8/11) για σπουδαίο λόγο, όπως την τέλεση πειθαρχικών παραπτωμάτων, τη μη εφαρμογή της κείμενης νομοθεσίας, του Εσωτερικού Κανονισμού, του Οργανισμού και των αποφάσεων του Συμβουλίου Διοίκησης, καθώς και την αναιτιολόγητη μη υλοποίηση του εγκεκριμένου στρατηγικού σχεδίου και των προγραμματικών συμφωνιών του Ιδρύματος του άρθρου 15 του ν. 4653/2020.
κστ) Εγκρίνει την ίδρυση Ερευνητικών Πανεπιστημιακών Ινστιτούτων, ελέγχει και εποπτεύει τη λειτουργία τους και ορίζει τους ορκωτούς ελεγκτές που διενεργούν τον ετήσιο έλεγχο.
κζ) Συνεργάζεται με τη Μονάδα Εσωτερικού Ελέγχου του Α.Ε.Ι.
κη) Δύναται να ζητά οποιαδήποτε πληροφορία, έγγραφο ή στοιχείο που σχετίζεται με τη λειτουργία του Α.Ε.Ι. και κατά την κρίση του είναι απαραίτητη για την εκτέλεση των αρμοδιοτήτων του.
κθ) Εγκρίνει την έκθεση πεπραγμένων του Πρύτανη και των Αντιπρυτάνεων του Α.Ε.Ι., της Επιτροπής Ερευνών και του Δ.Σ. της Εταιρείας Διαχείρισης και Αξιοποίησης της Περιουσίας.
λ) Συγκροτεί επιτροπές για τη μελέτη ή τη διεκπεραίωση θεμάτων που εμπίπτουν στις αρμοδιότητές του.
λα) Συντάσσει ετήσια έκθεση πεπραγμένων, την οποία κοινοποιεί στο Υπουργείο Παιδείας και Θρησκευμάτων και στην Εθνική Αρχή Ανώτατης Εκπαίδευσης (ΕΘ.Α.Α.Ε.).
2. Με απόφαση του Συμβουλίου Διοίκησης η άσκηση αρμοδιοτήτων των περ. ζ’, η’, θ’, ι’ και ιθ’ της παρ. 1 δύναται να μεταβιβάζεται στον Πρύτανη του Α.Ε.Ι. ή τον αρμόδιο Αντιπρύτανη, εφόσον του έχει ανατεθεί ο αντίστοιχος τομέας ευθύνης.
3. Οποιοδήποτε μέλος του Σ.Δ. δύναται να υποβάλει εγγράφως ενώπιον του Σ.Δ. πρόταση δυσπιστίας στο πρόσωπο του Πρύτανη, αν υφίσταται σπουδαίος λόγος, όπως η τέλεση πειθαρχικών παραπτωμάτων, η μη εφαρμογή της κείμενης νομοθεσίας, του εσωτερικού κανονισμού και των αποφάσεων του Σ.Δ. και η αναιτιολόγητη μη υλοποίηση του εγκεκριμένου στρατηγικού σχεδίου και των προγραμματικών συμφωνιών του Ιδρύματος του άρθρου 15 του ν. 4653/2020. Με απόφαση του Σ.Δ., η οποία λαμβάνεται με αυξημένη πλειοψηφία οκτώ ενδεκάτων (8/11), δύναται να γίνει δεκτή η πρόταση δυσπιστίας. Κατά την ίδια συνεδρίαση, με όμοια απόφαση που λαμβάνεται με την ίδια πλειοψηφία, αποφασίζεται αν ο Πρύτανης παύεται και από εσωτερικό μέλος του Σ.Δ., καθώς και, στην περίπτωση αυτή, ποιο από τα εσωτερικά μέλη αναλαμβάνει προσωρινά τα καθήκοντα Πρύτανη. Η ανάληψη καθηκόντων Πρύτανη, κατ’ εφαρμογή του προηγούμενου εδαφίου, είναι μεταβατική μέχρι την ανάδειξη νέου Πρύτανη, σύμφωνα με το άρθρο 11.
Άρθρο 15
Αρμοδιότητες Πρύτανη
1. Ο Πρύτανης έχει τις αρμοδιότητες του παρόντος και όσες άλλες προβλέπονται από τον εσωτερικό κανονισμό του Ανώτατου Εκπαιδευτικού Ιδρύματος (Α.Ε.Ι.), εφόσον αυτές δεν έχουν ανατεθεί από τον νόμο σε άλλα όργανα του Α.Ε.Ι. Ειδικότερα ο Πρύτανης ασκεί τις ακόλουθες αρμοδιότητες:
α) Προΐσταται του Α.Ε.Ι, το εκπροσωπεί δικαστικώς και εξωδίκως και έχει τη γενική εποπτεία λειτουργίας του.
β) Προΐσταται του Συμβουλίου Διοίκησης (Σ.Δ.) και της Συγκλήτου του Α.Ε.Ι., καταρτίζει την ημερήσια διάταξη, ορίζει εισηγητές των θεμάτων της ημερήσιας διάταξης, προεδρεύει των εργασιών τους, εισηγείται τα θέματα για τα οποία δεν έχει ορίσει ως εισηγητή άλλο μέλος και μεριμνά για την εφαρμογή των αποφάσεών τους.
γ) Έχει την ευθύνη της τήρησης της νομοθεσίας, του Εσωτερικού Κανονισμού Λειτουργίας του Α.Ε.Ι. και των αποφάσεων των οργάνων διοίκησης του Α.Ε.Ι.
δ) Έχει την ευθύνη για την εύρυθμη λειτουργία των υπηρεσιών του Α.Ε.Ι. και μεριμνά για τη συνεργασία των οργάνων του Α.Ε.Ι., των διδασκόντων και των φοιτητών.
ε) Καταρτίζει, σε συνεργασία με τον αρμόδιο Αντιπρύτανη και τον Εκτελεστικό Διευθυντή, τον προϋπολογισμό του Α.Ε.Ι. (τακτικό προϋπολογισμό, προϋπολογισμό δημοσίων επενδύσεων και ίδιων πόρων), καθώς και τις αναμορφώσεις τους και τους υποβάλλει προς έγκριση στο Σ.Δ.
στ) Καταρτίζει, σε συνεργασία με τον αρμόδιο Αντιπρύτανη και τον Εκτελεστικό Διευθυντή, τον τελικό οικονομικό απολογισμό του Α.Ε.Ι. και τον υποβάλλει προς έγκριση στο Σ.Δ.
ζ) Εγκρίνει την εκτέλεση δαπανών και λαμβάνει κάθε απόφαση που απαιτείται για τη σύναψη δημόσιων συμβάσεων με σκοπό την προμήθεια ειδών, την παροχή υπηρεσιών και την εκτέλεση έργων ή μελετών, καθαρής αξίας, πλέον Φόρου Προστιθέμενης Αξίας (Φ.Π.Α.), με ανώτατο όριο το ποσό που αντιστοιχεί στη διαγωνιστική διαδικασία της απευθείας ανάθεσης, εφόσον οι δαπάνες βαρύνουν τον τακτικό προϋπολογισμό ή το ΕΠΑ του Α.Ε.Ι.
η) Συγκροτεί τις πάσης φύσεως επιτροπές, όπως τεχνικών προδιαγραφών, διενέργειας και αξιολόγησης, παρακολούθησης και παραλαβής, και εγκρίνει τα πρακτικά τους για διαγωνιστικές διαδικασίες για τις οποίες έχει αρμοδιότητα ο Πρύτανης, σύμφωνα με την περ. ζ).
θ) Υπογράφει τις πάσης φύσεως συμβάσεις με φυσικά ή νομικά πρόσωπα που δεσμεύουν το Α.Ε.Ι.
ι) Καταρτίζει, σε συνεργασία με τους Αντιπρυτάνεις ανά τομέα ευθύνης και τον Εκτελεστικό Διευθυντή, τετραετές στρατηγικό σχέδιο για την ανάπτυξη του Α.Ε.Ι. σε θέματα ακαδημαϊκά, ερευνητικά, διεθνοποίησης, διά βίου μάθησης, σύνδεσης με την κοινωνία και την οικονομία, ενίσχυσης της καινοτομίας εντός του Α.Ε.Ι. και εν γένει ενίσχυσης της ποιότητας του ακαδημαϊκού περιβάλλοντος του Α.Ε.Ι., το οποίο υποβάλλει προς έγκριση στο Σ.Δ.
ια) Καταρτίζει, σε συνεργασία με τους Αντιπρυτάνεις του Α.Ε.Ι. ανά τομέα ευθύνης τους και τον Εκτελεστικό Διευθυντή, τις προγραμματικές συμφωνίες του άρθρου 15 του ν. 4653/2020 (Α’ 12) με το Υπουργείο Παιδείας και Θρησκευμάτων και υποβάλλει αυτές προς έγκριση στο Σ.Δ.
ιβ) Είναι διατάκτης των δαπανών του Α.Ε.Ι.
ιγ) Καταρτίζει, σε συνεργασία με τους Αντιπρυτάνεις ανά τομέα ευθύνης και τον Εκτελεστικό Διευθυντή, σχέδιο του εσωτερικού κανονισμού και το υποβάλλει προς έγκριση στη Σύγκλητο.
ιδ) Καταρτίζει, σε συνεργασία με τους Αντιπρυτάνεις και τον Εκτελεστικό Διευθυντή, σχέδιο του Οργανισμού του Α.Ε.Ι. και το υποβάλλει προς έγκριση στο Σ.Δ.
ιε) Προεδρεύει του Συμβουλίου του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Α.Ε.Ι. και εισηγείται προς τη Σύγκλητο τον ορισμό του Διευθυντή Επιμόρφωσης.
ιστ) Καταρτίζει, σε συνεργασία με τον Εκτελεστικό Διευθυντή, το σχέδιο ετήσιου και πολυετούς προγραμματισμού προσλήψεων διοικητικού προσωπικού σύμφωνα με τις ανάγκες του Α.Ε.Ι. και υποβάλλει αυτό προς έγκριση στο Σ.Δ.
ιζ) Προκηρύσσει τις νέες θέσεις μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) και εκδίδει τις πράξεις διορισμού όλων των κατηγοριών προσωπικού του Α.Ε.Ι., τις πράξεις υπηρεσιακών μεταβολών του προσωπικού, εκτός αν αυτές έχουν ανατεθεί ειδικώς σε άλλα όργανα, καθώς και τις διαπιστωτικές πράξεις άγονης εκλογής ή αρνητικής κρίσης.
ιη) Μεριμνά για την οργάνωση των διοικητικών υπηρεσιών του Α.Ε.Ι. και τοποθετεί το διοικητικό προσωπικό σε αυτές.
ιθ) Ορίζει, κατόπιν εισήγησης του Εκτελεστικού Διευθυντή, τους Προϊσταμένους των διοικητικών δομών, έως την ολοκλήρωση των διαδικασιών κρίσης και επιλογής Προϊσταμένων, σύμφωνα με το άρθρο 86 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) και μεταβιβάζει το δικαίωμα υπογραφής εγγράφων στους προϊσταμένους των υπηρεσιών του Α.Ε.Ι.
κ) Συντάσσει ετήσια έκθεση πεπραγμένων, την οποία υποβάλλει προς το Σ.Δ. και τη Σύγκλητο του Α.Ε.Ι.
κα) Συγκροτεί επιτροπές για τη μελέτη ή τη διεκπεραίωση θεμάτων που εμπίπτουν στις αρμοδιότητές του.
κβ) Καταρτίζει, σε συνεργασία με τον αρμόδιο Αντιπρύτανη και τον Εκτελεστικό Διευθυντή, τον ετήσιο προγραμματισμό και απολογισμό για την αξιοποίηση της περιουσίας του Α.Ε.Ι., καθώς και τον ετήσιο απολογισμό δραστηριοτήτων και της εν γένει λειτουργίας του Α.Ε.Ι. και τους υποβάλλει προς έγκριση στο Σ.Δ.
κγ) Προεδρεύει της Επιτροπής Ερευνών του Ειδικού Λογαριασμού Κονδυλίων Έρευνας (Ε.Λ.Κ.Ε.).
κδ) Προεδρεύει του Διοικητικού Συμβουλίου της Εταιρείας Αξιοποίησης και Διαχείρισης της Περιουσίας του Α.Ε.Ι.
κε) Εισηγείται προς τη Σύγκλητο τα μέλη του Συμβουλίου του Κ.Ε.ΔΙ.ΒΙ.Μ., μετά από πρόταση της Κοσμητείας κάθε Σχολής.
κστ) Δύναται να ζητά τη χορήγηση στοιχείων και εγγράφων από οποιοδήποτε όργανο και να τα θέτει υπόψη του Σ.Δ.
κζ) Είναι υπεύθυνος για θέματα ασφάλειας και για την προστασία του πάσης φύσεως προσωπικού και των φοιτητών του Α.Ε.Ι., καθώς και της ακίνητης και κινητής περιουσίας του Ιδρύματος.
κη) Μεριμνά για τη λήψη μέτρων που διασφαλίζουν την ισότιμη πρόσβαση του διδακτικού προσωπικού, ερευνητικού, διοικητικού και λοιπού προσωπικού με αναπηρία στους χώρους του Α.Ε.Ι., καθώς και την πρόσβαση των φοιτητών με αναπηρία ή ειδικές εκπαιδευτικές ανάγκες στη διδασκαλία και την έρευνα και όλες τις δραστηριότητες που αναπτύσσονται εντός της ακαδημαϊκής κοινότητας.
κθ) Λαμβάνει κάθε είδους μέτρα για την αντιμετώπιση επειγόντων ζητημάτων, όταν τα αρμόδια όργανα διοίκησης του Α.Ε.Ι. αδυνατούν να λειτουργήσουν και να λάβουν αποφάσεις.
2. Με απόφαση του Πρύτανη, κατόπιν σύμφωνης γνώμης του Σ.Δ., καθορίζεται η σειρά αναπλήρωσης του Πρύτανη, από τους Αντιπρυτάνεις, όταν απουσιάζει ή κωλύεται να ασκήσει τα καθήκοντά του, καθορίζεται ο τομέας ευθύνης κάθε Αντιπρύτανη και μεταβιβάζονται οι αρμοδιότητες της παρ. 1, πλην αυτών της περ. β), σύμφωνα με τον τομέα ευθύνης που ανατίθεται ανά περίπτωση.
3. Με απόφαση του Πρύτανη, κατόπιν σύμφωνης γνώμης του Σ.Δ., οι αρμοδιότητες της περ. ιη) της παρ. 1 δύνανται να μεταβιβάζονται προς τον Εκτελεστικό Διευθυντή.
4. Με απόφαση του Πρύτανη, κατόπιν σύμφωνης γνώμης του Σ.Δ., οι αρμοδιότητες των περ. κβ) και κδ) της παρ. 1 δύναται να μεταβιβάζονται προς άλλο μέλος Δ.Ε.Π. πλήρους απασχόλησης του Α.Ε.Ι., εφόσον στο Καταστατικό της Εταιρείας Αξιοποίησης και Διαχείρισης της Περιουσίας του Α.Ε.Ι. προβλέπεται ότι δύναται ως Πρόεδρος του Δ.Σ. να ορίζεται και άλλο μέλος Δ.Ε.Π. του Α.Ε.Ι. πλην του Πρύτανη ή του Αντιπρύτανη του Α.Ε.Ι.
Άρθρο 16
Σύγκλητος
1. Η Σύγκλητος αποτελείται από: α) τον Πρύτανη, β) τους Κοσμήτορες των Σχολών, γ) τους Προέδρους των Τμημάτων, δ) έναν (1) εκπρόσωπο από κάθε κατηγορία μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.), και Ειδικού Τεχνικού Εργαστηριακού Προσωπικού (Ε.Τ.Ε.Π.) του Ανώτατου Εκπαιδευτικού Ιδρύματος (Α.Ε.Ι.), εφόσον υπηρετούν σε αυτό αντίστοιχες κατηγορίες προσωπικού, που αναδεικνύονται σύμφωνα με το άρθρο 41 και ε) τους εκπροσώπους των φοιτητών σε ποσοστό δέκα τοις εκατό (10%) του συνόλου των μελών της Συγκλήτου των περ. α) έως γ). Αν, με βάση το παραπάνω ποσοστό, προκύπτει δεκαδικός αριθμός, ο οποίος είναι μεγαλύτερος από το 0,5, στρογγυλοποιείται στην αμέσως μεγαλύτερη ακέραιη μονάδα, με την υποχρέωση εκπροσώπησης κάθε κύκλου σπουδών, κατ’ ελάχιστον από έναν (1) φοιτητή. Οι εκπρόσωποι των φοιτητών αναδεικνύονται από το Συμβούλιο Φοιτητών σύμφωνα με το άρθρο 43.
2. Δικαίωμα συμμετοχής στις συνεδριάσεις της Συγκλήτου, χωρίς δικαίωμα ψήφου, έχουν οι Αντιπρυτάνεις, στους οποίους ανατίθεται τομέας ευθύνης σχετικός με τις αρμοδιότητες της παρ. 4.
3. Η Σύγκλητος συνεδριάζει νόμιμα, ακόμη και αν δεν έχουν αναδειχτεί οι εκπρόσωποι των φοιτητών και των κατηγοριών των μελών Ε.ΔΙ.Π., Ε.Ε.Π. και Ε.Τ.Ε.Π. του Α.Ε.Ι.
4. Η Σύγκλητος έχει τις ακόλουθες αρμοδιότητες και όσες άλλες προβλέπονται από τον εσωτερικό κανονισμό λειτουργίας του Α.Ε.Ι., εφόσον αυτές δεν έχουν ανατεθεί από τον νόμο σε άλλα όργανα του Α.Ε.Ι.:
α) Εγκρίνει την ίδρυση ή την τροποποίηση προγραμμάτων σπουδών πρώτου, δεύτερου και τρίτου κύκλου, συμπεριλαμβανομένων των ξενόγλωσσων προγραμμάτων σπουδών του Ιδρύματος, καθώς και το περιεχόμενό τους.
β) Εγκρίνει τους εσωτερικούς κανονισμούς λειτουργίας των προγραμμάτων σπουδών.
γ) Εγκρίνει τον ιδρυματικό κατάλογο μαθημάτων.
δ) Υποβάλλει προς τον Υπουργό Παιδείας και Θρησκευμάτων γνώμη για την ίδρυση, κατάργηση, συγχώνευση, απορρόφηση, κατάτμηση, μετονομασία ή αλλαγή έδρας Σχολών και Τμημάτων του Ιδρύματος.
ε) Εγκρίνει τη σύναψη συνεργασιών με ιδρύματα της ημεδαπής ή αλλοδαπής ή ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258) για την οργάνωση διιδρυματικών προγραμμάτων σπουδών πρώτου, δεύτερου και τρίτου κύκλου, καθώς και τα πρωτόκολλα για ακαδημαϊκή ή ερευνητική συνεργασία με φορείς της ημεδαπής ή αλλοδαπής.
στ) Εγκρίνει τον εσωτερικό κανονισμό λειτουργίας του Α.Ε.Ι., κατόπιν εισήγησης του Πρύτανη.
ζ) Εγκρίνει την έναρξη και τη λήξη των ακαδημαϊκών εξαμήνων.
η) Επεξεργάζεται και υποβάλλει προτάσεις προς το Συμβούλιο Διοίκησης για την κατάρτιση του τετραετούς στρατηγικού σχεδίου του Α.Ε.Ι. σε θέματα ακαδημαϊκής και ερευνητικής πολιτικής και ανάπτυξης, διεθνοποίησης, διά βίου μάθησης, σύνδεσης με την κοινωνία και την οικονομία, ενίσχυσης της καινοτομίας εντός του Α.Ε.Ι. και εν γένει ενίσχυσης της ποιότητας του ακαδημαϊκού περιβάλλοντος του Ιδρύματος.
θ) Χαράσσει την εκπαιδευτική και ερευνητική πολιτική του Α.Ε.Ι., μεριμνώντας για τη διασφάλιση και την αναβάθμιση της ποιότητάς του και συγκροτεί την Επιτροπή Διασφάλισης Ποιότητας του Α.Ε.Ι.
ι) Εγκρίνει την ίδρυση πανεπιστημιακών εργαστηρίων, πανεπιστημιακών κλινικών, πανεπιστημιακών μουσείων, ερευνητικών ινστιτούτων, κατόπιν εισήγησης του αρμόδιου οργάνου των μονάδων στις οποίες εγκαθίστανται και ορίζει τον επικεφαλής αυτών έως τη διενέργεια της πρώτης εκλογικής διαδικασίας, καθώς και αν δεν υπάρχουν υποψηφιότητες ή ελλείψει αυτών για οιονδήποτε λόγο.
ια) Εγκρίνει την ίδρυση Τομέων στις υφιστάμενες ακαδημαϊκές μονάδες, Τμήματα ή Σχολές και τις μεταβολές αυτών.
ιβ) Εγκρίνει την ίδρυση του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Α.Ε.Ι. και τον Εσωτερικό Κανονισμό Λειτουργίας του.
ιγ) Συγκροτεί το Συμβούλιο του Κ.Ε.ΔΙ.ΒΙ.Μ. και ορίζει τον Διευθυντή Επιμόρφωσης του Κέντρου, κατόπιν εισήγησης του Πρύτανη.
ιδ) Εγκρίνει την ίδρυση του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.) και τον Εσωτερικό Κανονισμό Λειτουργίας του.
ιε) Εγκρίνει, κατόπιν εισήγησης του Δ.Σ. του ΠΑ.Κ.Ε.Κ., την ίδρυση, συγχώνευση, κατάτμηση, κατάργηση ή μετονομασία Ερευνητικών Ινστιτούτων.
ιστ) Επιλέγει, κατόπιν εισήγησης του Δ.Σ. του ΠΑ.Κ.Ε.Κ., τους Επιστημονικούς Διευθυντές των Ερευνητικών Ινστιτούτων, καθώς και τα μέλη των Επιστημονικών Επιτροπών, εφόσον υφίστανται.
ιζ) Εγκρίνει τον ετήσιο προγραμματισμό προσλήψεων μελών Διδακτικού και Ερευνητικού Προσωπικού (Δ.Ε.Π.), Ε.Ε.Π., Ε.ΔΙ.Π. και Ε.Τ.Ε.Π., και έκτακτου διδακτικού προσωπικού, κατόπιν εισήγησης των Κοσμητειών των Σχολών του Α.Ε.Ι., μετά από πρόταση των Συνελεύσεων των Τμημάτων, τον οποίο υποβάλλει προς το Υπουργείο Παιδείας και Θρησκευμάτων.
ιη) Κατανέμει τις θέσεις μελών Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. και έκτακτου διδακτικού προσωπικού που εγκρίνονται από το Υπουργείο Παιδείας και Θρησκευμάτων προς τα Τμήματα του Α.Ε.Ι., σύμφωνα με τις ανάγκες τους και τον εγκεκριμένο ετήσιο προγραμματισμό προσλήψεων.
ιθ) Εγκρίνει τις αιτήσεις μετακίνησης μελών Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. από ένα Τμήμα σε άλλο Τμήμα του ίδιου Α.Ε.Ι. ή άλλου Α.Ε.Ι., σύμφωνα με το άρθρο 153.
κ) Απονέμει τίτλους Ομότιμων και Επιτίμων Καθηγητών και Επίτιμων Διδακτόρων, κατόπιν εισήγησης της Κοσμητείας.
κα) Επιλέγει τα μέλη του Διοικητικού Συμβουλίου, τον Διευθυντή και τον Αναπληρωτή Διευθυντή των Ερευνητικών Πανεπιστημιακών Ινστιτούτων, κατόπιν δημόσιας πρόσκλησης, σύμφωνα με το άρθρο 269.
κβ) Ελέγχει τα εγκεκριμένα Μητρώα Γνωστικών Αντικειμένων και τα Μητρώα Εσωτερικών και Εξωτερικών Εκλεκτόρων, και δύναται να τα αναπέμψει όπου διαπιστώνεται ότι δεν έχουν καταρτιστεί με διαφανή και αξιοκρατικό τρόπο.
Άρθρο 17
Εκτελεστικός Διευθυντής
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται θέση Εκτελεστικού Διευθυντή επί θητεία, που υπάγεται απευθείας στο Συμβούλιο Διοίκησης (Σ.Δ.) του Α.Ε.Ι. Ο Εκτελεστικός Διευθυντής επιλέγεται κατόπιν δημόσιας πρόσκλησης, που επισπεύδεται με επιμέλεια του Πρύτανη του Α.Ε.Ι. Η θητεία του Διευθυντή είναι παράλληλη με τη θητεία του Σ.Δ.
2. Η πρόσκληση περιλαμβάνει τα απαιτούμενα προσόντα, καθώς και τα πρόσθετα επιθυμητά προσόντα, που συνεκτιμώνται, τον τρόπο και τα δικαιολογητικά απόδειξης των προσόντων που λαμβάνονται υπόψη για την αξιολόγηση των υποψηφίων, την προθεσμία υποβολής των αιτήσεων και τον τρόπο υποβολής τους, καθώς και τη δυνατότητα διενέργειας προσωπικής συνέντευξης των υποψηφίων.
3. Ως ελάχιστα προσόντα επιλογής του Διευθυντή του Α.Ε.Ι. ορίζονται τα εξής:
α) πτυχίο και μεταπτυχιακός τίτλος σπουδών Α.Ε.Ι. της ημεδαπής ή ισότιμοι τίτλοι της αλλοδαπής,
β) πολύ καλή γνώση της αγγλικής γλώσσας ή μίας (1) ξένης γλώσσας κράτους μέλους της Ευρωπαϊκής Ένωσης (Ε.Ε.), σύμφωνα με το άρθρο 28 του π.δ. 50/2001 (Α’ 39),
γ) επαγγελματική εμπειρία τουλάχιστον τριών (3) ετών σε θέματα σχετικά με την τριτοβάθμια εκπαίδευση ή την έρευνα ή εν γένει διοικητική εμπειρία σε ερευνητικούς οργανισμούς ή υπηρεσίες ή επιχειρήσεις του δημόσιου ή του ιδιωτικού τομέα της ημεδαπής ή της αλλοδαπής.
Πλέον των προσόντων διορισμού του παρόντος, απαιτείται το φυσικό πρόσωπο που θα επιλεγεί ως Εκτελεστικός Διευθυντής του Α.Ε.Ι., να έχει τα γενικά προ- σόντα και τις προϋποθέσεις διορισμού, όπως αυτά ορίζονται στον Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 25), και να μην έχει τα κωλύματα διορισμού του ίδιου νόμου.
4. Δικαίωμα συμμετοχής στη δημόσια πρόσκληση της παρ. 1 έχουν: α) δημόσιοι υπάλληλοι με σχέση εργασίας δημοσίου δικαίου ή Ιδιωτικού Δικαίου Αορίστου Χρόνου που ανήκουν οργανικά στο Α.Ε.Ι., β) δημόσιοι υπάλληλοι άλλων φορέων του δημόσιου τομέα, όπως αυτός ορίζεται στην περ. α) της παρ. 1 του άρθρου 14 του ν. 4270/2014 (Α’ 143) και γ) ιδιώτες. Αποκλείονται από τη δυνατότητα συμμετοχής τα μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.), Ειδικού Τεχνικού Εργαστηριακού Προσωπικού (Ε.Τ.Ε.Π.) των Α.Ε.Ι. και ερευνητές και λοιπό προσωπικό των ερευνητικών κέντρων, ινστιτούτων και τεχνολογικών φορέων του άρθρου 13Α του ν. 4310/2014 (Α’ 258). Αν επιλεγεί υποψήφιος που υπηρετεί με σχέση εργασίας ορισμένου χρόνου ή έργου σε φορείς της περ. α) της παρ. 1 του άρθρου 14 του ν. 4270/2014, απαραίτητη προϋπόθεση για την τοποθέτησή του αποτελεί η προηγούμενη καταγγελία της σύμβασής του κατόπιν αίτησής του, χωρίς να δικαιούται οιαδήποτε αποζημίωση ή άλλο δικαίωμα που απορρέει από την καταγγελία της σύμβασής του. Σε περίπτωση επιλογής υπαλλήλου του δημοσίου τυγχάνει ανάλογης εφαρμογής η παρ. 4 του άρθρου 84 του ν. 3528/2007. Δεν υφίσταται περιορισμός ως προς τον αριθμό των θητειών που δύναται να επιλεγεί το ίδιο φυσικό πρόσωπο στη θέση του Εκτελεστικού Διευθυντή.
5. Το Συμβούλιο Διοίκησης αξιολογεί τις αιτήσεις των υποψηφίων, συνεκτιμά το σύνολο των προσόντων τους σύμφωνα με τους όρους της πρόσκλησης και επιλέγει με αυξημένη πλειοψηφία οκτώ ενδεκάτων (8/11) αυτόν που θεωρεί καταλληλότερο για την πλήρωση της θέσης. Αν δεν επιτευχθεί η απαιτούμενη πλειοψηφία, η διαδικασία επαναλαμβάνεται, όπου απαιτείται πλειοψηφία επτά ενδεκάτων (7/11). Αν και πάλι δεν επιτευχθεί η απαιτούμενη πλειοψηφία η διαδικασία επαναλαμβάνεται μεταξύ των δύο πρώτων σε προτίμηση υποψηφίων, όπου και επιλέγεται αυτός που συγκεντρώνει την απόλυτη πλειοψηφία.
6. Η τοποθέτηση του Εκτελεστικού Διευθυντή πραγματοποιείται:
α) Με πράξη του Πρύτανη, αν ο επιλεγείς υποψήφιος προέρχεται από το προσωπικό του Α.Ε.Ι.
β) Με κοινή απόφαση των αρμοδίων οργάνων του Υπουργείου Παιδείας και Θρησκευμάτων και του ανά περίπτωση οικείου Υπουργείου, με την οποία αποσπάται ο επιλεγείς υπάλληλος κατά παρέκκλιση της διαδικασίας και των προϋποθέσεων που προβλέπονται για τους δημόσιους υπαλλήλους, όπως εκάστοτε ισχύει, χωρίς να απαιτείται σύμφωνη γνώμη του φορέα στον οποίο υπηρετεί, αν έχει την ιδιότητα δημόσιου υπαλλήλου που υπηρετεί σε άλλον φορέα του δημόσιου τομέα, πλην του Α.Ε.Ι. Εάν επιλεχθεί υπάλληλος Ο.Τ.Α. α’ ή β’ βαθμού, απαιτείται προηγούμενη σύμφωνη γνώμη του αρμοδίου για τον διορισμό οργάνου του φορέα προέλευσης σύμφωνα με την παρ. 6Α του άρθρου 44 του ν. 4674/2020 (Α’ 53) και την παρ. 1 του άρθρου 177 του ν. 4876/2021 (Α’ 251, διόρθωση σφάλματος Α’64).
γ) Με πράξη του Πρύτανη του Α.Ε.Ι., κατόπιν έγκρισης της Επιτροπής της Πράξης Υπουργικού Συμβουλίου 33/2006 (Α’ 280), αν ο επιλεγείς υποψήφιος είναι ιδιώτης.
7. Το ύψος των αποδοχών του Εκτελεστικού Διευθυντή του Α.Ε.Ι. καθορίζεται στον μισθό που αντιστοιχεί στο καταληκτικό μισθολογικό κλιμάκιο (Μ.Κ.), σύμφωνα με το Κεφάλαιο Β’ του ν. 4354/2015 (Α’ 176). Ο Εκτελεστικός Διευθυντής λαμβάνει το επίδομα Προϊσταμένου γενικής διεύθυνσης του άρθρου 16 του ως άνω νόμου.
8. Η θητεία του Εκτελεστικού Διευθυντή λήγει αυτοδικαίως με τη λήξη της θητείας του Συμβουλίου Διοίκησης. Η θητεία του Εκτελεστικού Διευθυντή δύναται να λήξει πρόωρα με απόφαση του Συμβουλίου Διοίκησης που λαμβάνεται με αυξημένη πλειοψηφία οκτώ ενδεκάτων (8/11) για σπουδαίο λόγο που ανάγεται σε πλημμελή εκτέλεση των καθηκόντων του ή μη υλοποίηση των αποφάσεων του Συμβουλίου Διοίκησης ή αδυναμία εκτέλεσης των καθηκόντων του, καθώς επίσης και αν συντρέχουν οι προϋποθέσεις δυνητικής θέσης σε αργία κατά την παρ. 1 του άρθρου 104 του ν. 3528/2007. Η καθ’ οιονδήποτε τρόπο λήξη της θητείας του Εκτελεστικού Διευθυντή ισοδυναμεί με: α) λήξη της τοποθέτησής του στην εν λόγω θέση και επιστροφή του στη θέση και την οργανική μονάδα όπου υπηρετούσε στο Α.Ε.Ι. πριν από την επιλογή του, αν είναι υπάλληλος του Α.Ε.Ι., β) λήξη της απόσπασης αν έχει την ιδιότητα υπαλλήλου άλλου φορέα και γ) απόλυση αν είναι ιδιώτης. Ο ως άνω τερματισμός δεν γεννά κανένα δικαίωμα αποζημίωσης ή άλλης αξίωσης του υπαλλήλου.
Άρθρο 18
Αρμοδιότητες Εκτελεστικού Διευθυντή
1. Ο Εκτελεστικός Διευθυντής του Ανώτατου Εκπαιδευτικού Ιδρύματος (Α.Ε.Ι.) προΐσταται των οργανικών μονάδων του Α.Ε.Ι. και του προσωπικού τους, πλην της Μονάδας Εσωτερικού Ελέγχου, συντονίζει και εποπτεύει το έργο τους, μεριμνά για την ομαλή και αποτελεσματική διοικητική και οικονομική λειτουργία του Α.Ε.Ι., την εφαρμογή του στρατηγικού σχεδίου και της ετήσιας στοχοθεσίας του και συνεργάζεται με τους προϊσταμένους και το λοιπό προσωπικό των οργανικών μονάδων του Α.Ε.Ι. με σκοπό την εκπλήρωση της αποστολής του. Ειδικότερα, ο Εκτελεστικός Διευθυντής του Α.Ε.Ι. ασκεί τις ακόλουθες αρμοδιότητες:
α) Επικουρεί το Συμβούλιο Διοίκησης (Σ.Δ.) και τον Πρύτανη κατά την άσκηση των αρμοδιοτήτων τους και εισηγείται επί θεμάτων που του ανατίθενται σχετικά με την οργάνωση, τη λειτουργία και τον συντονισμό των δράσεων του Α.Ε.Ι.,
β) παρακολουθεί την υλοποίηση του στρατηγικού σχεδίου του άρθρου 224 του παρόντος, των συμφωνιών προγραμματικού σχεδιασμού του άρθρου 15 του ν. 4653/2020 (Α’ 12), της ετήσιας στοχοθεσίας του Α.Ε.Ι. και των αποφάσεων των οργάνων διοίκησης του Α.Ε.Ι.,
γ) συντονίζει και εποπτεύει την υλοποίηση του σχεδίου ψηφιακού μετασχηματισμού του Α.Ε.Ι.,
δ) εισηγείται την εφαρμογή μέτρων προς τον Πρύτανη του Α.Ε.Ι. για την επίτευξη των στόχων του Α.Ε.Ι., του Ειδικού Λογαριασμού Κονδυλίων Έρευνας (Ε.Λ.Κ.Ε.) και της Εταιρείας Αξιοποίησης και Διαχείρισης της Περιουσίας του Α.Ε.Ι.,
ε) μετέχει στα συλλογικά όργανα του Α.Ε.Ι. στα οποία προεδρεύει ο Πρύτανης ή ο αρμόδιος ανά περίπτωση Αντιπρύτανης, καθώς και στο Διοικητικό Συμβούλιο της Εταιρείας Διαχείρισης και Αξιοποίησης της Περιουσίας του Α.Ε.Ι., κατόπιν εντολής του Πρύτανη, χωρίς δικαίωμα ψήφου,
στ) σχεδιάζει και συντονίζει τις δράσεις προβολής του Α.Ε.Ι. σύμφωνα με τις αποφάσεις των οργάνων του,
ζ) συνεργάζεται με τη Μονάδα Εσωτερικού Ελέγχου για την εφαρμογή του συστήματος εσωτερικού ελέγχου και τη βελτίωση της αποτελεσματικότητας των υπηρεσιών του Α.Ε.Ι.,
η) παρακολουθεί το έργο των επιτροπών των άρθρων 218 έως 222 και την εκπόνηση των σχεδίων των άρθρων 224 έως 228,
θ) συνεργάζεται με όλες τις οργανικές και ακαδημαϊκές μονάδες του Α.Ε.Ι., προκειμένου να παρακολουθεί την ορθή εφαρμογή των αποφάσεων των οργάνων διοίκησης του Α.Ε.Ι. και να εισηγείται προς τον Πρύτανη του Α.Ε.Ι. μέτρα για τη βελτίωση της αποτελεσματικότητας και αποδοτικότητάς τους,
ι) καταρτίζει ετήσια έκθεση δραστηριοτήτων, την οποία υποβάλλει προς τον Πρύτανη του Α.Ε.Ι. και
ια) ασκεί κάθε άλλη αρμοδιότητα που καθορίζεται από τον εσωτερικό κανονισμό λειτουργίας του Α.Ε.Ι. ή του ανατίθεται από τον Πρύτανη του Α.Ε.Ι.
2. Ο Εκτελεστικός Διευθυντής δύναται να ασκεί αρμοδιότητες οικονομικής διαχείρισης του προϋπολογισμού του Α.Ε.Ι. (τακτικού προϋπολογισμού, προϋπολογισμού δημοσίων επενδύσεων και ίδιων πόρων), κατόπιν σύμφωνης γνώμης του Σ.Δ. και μεταβίβασης της σχετικής αρμοδιότητας από τον Πρύτανη του Α.Ε.Ι., εφόσον αυτή δεν έχει μεταβιβαστεί σε Αντιπρύτανη του Α.Ε.Ι.
Άρθρο 19
Απαλλαγή από τα διδακτικά καθήκοντα
Ο Πρύτανης και οι Αντιπρυτάνεις του Ανώτατου Εκπαιδευτικού Ιδρύματος (Α.Ε.Ι.) απαλλάσσονται, εν όλω ή εν μέρει, από τα διδακτικά τους καθήκοντα, με απόφαση της Συγκλήτου του Α.Ε.Ι. Με όμοια απόφαση, κατόπιν εισήγησης του Τμήματος, δύναται να απαλλάσσονται από μέρος των διδακτικών τους καθηκόντων τα εσωτερικά μέλη του Συμβουλίου Διοίκησης του Α.Ε.Ι.
ΚΕΦΑΛΑΙΟ Γ’
ΑΚΑΔΗΜΑΪΚΗ ΔΙΑΡΘΡΩΣΗ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ ΚΑΙ ΟΡΓΑΝΑ ΤΟΥΣ
Άρθρο 20
Ακαδημαϊκή διάρθρωση των Ανώτατων Εκπαιδευτικών Ιδρυμάτων
1. Κάθε Ανώτατο Εκπαιδευτικό Ίδρυμα (Α.Ε.Ι.) διαρθρώνεται από ακαδημαϊκές μονάδες δύο (2) επιπέδων: α) τις Σχολές και β) τα Τμήματα.
2. Κάθε Σχολή διαρθρώνεται κατ’ ελάχιστον από δύο (2) Τμήματα, καλύπτει μία (1) ενότητα συγγενών επιστημονικών περιοχών και εξασφαλίζει τη διεπιστημονική προσέγγιση στη διδασκαλία και την έρευνα μεταξύ των Τμημάτων της. Η Σχολή έχει ως αρμοδιότητα την εποπτεία και τον συντονισμό της λειτουργίας των Τμημάτων και του εκπαιδευτικού και ερευνητικού έργου που παράγεται από αυτά, σύμφωνα με τον εσωτερικό κανονισμό λειτουργίας του Α.Ε.Ι. Η Σχολή έχει διακριτά όργανα από το Α.Ε.Ι. Κατ’ εξαίρεση, είναι δυνατή η ίδρυση και λειτουργία Μονοτμηματικής Σχολής, εφόσον κρίνεται αναγκαίο για την ανάπτυξη και καλλιέργεια της επιστήμης που θεραπεύει.
3. Το Τμήμα αποτελεί τη θεμελιώδη ακαδημαϊκή μονάδα του Ιδρύματος και έχει ως στόχο την προαγωγή ενός συγκεκριμένου πεδίου της επιστήμης, της τεχνολογίας, των γραμμάτων και των τεχνών μέσω της εκπαίδευσης και της έρευνας. Για την επίτευξη της αποστολής του, το Τμήμα οργανώνει, αυτοτελώς ή σε συνεργασία με άλλα Τμήματα, προγράμματα σπουδών πρώτου, δεύτερου και τρίτου κύκλου, συντονίζει το εκπαιδευτικό και ερευνητικό έργο και εξασφαλίζει τη συνεχή βελτίωση της μάθησης σε αυτά.
4. Τα Τμήματα δύνανται να διαρθρώνονται σε επιμέρους μονάδες, τους Τομείς, οι οποίοι καλύπτουν ένα μέρος του επιστημονικού πεδίου του Τμήματος, που αποτελείται από συγγενή γνωστικά αντικείμενα και έχουν ως σκοπό τον συντονισμό του εκπαιδευτικού και ερευνητικού έργου στα αντικείμενά τους. Το σύνολο των γνωστικών αντικειμένων των Τομέων καλύπτει όλα τα γνωστικά αντικείμενα του Τμήματος. Για τη διάρθρωση ενός Τμήματος σε Τομείς απαιτούνται οι ακόλουθες προϋποθέσεις: α) να υπηρετούν κατ’ ελάχιστον είκοσι ένα (21) μέλη Δ.Ε.Π. στο Τμήμα και β) να ιδρύονται κατ’ ελάχιστον τρεις (3) Τομείς.
5. Τα μέλη Διδακτικού Ερευνητικού Προσωπικού, Ειδικού Εκπαιδευτικού Προσωπικού, Εργαστηριακού Διδακτικού Προσωπικού και Ειδικού Τεχνικού Εργαστηριακού Προσωπικού τοποθετούνται σε Τμήματα ή Μονοτμηματικές Σχολές και καλύπτουν τις ανάγκες του εκπαιδευτικού, ερευνητικού και διοικητικού έργου του Τμήματος ή της Μονοτμηματικής Σχολής όπου υπηρετούν. Με απόφαση της Κοσμητείας, κατόπιν σύμφωνης γνώμης της Συνέλευσης του Τμήματος όπου υπηρετούν, δύνανται να καλύπτουν τις εκπαιδευτικές ανάγκες και άλλων Τμημάτων της ίδιας ή άλλης Σχολής, μετά από πρόταση της Συνέλευσης του Τμήματός τους.
Άρθρο 21
Ίδρυση - Κατάργηση - Μεταβολές ακαδημαϊκών μονάδων
1. Η ίδρυση, συγχώνευση, κατάτμηση, μεταβολή γνωστικού αντικειμένου, μεταβολή έδρας και η κατάργηση ακαδημαϊκής μονάδας, επιπέδου Σχολής ή Τμήματος Ανώτατου Εκπαιδευτικού Ιδρύματος (Α.Ε.Ι.), πραγματοποιείται με προεδρικό διάταγμα που εκδίδεται ύστερα από πρόταση των Υπουργών Παιδείας και Θρησκευμάτων, Οικονομικών και Εσωτερικών, καθώς και γνώμη της Συγκλήτου του Α.Ε.Ι. και της Εθνικής Αρχής Ανώτατης Εκπαίδευσης (ΕΘ.Α.Α.Ε.), με αναλογική εφαρμογή του άρθρου 5. Η διατύπωση της γνώμης πραγματοποιείται μετά από ερώτημα του Υπουργού Παιδείας και Θρησκευμάτων και εντός αποκλειστικής προθεσμίας τριάντα (30) ημερών από την παραλαβή του ερωτήματος. Για εξαιρετικούς λόγους, όπως ιδίως για την υποβολή διευκρινιστικών ερωτημάτων από τα αρμόδια γνωμοδοτικά όργανα, η προθεσμία δύναται να παραταθεί με απόφαση του Υπουργού Παιδείας και Θρησκευμάτων για μία (1) μόνο φορά και για χρονικό διάστημα που δεν δύναται να υπερβεί τις τριάντα (30) ημέρες ακόμη. Αν παρέλθει άπρακτη η ανωτέρω προθεσμία, η πρόταση των Υπουργών Παιδείας και Θρησκευμάτων, Οικονομικών και Εσωτερικών για την έκδοση του προεδρικού διατάγματος υποβάλλεται χωρίς την παροχή γνώμης.
2. Η μετονομασία ακαδημαϊκής μονάδας, επιπέδου Σχολής ή Τμήματος του Α.Ε.Ι., εφόσον δεν πραγματοποιείται μεταβολή του επιστημονικού πεδίου που θεραπεύει, πραγματοποιείται με απόφαση του Υπουργού Παιδείας και Θρησκευμάτων, μετά από εισήγηση της Συγκλήτου του Α.Ε.Ι. και γνώμη της ΕΘ.Α.Α.Ε. Αν υφίσταται μεταβολή του επιστημονικού πεδίου της ακαδημαϊκής μονάδας, ακολουθείται η διαδικασία της παρ. 1.
3. Για τη συγχώνευση, κατάτμηση, μετονομασία, μεταβολή έδρας, κατάργηση ή κάθε άλλη μεταβολή υφιστάμενης ακαδημαϊκής μονάδας, η Σύγκλητος του Α.Ε.Ι. δύναται να ζητά την εισήγηση του αρμόδιου συλλογικού οργάνου της ακαδημαϊκής μονάδας στην οποία αφορά η μεταβολή.
4. Με το προεδρικό διάταγμα της παρ. 1 ρυθμίζονται τα ειδικότερα θέματα που ανακύπτουν από τη μεταβολή, όπως η ολοκλήρωση της φοίτησης των ήδη εγγεγραμμένων φοιτητών στα προγράμματα σπουδών της ακαδημαϊκής μονάδας, θέματα σχετικά με την υπηρεσιακή κατάσταση του διδακτικού προσωπικού, ο χρόνος έναρξης ισχύος της μεταβολής, η διάθεση της κινητής περιουσίας και του πάσης φύσεως εξοπλισμού, η συνέχιση ή μη της οργάνωσης και λειτουργίας των προγραμμάτων σπουδών της ακαδημαϊκής μονάδας, η μεταφορά ή κατάργηση των επιμέρους ακαδημαϊκών μονάδων που λειτουργούν στην ακαδημαϊκή μονάδα, όπως πανεπιστημιακά εργαστήρια, πανεπιστημιακές κλινικές και πανεπιστημιακά μουσεία, θέματα σχετικά με τους τίτλους σπουδών που παρέχονται και κάθε είδους άλλο ζήτημα σχετικό με την οργάνωση και τη λειτουργία των ακαδημαϊκών μονάδων που μεταβάλλονται. Αν προβλέπεται η ίδρυση ακαδημαϊκής μονάδας, με το προεδρικό διάταγμα καθορίζεται ο αριθμός των οργανικών θέσεων μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) που συστήνονται για τις ανάγκες του Τμήματος.
5. Η ίδρυση, συγχώνευση, κατάτμηση, μετονομασία ή κατάργηση Τομέα πραγματοποιείται με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος του Α.Ε.Ι. Με τον εσωτερικό κανονισμό λειτουργίας του Α.Ε.Ι. καθορίζονται ο ελάχιστος αριθμός των μελών Δ.Ε.Π. που απαιτείται να υπηρετούν ανά Τομέα, οι λοιπές προϋποθέσεις και ειδικότεροι όροι που διέπουν τη διαδικασία ίδρυσης, συγχώνευσης, κατάτμησης, μετονομασίας ή κατάργησης των Τομέων.
6. Με απόφαση της Συνέλευσης του Τμήματος τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. που υπηρετούν στο Τμήμα τοποθετούνται στους Τομείς του Τμήματος σύμφωνα με το γνωστικό τους αντικείμενο και το εν γένει επιστημονικό τους έργο. Με όμοια απόφαση, τα μέλη του πρώτου εδαφίου δύνανται να μετακινούνται αιτιολογημένα και να τοποθετούνται σε άλλον Τομέα του Τμήματος. Τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. δύνανται να παρέχουν εκπαιδευτικό, ερευνητικό, εργαστηριακό, κλινικό και εν γένει επιστημονικό έργο προς άλλους Τομείς του Τμήματος, από αυτόν στον οποίο έχουν τοποθετηθεί, κατόπιν απόφασης της Συνέλευσης του Τμήματος.
Άρθρο 22
Όργανα Σχολής
1. Οι Σχολές των Ανώτατων Εκπαιδευτικών Ιδρυμάτων (Α.Ε.Ι.) έχουν τα ακόλουθα όργανα:
α) Κοσμήτορα,
β) Κοσμητεία.
2. Ειδικά, οι Μονοτμηματικές Σχολές έχουν τα ακόλουθα όργανα:
α) Κοσμήτορα, ο οποίος ασκεί τις αρμοδιότητες των άρθρων 26 και 33.
β) Αναπληρωτής Κοσμήτορας, ο οποίος ασκεί τις αρμοδιότητες του Αντιπροέδρου Τμήματος σύμφωνα με το άρθρο 33.
γ) Συνέλευση Σχολής, η οποία συγκροτείται κατ’ ανάλογη εφαρμογή του άρθρου 29 και ασκεί τις αρμοδιότητες της Συνέλευσης Τμήματος του άρθρου 30.
δ) Κοσμητεία, η οποία συγκροτείται κατ’ ανάλογη εφαρμογή του άρθρου 31 και ασκεί κατ’ ανάλογη εφαρμογή τις αρμοδιότητες του Διοικητικού Συμβουλίου του ίδιου άρθρου εφόσον στη Σχολή υπάρχουν τομείς. Εάν στη Σχολή δεν υπάρχουν Τομείς, η Κοσμητεία αποτελείται από τον Κοσμήτορα, τον Αναπληρωτή Κοσμήτορα, τρία (3) μέλη Δ.Ε.Π. της Σχολής, που αναδεικνύονται από τη Συνέλευση της Σχολής και έναν (1) από τους τρείς (3) εκλεγμένους εκπροσώπους των κατηγοριών των μελών Ειδικού Εκπαιδευτικού Προσωπικού, Εργαστηριακού Διδακτικού Προσωπικού ή Ειδικού Τεχνικού Εργαστηριακού Προσωπικού στη Συνέλευση της Σχολής.
Άρθρο 23
Κοσμητεία
1. Η Κοσμητεία αποτελείται από: α) τον Κοσμήτορα της Σχολής, β) τους Προέδρους των Τμημάτων της Σχολής, γ) έναν (1) εκπρόσωπο από κάθε κατηγορία μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.), εφόσον υπηρετούν στα Τμήματα της Σχολής μέλη των εν λόγω κατηγοριών προσωπικού, και δ) τους εκπροσώπους των φοιτητών των Τμημάτων της Σχολής σε ποσοστό δέκα τοις εκατό (10%) των μελών της Κοσμητείας των περ. α) και β), οι οποίοι αναδεικνύονται μεταξύ των εκπροσώπων των φοιτητών στις Συνελεύσεις των Τμημάτων με ελάχιστη εκπροσώπηση ενός (1) φοιτητή ανά κύκλο σπουδών, εφόσον τα Τμήματα της Σχολής οργανώνουν προγράμματα σπουδών και για τους τρεις κύκλους. Αν η Σχολή έχει δύο (2) μόνο Τμήματα, η Κοσμητεία αποτελείται από τον Κοσμήτορα, τους Προέδρους των Τμημάτων, τους Διευθυντές Τομέων των Τμημάτων και τους εκπροσώπους των μελών Ε.Ε.Π., Ε.ΔΙ.Π. και Ε.Τ.Ε.Π. και των φοιτητών που εκπροσωπούνται σύμφωνα με το προηγούμενο εδάφιο.
2. Η Κοσμητεία έχει τις ακόλουθες αρμοδιότητες:
α) ασκεί τη γενική εποπτεία της λειτουργίας της Σχολής και των Τμημάτων της,
β) χαράσσει τη γενική εκπαιδευτική και ερευνητική πολιτική της Σχολής, καθώς και την πορεία ανάπτυξής της και εγκρίνει ετησίως το αναπτυξιακό σχέδιο του άρθρου 27, σύμφωνα με το στρατηγικό σχέδιο του Ανώτατου Εκπαιδευτικού Ιδρύματος (Α.Ε.Ι.), καθώς και την Εθνική Στρατηγική για την Ανώτατη Εκπαίδευση και την Εθνική Στρατηγική Έρευνας, Τεχνολογικής Ανάπτυξης και Καινοτομίας,
γ) λαμβάνει μέτρα για την ενίσχυση της εξωστρέφειας των δράσεων της Σχολής,
δ) εγκρίνει, μετά από εισήγηση των Συνελεύσεων των Τμημάτων, τον ετήσιο προγραμματισμό προσλήψεων μελών Διδακτικού Ερευνητικού Προσωπικού (Δ.Ε.Π.), Ε.Ε.Π., Ε.ΔΙ.Π. και Ε.Τ.Ε.Π. των Τμημάτων της Σχολής,
ε) κατατάσσει σε φθίνουσα σειρά προτεραιότητας τα γνωστικά αντικείμενα των μελών Δ.Ε.Π., σύμφωνα με τις ανάγκες των Τμημάτων, εφόσον αυτά δεν έχουν καταταχθεί από τη Συνέλευση του Τμήματος,
στ) απορρίπτει αιτιολογημένα αιτήματα για την πρόσληψη μελών Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π., που έχουν συμπεριληφθεί στον ετήσιο προγραμματισμό προσλήψεων, αν υφίστανται μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. άλλων Τμημάτων της ίδιας ή άλλης Σχολής, που δύνανται να καλύψουν τις εκπαιδευτικές, ερευνητικές, εργαστηριακές και λοιπές ανάγκες ενός Τμήματος για την επίτευξη οικονομίας κλίμακας εντός της ίδιας Σχολής και του Α.Ε.Ι.,
ζ) εισηγείται προς τη Σύγκλητο τις ανάγκες των Τμημάτων για την επιλογή εντεταλμένων διδασκόντων, εφόσον η επιλογή αυτών βαρύνει τον τακτικό προϋπολογισμό, κατόπιν πρότασης των Συνελεύσεων των Τμημάτων,
η) εισηγείται προς τον Πρύτανη τις ανάγκες σε διοικητικό προσωπικό σχετικά με τη στελέχωση των υπηρεσιών της Σχολής, των Τμημάτων της και των επιμέρους ακαδημαϊκών μονάδων της,
θ) εισηγείται προς το Συμβούλιο Διοίκησης του Α.Ε.Ι. τις ανάγκες για την ομαλή διεξαγωγή του εκπαιδευτικού, ερευνητικού και λοιπού επιστημονικού έργου της Σχολής και των Τμημάτων της, προκειμένου να καλυφθούν από την επιχορήγηση του τακτικού προϋπολογισμού του Α.Ε.Ι., και αν αυτός δεν επαρκεί, από την ετήσια κατανομή ίδιων πόρων του Ειδικού Λογαριασμού Κονδυλίων Έρευνας (Ε.Λ.Κ.Ε.),
ι) εγκρίνει το μητρώο γνωστικών αντικειμένων κάθε Τμήματος της Σχολής και δύναται να το αναπέμπει στη Συνέλευση του Τμήματος, αν διαπιστώσει ότι ένα ή περισσότερα γνωστικά αντικείμενα παρουσιάζουν εξαιρετική στενότητα και περιορισμένο επιστημονικό πεδίο, στοχεύοντας σε εξατομικευμένες περιπτώσεις,
ια) εγκρίνει το Μητρώο εσωτερικών και εξωτερικών εκλεκτόρων, σύμφωνα με το εγκεκριμένο μητρώο γνωστικών αντικειμένων,
ιβ) προτείνει στο Συμβούλιο Διοίκησης του Α.Ε.Ι. τον εκπρόσωπο της Σχολής στην Επιτροπή Ερευνών,
ιγ) εισηγείται προς τη Σύγκλητο τον εκπρόσωπο της Σχολής στο Κέντρο Επιμόρφωσης και Διά Βίου Μάθησης,
ιδ) αναζητά πάσης φύσεως χρηματοδοτήσεις, δωρεές, οικονομικές ενισχύσεις και χορηγίες για την υποστήριξη των εκπαιδευτικών, ερευνητικών και εν γένει δραστηριοτήτων της Σχολής και των Τμημάτων της, καθώς και για την αναβάθμιση των υποδομών τους,
ιε) εισηγείται προς τον Πρύτανη του Α.Ε.Ι. την εκτέλεση έργων και μελετών για την αναβάθμιση των υποδομών και του εξοπλισμού της Σχολής και των Τμημάτων της, σύμφωνα με το στρατηγικό σχέδιο του Α.Ε.Ι. και την εθνική στρατηγική για την ανώτατη εκπαίδευση,
ιστ) συντονίζει τη διεξαγωγή των κοινών μαθημάτων Τμημάτων της Σχολής με άλλα Τμήματα της ίδιας ή άλλης Σχολής του Α.Ε.Ι.,
ιζ) εισηγείται την ένταξη μαθημάτων και εκπαιδευτικών δραστηριοτήτων των προγραμμάτων σπουδών των Τμημάτων της Σχολής στον ιδρυματικό κατάλογο,
ιη) καθορίζει τις πρόσθετες ειδικές προϋποθέσεις για τη δυνατότητα παρακολούθησης μαθημάτων και εκπαιδευτικών δραστηριοτήτων των προγραμμάτων σπουδών των Τμημάτων της Σχολής, από φοιτητές άλλων προγραμμάτων σπουδών της ίδιας ή άλλης Σχολής, εφόσον η παρακολούθησή τους απαιτεί εξειδικευμένες γνώσεις, όπως εργαστήρια και κλινικές ασκήσεις,
ιθ) εγκρίνει το αναπτυξιακό σχέδιο της Σχολής και διατυπώνει γνώμη για το στρατηγικό σχέδιο, κατά το μέρος που αφορά στη Σχολή,
κ) συνεργάζεται με τα Τμήματα, προκειμένου να αναπτυχθούν συνέργειες μεταξύ αυτών για την προαγωγή της διδασκαλίας και της έρευνας και την ενίσχυση της διεπιστημονικότητας των προγραμμάτων σπουδών,
κα) εισηγείται προς τη Σύγκλητο την ίδρυση, συγχώνευση, κατάτμηση ή κατάργηση διεπιστημονικών πανεπιστημιακών εργαστηρίων ή πανεπιστημιακής κλινικής ή πανεπιστημιακού μουσείου της Σχολής και
κβ) ασκεί κάθε άλλη αρμοδιότητα που ορίζεται στον εσωτερικό κανονισμό του λειτουργίας του Α.Ε.Ι.
Άρθρο 24
Διαδικασία ανάδειξης Κοσμήτορα
1. Ο Πρύτανης του Ανώτατου Εκπαιδευτικού Ιδρύματος (Α.Ε.Ι.) εκδίδει πρόσκληση εκδήλωσης ενδιαφέροντος για την υποβολή υποψηφιοτήτων για το αξίωμα του Κοσμήτορα κατ’ ελάχιστον τέσσερις (4) μήνες πριν από τη λήξη της θητείας του υπηρετούντος Κοσμήτορα. Η προθεσμία υποβολής αιτήσεων υποψηφιότητας ορίζεται κατ’ ελάχιστον σε τριάντα (30) ημέρες.
2. Δικαίωμα υποβολής υποψηφιότητας για το αξίωμα του Κοσμήτορα έχουν τα μέλη Διδακτικού Ερευνητικού Προσωπικού (Δ.Ε.Π.) βαθμίδας Καθηγητή ή Αναπληρωτή Καθηγητή της οικείας Σχολής, τα οποία τελούν σε καθεστώς πλήρους απασχόλησης κατ’ ελάχιστον για χρονικό διάστημα ενός (1) έτους κατά την καταληκτική ημερομηνία υποβολής των υποψηφιοτήτων. Η θητεία του Κοσμήτορα είναι τριετής.
3. Δεν επιτρέπεται να θέσουν υποψηφιότητα για το αξίωμα του Κοσμήτορα:
α) μέλη Δ.Ε.Π., τα οποία αποχωρούν από την υπηρεσία λόγω συμπλήρωσης του ανώτατου ορίου ηλικίας κατά τη διάρκεια της θητείας της θέσης που προκηρύσσεται,
β) μέλη Δ.Ε.Π. που έχουν διατελέσει στο αξίωμα του Κοσμήτορα για τουλάχιστον δύο (2) θητείες σε Σχολή του ίδιου ή άλλου Α.Ε.Ι.
4. Το αξίωμα του Κοσμήτορα είναι ασυμβίβαστο με το αξίωμα άλλου μονοπρόσωπου οργάνου και ιδίως του Πρύτανη, Αντιπρύτανη, Προέδρου Τμήματος ή Διευθυντή Τομέα, καθώς και με την ιδιότητα μέλους του Συμβουλίου Διοίκησης. Είναι επιτρεπτή η κατοχή της θέσης Διευθυντή Προγράμματος Μεταπτυχιακών Σπουδών, Ξενόγλωσσου Προγράμματος Σπουδών, Πανεπιστημιακού Εργαστηρίου, Πανεπιστημιακής Κλινικής, Πανεπιστημιακού Μουσείου και Ερευνητικού Ινστιτούτου. Η ιδιότητα του Κοσμήτορα είναι ασυμβίβαστη με κάθε επαγγελματική ενασχόληση εκτός του Ιδρύματος, πλην της άσκησης διδακτικού ή ερευνητικού έργου προς Α.Ε.Ι. ή ερευνητικούς και τεχνολογικούς φορείς της ημεδαπής ή αλλοδαπής. Η ύπαρξη ασυμβίβαστου ελέγχεται καθ’ όλη τη διάρκεια της θητείας του Κοσμήτορα και αν διαπιστωθεί η ύπαρξη τέτοιου, το εν λόγω πρόσωπο παύεται με απόφαση του Συμβουλίου Διοίκησης (Σ.Δ.).
5. Κάθε υποψήφιος που επιθυμεί να εκδηλώσει ενδιαφέρον για το αξίωμα του Κοσμήτορα υποβάλλει εκδήλωση ενδιαφέροντος ενώπιον του Σ.Δ., η οποία συνοδεύεται από πρόταση του υποψηφίου για την ανάπτυξη των εκπαιδευτικών, ερευνητικών και λοιπών δραστηριοτήτων της Σχολής και των επιμέρους ακαδημαϊκών μονάδων της σύμφωνα με το στρατηγικό σχέδιο του Α.Ε.Ι., την Εθνική Στρατηγική για την Ανώτατη Εκπαίδευση και την Εθνική Στρατηγική Έρευνας, Τεχνολογικής Ανάπτυξης και Καινοτομίας.
6. Με απόφαση της Κοσμητείας της Σχολής, που εκδίδεται εντός επτά (7) ημερών από την έκδοση της πρόσκλησης της παρ. 1, συγκροτείται Επιτροπή, αποτελούμενη από έναν (1) εκπρόσωπο κάθε Τμήματος της Σχολής, που είναι μέλος Δ.Ε.Π. της βαθμίδας του Καθηγητή, ο οποίος υποδεικνύεται με απόφαση της Συνέλευσης του Τμήματος. Αντικείμενο της Επιτροπής είναι: α) η προσέλκυση υποψηφίων για το αξίωμα του Κοσμήτορα, β) η αξιολόγηση των ακαδημαϊκών, επιστημονικών και διοικητικών προσόντων των υποψηφίων, καθώς και η αξιολόγηση των προτάσεων των υποψηφίων για την ανάπτυξη των εκπαιδευτικών, ερευνητικών και λοιπών δραστηριοτήτων της Σχολής και των επιμέρους ακαδημαϊκών μονάδων της, γ) η πρόσκληση των υποψηφίων για διαβούλευση με τα μέλη της Σχολής και δ) η επιλογή τριών (3) υποψηφίων ως καταλληλότερων από το σύνολο των υποψηφίων μετά από την αξιολόγησή τους και η υποβολή τεκμηριωμένης εισήγησης προς το Σ.Δ.
7. Το Σ.Δ. αξιολογεί τα διοικητικά, ακαδημαϊκά και ερευνητικά προσόντα των τριών (3) υποψηφίων, που προτάθηκαν από την Επιτροπή της παρ. 6, καθώς και τις προτάσεις που υποβλήθηκαν. Μετά από την ολοκλήρωση της αξιολόγησης, με απόφαση του Σ.Δ., που λαμβάνεται με μυστική ψηφοφορία και πλειοψηφία οκτώ ενδεκάτων (8/11) εκλέγεται ο Κοσμήτορας μεταξύ των τριών (3) υποψηφίων. Αν δεν επιτευχθεί η απαιτούμενη πλειοψηφία, η διαδικασία επαναλαμβάνεται, οπότε απαιτείται η πλειοψηφία επτά ενδεκάτων (7/11). Αν δεν επιτευχθεί ούτε η πλειοψηφία των επτά ενδεκάτων (7/11), η διαδικασία επαναλαμβάνεται, οπότε απαιτείται η απόλυτη πλειοψηφία του συνόλου των μελών. Αν και πάλι δεν επιτευχθεί η απαιτούμενη πλειοψηφία, επαναλαμβάνεται η ψηφοφορία μεταξύ των δύο πρώτων σε σειρά προτίμησης υποψηφίων, οπότε επιλέγεται ο υποψήφιος που θα συγκεντρώσει τον μεγαλύτερο αριθμό ψήφων. Ο Πρόεδρος του Σ.Δ. εκδίδει διαπιστωτική πράξη με την οποία ορίζεται ο Κοσμήτορας της Σχολής.
8. Οι παρ. 5 έως 7 εφαρμόζονται για την ανάδειξη των Κοσμητόρων των Σχολών των Α.Ε.Ι., πλην των Μονοτμηματικών Σχολών των Α.Ε.Ι. Ειδικά για τις Μονοτμηματικές Σχολές των Α.Ε.Ι. ο Κοσμήτορας αναδεικνύεται μέσω άμεσης και καθολικής εκλογής από το σύνολο των υπηρετούντων μελών Δ.Ε.Π. στη Μονοτμηματική Σχολή κατ’ αναλογική εφαρμογή της διαδικασίας του άρθρου 32 για την ανάδειξη Προέδρου Τμήματος. Με την ίδια διαδικασία δύναται να αναδεικνύεται Αναπληρωτής Κοσμήτορας κατ’ αναλογική εφαρμογή της διαδικασίας ανάδειξης του Αντιπροέδρου Τμήματος του άρθρου 32.
Άρθρο 25
Ρυθμίσεις για το αξίωμα του Κοσμήτορα
1. Οι Κοσμήτορες υποχρεούνται να παρέχουν προς το Συμβούλιο Διοίκησης (Σ.Δ.) κάθε αναγκαία πληροφορία ή στοιχείο σχετικά με την άσκηση των αρμοδιοτήτων που τους έχουν ανατεθεί και να παρίστανται στις συνεδριάσεις του Συμβουλίου Διοίκησης χωρίς δικαίωμα ψήφου, εφόσον τους ζητηθεί από το Σ.Δ.
2. Με απόφαση του Σ.Δ., που λαμβάνεται με αυξημένη πλειοψηφία οκτώ ενδεκάτων (8/11) δύναται να παύεται από τα καθήκοντά του Κοσμήτορας, εφόσον υφίσταται σπουδαίος λόγος, όπως η ύπαρξη ασυμβίβαστου στο πρόσωπό του, η τέλεση πειθαρχικού παραπτώματος, η μη εφαρμογή της νομοθεσίας, του εσωτερικού κανονισμού λειτουργίας του Ανώτατου Εκπαιδευτικού Ιδρύματος (Α.Ε.Ι.) και των αποφάσεων του Σ.Δ., η μη υλοποίηση του στρατηγικού σχεδίου του Α.Ε.Ι. ή του αναπτυξιακού σχεδίου της Σχολής.
3. Αν ο Κοσμήτορας παυθεί, παραιτηθεί ή εκλείψει για οποιονδήποτε λόγο κατά τη διάρκεια της θητείας του, ο Πρύτανης του Α.Ε.Ι. εκδίδει πρόσκληση ενδιαφέροντος για την υποβολή υποψηφιοτήτων για το αξίωμα του Κοσμήτορα για το υπόλοιπο της θητείας και ακολουθείται η διαδικασία του άρθρου 24. Η πρόσκληση εκδίδεται το αργότερο εντός δέκα (10) ημερών από την ημερομηνία παύσης, παραίτησης ή έκλειψης του Κοσμήτορα. Με απόφαση του Σ.Δ., που λαμβάνεται με αυξημένη πλειοψηφία επτά ενδέκατων (7/11), ανατίθεται η άσκηση καθηκόντων Κοσμήτορα σε μέλος Διδακτικού Ερευνητικού Προσωπικού της βαθμίδας του Καθηγητή που υπηρετεί σε Τμήμα της Σχολής, για το χρονικό διάστημα έως την ολοκλήρωση της διαδικασίας ανάδειξης του Κοσμήτορα. Η εκτέλεση καθηκόντων Κοσμήτορα, σύμφωνα με το προηγούμενο εδάφιο, δεν προσμετράται στο ανώτατο όριο θητειών της περ. β) της παρ. 3 του άρθρου 24.
Άρθρο 26
Αρμοδιότητες Κοσμήτορα
Ο Κοσμήτορας έχει τις ακόλουθες αρμοδιότητες:
α) προΐσταται της Σχολής και εποπτεύει την εύρυθμη λειτουργία της,
β) συμμετέχει στη Σύγκλητο εκπροσωπώντας τη Σχολή και εισηγείται προς τα αρμόδια όργανα του Ανώτατου Εκπαιδευτικού Ιδρύματος (Α.Ε.Ι.) θέματα που σχετίζονται με τις ανάγκες, την οργάνωση και τη λειτουργία της Σχολής,
γ) συγκαλεί την Κοσμητεία και προεδρεύει των εργασιών της, καταρτίζει την ημερήσια διάταξη και ορίζει εισηγητές των θεμάτων μέλη της Κοσμητείας για τα θέματα που δεν εισηγείται ο ίδιος,
δ) μεριμνά για την εφαρμογή των αποφάσεων της Κοσμητείας και των λοιπών οργάνων του Α.Ε.Ι.,
ε) παρακολουθεί και συντονίζει την υλοποίηση του αναπτυξιακού σχεδίου της Σχολής,
στ) παρακολουθεί την τήρηση της νομοθεσίας, του εσωτερικού κανονισμού λειτουργίας του Α.Ε.Ι. και των αποφάσεων των οργάνων διοίκησης του Α.Ε.Ι.,
ζ) εποπτεύει την οργάνωση και λειτουργία των προγραμμάτων σπουδών πρώτου, δεύτερου και τρίτου κύκλου που οργανώνονται αποκλειστικά από τα Τμήματα της Σχολής ή σε συνεργασία με άλλα Τμήματα άλλων Σχολών του ίδιου ή άλλου Α.Ε.Ι.,
η) συγκεντρώνει τις εισηγήσεις των Τμημάτων και των επιμέρους ακαδημαϊκών μονάδων τους για τις ανάγκες τους σε ανθρώπινο δυναμικό, υποδομές, εξοπλισμό και πόρους και τις υποβάλλει στον Πρύτανη του Α.Ε.Ι.,
θ) εποπτεύει τις διαδικασίες εκλογής και εξέλιξης των μελών Διδακτικού Ερευνητικού Προσωπικού (Δ.Ε.Π.), Εργαστηριακού Διδακτικού Προσωπικού, Ειδικού Εκπαιδευτικού Προσωπικού και Ειδικού Τεχνικού Εργαστηριακού Προσωπικού των Τμημάτων της Σχολής,
ι) κατανέμει τους χώρους και τις υποδομές του Α.Ε.Ι. που έχουν διατεθεί για τις ανάγκες της Σχολής προς τα Τμήματα, σύμφωνα με τις εκπαιδευτικές, ερευνητικές και λοιπές δραστηριότητές τους,
ια) εποπτεύει την καλή χρήση του πάσης φύσεως εξοπλισμού των ακαδημαϊκών μονάδων της Σχολής, σύμφωνα με τον κανονισμό χρήσης εξοπλισμού του Α.Ε.Ι. και εισηγείται προς το Συμβούλιο Διοίκησης του Α.Ε.Ι. θέματα σχετικά με τη συντήρηση ή την αναβάθμισή του,
ιβ) συγκροτεί επιτροπές για τη μελέτη ή τη διεκπεραίωση συγκεκριμένων θεμάτων που εμπίπτουν στις αρμοδιότητές του,
ιγ) χορηγεί τις άδειες των μελών Δ.Ε.Π. σύμφωνα με τα άρθρα 157, για τις οποίες είναι αρμόδιος ο Κοσμήτορας,
ιδ) συντάσσει ετήσια έκθεση απολογισμού του έργου του, την οποία υποβάλλει προς έγκριση στην Κοσμητεία και κοινοποιεί στο Συμβούλιο Διοίκησης του Α.Ε.Ι. και
ιε) ασκεί κάθε άλλη αρμοδιότητα που ορίζεται στον εσωτερικό κανονισμό λειτουργίας του Α.Ε.Ι.
Άρθρο 27
Αναπτυξιακό σχέδιο Σχολής
1. Με απόφαση της Κοσμητείας της Σχολής, κατόπιν εισήγησης των Συνελεύσεων των Τμημάτων, συντάσσεται ετήσιο αναπτυξιακό σχέδιο. Αποστολή του αναπτυξιακού σχεδίου είναι ο καλύτερος συντονισμός και η ανάπτυξη των εκπαιδευτικών, ερευνητικών και λοιπών δραστηριοτήτων της Σχολής, των Τμημάτων της και των επιμέρους ακαδημαϊκών και ερευνητικών δομών του Κεφαλαίου ΣΤ’ σύμφωνα με το εγκεκριμένο στρατηγικό σχέδιο του Ανώτατου Εκπαιδευτικού Ιδρύματος (Α.Ε.Ι.), την προγραμματική συμφωνία του Α.Ε.Ι. του άρθρου 15 του ν. 4653/2020 (Α’ 12), την Εθνική Στρατηγική για την Ανώτατη Εκπαίδευση και την Εθνική Στρατηγική Έρευνας, Τεχνολογικής Ανάπτυξης και Καινοτομίας.
2. Το αναπτυξιακό σχέδιο υποβάλλεται προς έγκριση στο Συμβούλιο Διοίκησης του Α.Ε.Ι. το αργότερο έως το τέλος κάθε ακαδημαϊκού έτους και κοινοποιείται στη Σύγκλητο. Τα αναπτυξιακά σχέδια των Σχολών λαμβάνονται υπόψη κατά την εκπόνηση ή επικαιροποίηση του στρατηγικού σχεδίου του Α.Ε.Ι.
3. Το αναπτυξιακό σχέδιο περιλαμβάνει τις δράσεις που προτείνονται, τη στοχοθεσία της Σχολής, των Τμημάτων και των επιμέρους ακαδημαϊκών και ερευνητικών δομών της, το χρονοδιάγραμμα που προτείνεται για την υλοποίησή τους, και ιδίως προτάσεις που αφορούν:
α) στην ανάγκη ίδρυσης, αναδιάρθρωσης ή κατάργησης των προγραμμάτων πρώτου και δεύτερου κύκλου σπουδών των Τμημάτων της Σχολής, σύμφωνα με τις εξελίξεις της επιστήμης, την εσωτερική και εξωτερική αξιολόγηση των προγραμμάτων, το ενδιαφέρον των υποψήφιων φοιτητών, τη διασύνδεση των προγραμμάτων με την αγορά εργασίας και τη συμβολή τους στη βασική και εφαρμοσμένη έρευνα,
β) στις δράσεις ενίσχυσης της εξωστρέφειας των Τμημάτων της Σχολής, την ίδρυση ξενόγλωσσων προγραμμάτων σπουδών, τη συνεργασία με Ιδρύματα της αλλοδαπής, την προσέλκυση διδακτικού προσωπικού και ερευνητών από Ιδρύματα της αλλοδαπής,
γ) στη στοχοθεσία ενίσχυσης της ερευνητικής δραστηριότητας των Τμημάτων, την προσέλκυση ανταγωνιστικών έργων/προγραμμάτων, τη σύσταση νέων ερευνητικών ομάδων και την προσέλκυση νέων χρηματοδοτήσεων,
δ) στην ανάπτυξη των υποδομών και την αναβάθμιση του εξοπλισμού της Σχολής και των Τμημάτων,
ε) στην ανάγκη ίδρυσης, συγχώνευσης ή κατάργησης πανεπιστημιακών εργαστηρίων, κλινικών και μουσείων με στόχο την ανάπτυξη των εκπαιδευτικών και ερευνητικών δραστηριοτήτων τους και την παροχή υπηρεσιών προς τρίτα φυσικά ή νομικά πρόσωπα.
Άρθρο 28
Όργανα Τμήματος
Τα Τμήματα έχουν τα ακόλουθα όργανα:
α) Συνέλευση,
β) Διοικητικό Συμβούλιο,
γ) Πρόεδρο,
δ) Αντιπρόεδρο.
Άρθρο 29
Συνέλευση Τμήματος - Συγκρότηση
1. Η Συνέλευση Τμήματος αποτελείται από: α) τον Πρόεδρο του Τμήματος, β) τον Αντιπρόεδρο του Τμήματος, γ) τους Διευθυντές των Τομέων, εφόσον υφίστανται Τομείς στο Τμήμα, δ) όλα τα μέλη Διδακτικού Ερευνητικού Προσωπικού (Δ.Ε.Π.) του Τμήματος, αν ο συνολικός αριθμός που υπηρετεί σε αυτό δεν υπερβαίνει τον αριθμό σαράντα (40), ε) έναν (1) εκπρόσωπο από κάθε κατηγορία των μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) του Τμήματος, εφόσον υπηρετεί μέλος της αντίστοιχης κατηγορίας και στ) εκπροσώπους των φοιτητών που αντιστοιχούν σε ποσοστό δεκαπέντε τοις εκατό (15%) του συνόλου των μελών της Συνέλευσης του Τμήματος των περ. α) έως δ), με ελάχιστη εκπροσώπηση ενός (1) φοιτητή ανά κύκλο σπουδών, εφόσον το Τμήμα οργανώνει προγράμματα σπουδών και για τους τρεις κύκλους.
2. Αν ο συνολικός αριθμός των μελών Δ.Ε.Π. που υπηρετούν στο Τμήμα υπερβαίνει τους σαράντα (40), η Συνέλευση του Τμήματος αποτελείται από: α) τον Πρόεδρο του Τμήματος, β) τον Αντιπρόεδρο του Τμήματος, γ) τους Διευθυντές των Τομέων και δ) τους εκπροσώπους των μελών Δ.Ε.Π., οι οποίοι αναδεικνύονται ανά Τομέα. Ο αριθμός των εκπροσώπων που αντιστοιχεί ανά Τομέα διαμορφώνεται ως ακολούθως: α) στο τριάντα τοις εκατό (30%) των μελών Δ.Ε.Π. που υπηρετούν ανά Τομέα, αν ο συνολικός αριθμός των μελών Δ.Ε.Π. που υπηρετούν στο Τμήμα δεν υπερβαίνει τους εκατό (100), β) στο είκοσι τοις εκατό (20%) των μελών Δ.Ε.Π. που υπηρετούν σε κάθε Τομέα, αν ο συνολικός αριθμός μελών Δ.Ε.Π. που υπηρετούν στο Τμήμα είναι από εκατό (100) έως και διακόσια (200) και γ) στο δέκα τοις εκατό (10%) των μελών Δ.Ε.Π. που υπηρετούν σε κάθε Τομέα, αν ο συνολικός αριθμός των μελών Δ.Ε.Π. που υπηρετούν στο Τμήμα είναι άνω των διακοσίων (200).
3. Οι εκπρόσωποι των φοιτητών ψηφίζουν μόνο για τα θέματα που σχετίζονται με την οργάνωση των προγραμμάτων σπουδών και εν γένει φοιτητικά θέματα.
Άρθρο 30
Αρμοδιότητες Συνέλευσης Τμήματος
1. Η Συνέλευση του Τμήματος έχει τις ακόλουθες αρμοδιότητες:
α) χαράσσει τη γενική εκπαιδευτική και ερευνητική πολιτική του Τμήματος και την πορεία ανάπτυξής του στο πλαίσιο της πολιτικής της Σχολής και του Ιδρύματος,
β) εισηγείται προς την Κοσμητεία το αναπτυξιακό σχέδιο του Τμήματος, το οποίο περιλαμβάνει τα στοιχεία της παρ. 3 του άρθρου 27,
γ) συντάσσει τον Εσωτερικό Κανονισμό του Τμήματος και τον υποβάλλει προς έγκριση στη Σύγκλητο του Ανώτατου Εκπαιδευτικού Ιδρύματος (Α.Ε.Ι.),
δ) καταρτίζει το μητρώο γνωστικών αντικειμένων του Τμήματος σύμφωνα με το άρθρο 144,
ε) καταρτίζει το μητρώο εσωτερικών και εξωτερικών εκλεκτόρων για την εκλογή και εξέλιξη των μελών Διδακτικού Ερευνητικού Προσωπικού (Δ.Ε.Π.), σύμφωνα με το άρθρο 145,
στ) παρέχει γνώμη για την ίδρυση, συγχώνευση, κατάτμηση, μετονομασία, μεταβολή επιστημονικού πεδίου ή κατάργηση Τομέων του Τμήματος,
ζ) συντάσσει και υποβάλλει προς έγκριση στην Κοσμητεία τον ετήσιο προγραμματισμό προσλήψεων μελών Δ.Ε.Π. σύμφωνα με τις εκπαιδευτικές και ερευνητικές ανάγκες του Τμήματος και κατατάσσει σε φθίνουσα σειρά προτεραιότητας τα προς προκήρυξη γνωστικά αντικείμενα,
η) συντάσσει και υποβάλλει προς έγκριση στην Κοσμητεία τον ετήσιο προγραμματισμό προσλήψεων μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) σύμφωνα με τις ανάγκες του Τμήματος,
θ) εισηγείται τη μεταβολή γνωστικού αντικειμένου μέλους Δ.Ε.Π. σύμφωνα με το άρθρο 152, μετά από γνώμη της Γενικής Συνέλευσης του Τομέα στον οποίο εντάσσεται,
ι) εισηγείται προς τη Σύγκλητο την ίδρυση πανεπιστημιακών εργαστηρίων, κλινικών και μουσείων που εγκαθίστανται στο Τμήμα ή σε Τομείς του Τμήματος,
ια) αναθέτει το διδακτικό έργο στα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. του Τμήματος και το πρόσθετο διδακτικό και ερευνητικό προσωπικό του Κεφαλαίου Κ’ για τα προγράμματα πρώτου και δεύτερου κύκλου σπουδών του Τμήματος,
ιβ) εισηγείται προς τη Σύγκλητο τα μέλη των επιτροπών προγραμμάτων σπουδών της παρ. 8 του άρθρου 74 και ορίζει υπεύθυνο ανά πρόγραμμα σπουδών πρώτου κύκλου, αν το Τμήμα οργανώνει περισσότερα από ένα προγράμματα σπουδών,
ιγ) εισηγείται την ίδρυση, τροποποίηση ή κατάργηση προγραμμάτων σπουδών πρώτου, δεύτερου και τρίτου κύκλου του Τμήματος, καθώς και των ξενόγλωσσων προγραμμάτων σπουδών του Κεφαλαίου ΙΑ’,
ιδ) καταρτίζει τον οδηγό κάθε προγράμματος σπουδών πρώτου κύκλου και τους εσωτερικούς κανονισμούς προγραμμάτων σπουδών δεύτερου και τρίτου κύκλου, και τους υποβάλλει προς έγκριση στη Σύγκλητο του Α.Ε.Ι.,
ιε) εγκρίνει τον κατάλογο των συγγραμμάτων που διανέμονται για κάθε εκπαιδευτική δραστηριότητα του προγράμματος σπουδών,
ιστ) εισηγείται προς τη Σύγκλητο τον ορισμό Διευθυντή Τομέα, πανεπιστημιακού εργαστηρίου, πανεπιστημιακής κλινικής και μουσείου, όταν δεν υπάρχουν υποψηφιότητες,
ιζ) απονέμει τους τίτλους σπουδών των προγραμμάτων σπουδών που οργανώνει το Τμήμα,
ιη) εισηγείται προς τη Σύγκλητο την απονομή του τίτλου Ομότιμου και Επίτιμου Καθηγητή και Επίτιμου Διδάκτορα,
ιθ) εγκρίνει την ένταξη μέλους Δ.Ε.Π. σε καθεστώς μερικής απασχόλησης και τη χορήγηση επιστημονικής άδειας, αδειών άνευ αποδοχών και παράλληλης απασχόλησης σε Α.Ε.Ι. της αλλοδαπής,
κ) παρέχει γνώμη προς τη Σύγκλητο για τη μετακίνηση μελών Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. από και προς άλλο Τμήμα του ίδιου ή άλλου Α.Ε.Ι. σύμφωνα με το άρθρο 153,
κα) εισηγείται προς την Επιτροπή Διασφάλισης Ποιότητας τη συγκρότηση ομάδων για την εσωτερική αξιολόγηση του Τμήματος, των επιμέρους ακαδημαϊκών μονάδων που λειτουργούν σε αυτό και των προγραμμάτων σπουδών του,
κβ) εισηγείται προς την Κοσμητεία σχετικά με τις ανάγκες του Τμήματος σε πρόσθετο διδακτικό προσωπικό,
κγ) προσκαλεί και επιλέγει τους Επισκέπτες Καθηγητές του άρθρου 171,
κδ) προκηρύσσει τις θέσεις εντεταλμένων διδασκόντων και συγκροτεί επιτροπές για την αξιολόγησή τους σύμφωνα με το άρθρο 173,
κε) αναθέτει σε μεταπτυχιακούς φοιτητές τη διεξαγωγή επικουρικού διδακτικού έργου σε προγράμματα σπουδών πρώτου κύκλου και σε υποψήφιους διδάκτορες τη διεξαγωγή επικουρικού διδακτικού έργου σε προγράμματα πρώτου και δεύτερου κύκλου σπουδών του Τμήματος,
κστ) χορηγεί υποτροφίες αριστείας και ανταποδοτικές υποτροφίες προς τους φοιτητές των προγραμμάτων σπουδών του Τμήματος,
κζ) αναζητά πάσης φύσεως χρηματοδοτήσεις, δωρεές, οικονομικές ενισχύσεις και χορηγίες για την υποστήριξη των εκπαιδευτικών, ερευνητικών και εν γένει δραστηριοτήτων του Τμήματος και για την αναβάθμιση των υποδομών του,
κη) εισηγείται προς την Κοσμητεία ως προς τις ανάγκες του Τμήματος και για την ομαλή και εύρυθμη διεξαγωγή του εκπαιδευτικού και ερευνητικού έργου του Τμήματος και των επιμέρους ακαδημαϊκών μονάδων του, καθώς και για την εκτέλεση έργων και μελετών συντήρησης ή αναβάθμισης των υποδομών και του εξοπλισμού που έχουν διατεθεί προς το Τμήμα,
κθ) συγκροτεί επιτροπές για τη μελέτη ή διεκπεραίωση συγκεκριμένων θεμάτων που εμπίπτουν στις αρμοδιότητές της,
λ) παρέχει άδεια για την άσκηση διδακτικού, ερευνητικού, εργαστηριακού ή κλινικού και εν γένει επιστημονικού έργου από μέλος Δ.Ε.Π., Ε.Ε.Π., Ε.ΔΙ.Π. ή Ε.Τ.Ε.Π. του Τμήματος σε περισσότερους από έναν Τομείς του ίδιου Τμήματος, μετά από αίτημά του και γνώμη του Τομέα ή του Τμήματος, όπου πρόκειται να διεξαχθεί το έργο,
λα) αποφασίζει για την κατανομή του προσωπικού που υπηρετεί στο Τμήμα ή στους Τομείς του Τμήματος,
λβ) εγκρίνει τη μετακίνηση μέλους του προσωπικού από έναν Τομέα σε άλλον του ίδιου Τμήματος, μετά από αίτημα του ενδιαφερόμενου και γνώμη των Τομέων,
λγ) ασκεί κάθε αρμοδιότητα που αφορά σε θέματα των μελών Ε.Ε.Π., Ε.ΔΙ.Π. και Ε.Τ.Ε.Π. του Τμήματος, αν δεν ανατίθεται η αρμοδιότητα ειδικώς σε άλλο όργανο του Α.Ε.Ι. δυνάμει ειδικής διάταξης και
λδ) ασκεί κάθε άλλη αρμοδιότητα που προβλέπεται στον εσωτερικό κανονισμό λειτουργίας του Α.Ε.Ι.
2. Με απόφαση της Συνέλευσης του Τμήματος δύνανται να μεταβιβάζονται στο Δ.Σ. αρμοδιότητες της παρ. 1 για την αποτελεσματικότερη λειτουργία του Τμήματος, πλην αυτών των περ. α) έως ιγ).
Άρθρο 31
Διοικητικό Συμβούλιο
1. Στα Τμήματα όπου υπάρχουν Τομείς, λειτουργεί Διοικητικό Συμβούλιο. Το Διοικητικό Συμβούλιο (Δ.Σ.) απαρτίζεται από: α) τον Πρόεδρο και τον Αντιπρόεδρο του Τμήματος, β) τους Διευθυντές των Τομέων και γ) έναν (1) από τους τρεις (3) εκλεγμένους εκπροσώπους των κατηγοριών των μελών Ειδικού Εκπαιδευτικού Προσωπικού, Εργαστηριακού Διδακτικού Προσωπικού ή Ειδικού Τεχνικού Εργαστηριακού Προσωπικού. Το Δ.Σ. συγκροτείται και λειτουργεί νόμιμα έστω και αν δεν έχει υποδειχθεί ο εκπρόσωπος της περ. γ) του πρώτου εδαφίου.
2. Το Δ.Σ. ασκεί τις αρμοδιότητες που του μεταβιβάζει η Συνέλευση του Τμήματος για την εύρυθμη και αποτελεσματικότερη λειτουργία του Τμήματος και την κάλυψη των εκπαιδευτικών, ερευνητικών και λειτουργικών αναγκών του.
Άρθρο 32
Πρόεδρος και Αντιπρόεδρος Τμήματος - Διαδικασία εκλογής
1. Πρόεδρος ή Αντιπρόεδρος Τμήματος εκλέγεται μέλος Διδακτικού Ερευνητικού Προσωπικού (Δ.Ε.Π.) πλήρους απασχόλησης, της βαθμίδας του Καθηγητή ή Αναπληρωτή Καθηγητή, για θητεία δύο (2) ετών.
2. Δεν επιτρέπεται να θέτουν υποψηφιότητα για τη θέση του Προέδρου ή Αντιπροέδρου: α) όσοι αποχωρούν από την υπηρεσία λόγω συμπλήρωσης του ορίου ηλικίας κατά τη διάρκεια της θητείας της θέσης που προκηρύσσεται και β) όσοι έχουν εκλεγεί για τέσσερις (4) θητείες, συνεχόμενες ή μη, στο αξίωμα του Προέδρου του ίδιου ή άλλου Τμήματος Ανώτατου Εκπαιδευτικού Ιδρύματος (Α.Ε.Ι.).
3. Ο Πρόεδρος και ο Αντιπρόεδρος δεν επιτρέπεται να κατέχουν συγχρόνως το αξίωμα άλλου μονοπρόσωπου οργάνου του οικείου ή άλλου Α.Ε.Ι., με εξαίρεση τις θέσεις Διευθυντή προγράμματος μεταπτυχιακών σπουδών, ξενόγλωσσου προγράμματος σπουδών, πανεπιστημιακού εργαστηρίου, πανεπιστημιακής κλινικής, πανεπιστημιακού μουσείου ή Ερευνητικού Ινστιτούτου του οικείου Α.Ε.Ι. Η ύπαρξη ασυμβίβαστου ελέγχεται καθ’ όλη τη διάρκεια της θητείας και αν διαπιστωθεί η ύπαρξή του, το εν λόγω πρόσωπο εκπίπτει αυτοδικαίως από το αντίστοιχο αξίωμα. Η αυτοδίκαιη έκπτωση διαπιστώνεται με πράξη του Πρύτανη του Α.Ε.Ι.
4. Η προκήρυξη των εκλογών για την ανάδειξη Προέδρου και Αντιπροέδρου Τμήματος πραγματοποιείται από τον Κοσμήτορα της Σχολής στην οποία ανήκει το Τμήμα, τουλάχιστον τρεις (3) μήνες πριν από τη λήξη της θητείας τους. Στην προκήρυξη ορίζονται η διαδικασία και η προθεσμία υποβολής των αιτήσεων υποψηφιότητας, η ημερομηνία διεξαγωγής της εκλογικής διαδικασίας, η επαναληπτική ημερομηνία διεξαγωγής αν υπάρχει ισοψηφία και λοιπές λεπτομέρειες σχετικά με τη διαδικασία εκλογής. Ο Κοσμήτορας μεριμνά για την ανάρτηση της προκήρυξης στην ιστοσελίδα του Ιδρύματος και λαμβάνει τα αναγκαία μέτρα για τη μεγαλύτερη δυνατή δημοσιοποίηση της προκήρυξης. Αν δεν τηρηθεί η προθεσμία της παρούσας, η εν λόγω αρμοδιότητα περιέρχεται στον Πρύτανη του Α.Ε.Ι.
5. Η εκλογική διαδικασία διεξάγεται από τριμελή εφορευτική επιτροπή, με ισάριθμα αναπληρωματικά μέλη. Τα τακτικά και αναπληρωματικά μέλη της εφορευτικής επιτροπής είναι μέλη Δ.Ε.Π. του Τμήματος, κατά προτεραιότητα της βαθμίδας του Καθηγητή, και ορίζονται με απόφαση της Συνέλευσης του Τμήματος, τουλάχιστον πέντε (5) εργάσιμες ημέρες πριν από την ημέρα διεξαγωγής της ψηφοφορίας. Στη συνεδρίαση της Συνέλευσης για τον ορισμό της εφορευτικής επιτροπής δεν συμμετέχουν μέλη που έχουν υποβάλλει υποψηφιότητα για το αξίωμα του Προέδρου και του Αντιπροέδρου. Αν ο υπηρετών Πρόεδρος είναι υποψήφιος, κατά τη συζήτηση του θέματος ορισμού των μελών της εφορευτικής επιτροπής προεδρεύει στη Συνέλευση το αρχαιότερο μέλος Δ.Ε.Π. του Τμήματος, υπό την προϋπόθεση ότι δεν είναι υποψήφιος. Ως Πρόεδρος της τριμελούς εφορευτικής επιτροπής ορίζεται το αρχαιότερο μέλος Δ.Ε.Π., το οποίο συμμετέχει σε αυτή. Η εφορευτική επιτροπή, αφού της παραδοθούν οι υποψηφιότητες, εξετάζει αν οι υποψήφιοι πληρούν τις προϋποθέσεις εκλογιμότητας και καταρτίζει εντός δύο (2) ημερών δύο (2) ενιαία ψηφοδέλτια, ένα (1) με όλα τα ονόματα των υποψηφίων για το αξίωμα του Προέδρου και ένα (1) με όλα τα ονόματα των υποψηφίων για το αξίωμα του Αντιπροέδρου.
6. Η εκλογική διαδικασία διεξάγεται αποκλειστικά μέσω ηλεκτρονικής ψηφοφορίας. Η ψηφοφορία είναι άμεση και μυστική. Αν κανείς από τους υποψήφιους δεν συγκεντρώσει την απόλυτη πλειοψηφία ή αν υπάρχει ισοψηφία μεταξύ των υποψηφίων στην πρώτη (1η) θέση ή μεταξύ των υποψηφίων στη δεύτερη (2η) θέση, η ψηφοφορία επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα μεταξύ των υποψηφίων που είτε ισοψηφούν στην πρώτη θέση, είτε καταλαμβάνουν την πρώτη (1η) και τη δεύτερη (2η) θέση. Αν εξακολουθεί να υφίσταται ισοψηφία στη δεύτερη (2η) θέση διενεργείται ηλεκτρονική κλήρωση μεταξύ των υποψηφίων που ισοψηφούν στη δεύτερη (2η) θέση, και επαναλαμβάνεται η ψηφοφορία μεταξύ των δύο (2) πρώτων. Επί νέας άγονης εκλογικής διαδικασίας, αυτή επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα, οπότε εκλέγεται ο υποψήφιος που συγκεντρώνει τη σχετική πλειοψηφία των έγκυρων ψήφων. Αν υπάρχει ισοψηφία, διενεργείται κλήρωση ενώπιον της εφορευτικής επιτροπής.
7. Η εφορευτική επιτροπή επιβλέπει τη διεξαγωγή της ψηφοφορίας, εξάγει τα αποτελέσματα της εκλογής και ανακηρύσσει τους εκλεγέντες Πρόεδρο και Αντιπρόεδρο, αποστέλλοντας το αποτέλεσμα προς τον Πρύτανη του Α.Ε.Ι. για την έκδοση διαπιστωτικής πράξης εκλογής.
8. Αν ο Πρόεδρος ή ο Αντιπρόεδρος παραιτηθεί ή εκλείψει για οποιονδήποτε λόγο κατά το πρώτο έτος της θητείας του, εντός δέκα (10) ημερών προκηρύσσονται εκλογές για την ανάδειξη νέου Προέδρου ή Αντιπροέδρου από τον Πρύτανη του Α.Ε.Ι. για το χρονικό διάστημα της θητείας που υπολείπεται, σύμφωνα με τη διαδικασία του παρόντος. Αν ο Πρόεδρος παραιτηθεί ή εκλείψει κατά το τελευταίο έτος της θητείας, ο Αντιπρόεδρος αναλαμβάνει καθήκοντα Προέδρου για το υπόλοιπο της θητείας. Αντίστοιχα, αν παραιτηθεί ή εκλείψει ταυτόχρονα και ο Πρόεδρος και ο Αντιπρόεδρος, ορίζεται ως Πρόεδρος το αρχαιότερο μέλος Δ.Ε.Π. του Τμήματος στη βαθμίδα του Καθηγητή ή του Αναπληρωτή Καθηγητή.
9. Το Συμβούλιο Διοίκησης ορίζει Πρόεδρο ή Αντιπρόεδρο Τμήματος, αν δεν έχουν υποβληθεί υποψηφιότητες για τα εν λόγω αξιώματα.
10. Η εκλογή ή ο ορισμός μέλους Δ.Ε.Π. στο αξίωμα του Προέδρου Τμήματος σύμφωνα με τις παρ. 8 και 9, αν εκλείψει ή παραιτηθεί ο Πρόεδρος του Τμήματος, δεν θεωρείται πλήρης και δεν συνυπολογίζεται στον μέγιστο αριθμό των θητειών της παρ. 2.
Άρθρο 33
Αρμοδιότητες Προέδρου και Αντιπροέδρου Τμήματος
1. Ο Πρόεδρος έχει τις ακόλουθες αρμοδιότητες:
α) προΐσταται του Τμήματος και εποπτεύει την εύρυθμη λειτουργία του,
β) συμμετέχει στη Σύγκλητο και την Κοσμητεία εκπροσωπώντας το Τμήμα και εισηγείται προς τα αρμόδια όργανα του Ανώτατου Εκπαιδευτικού Ιδρύματος (Α.Ε.Ι.) θέματα που σχετίζονται με τις ανάγκες και τη λειτουργία του,
γ) συγκαλεί τη Συνέλευση του Τμήματος, προεδρεύει των εργασιών της, καταρτίζει την ημερήσια διάταξη, ορίζει εισηγητή των θεμάτων της Συνέλευσης αν δεν εισηγείται ο ίδιος τα θέματα και μεριμνά για την εκτέλεση των αποφάσεών της,
δ) συγκαλεί το Διοικητικό Συμβούλιο, καταρτίζει την ημερήσια διάταξη, προεδρεύει των εργασιών του και μεριμνά για την εκτέλεση των αποφάσεών του,
ε) ενημερώνει τη Συνέλευση και το Διοικητικό Συμβούλιο για τις αποφάσεις της Συγκλήτου και της Κοσμητείας που αφορούν στο Τμήμα, καθώς και την εν γένει λειτουργία του Α.Ε.Ι.,
στ) παρακολουθεί την εκπαιδευτική λειτουργία των προγραμμάτων σπουδών πρώτου κύκλου που παρέχονται από το Τμήμα, αν δεν έχει οριστεί υπεύθυνος του προγράμματος σπουδών,
ζ) εκδίδει πράξεις ένταξης μελών Διδακτικού Ερευνητικού Προσωπικού (Δ.Ε.Π.) σε καθεστώς μερικής απασχόλησης, μετά από απόφαση της Συνέλευσης,
η) χορηγεί τις άδειες του άρθρου 157 στα μέλη Δ.Ε.Π. του Τμήματος, για τις οποίες είναι αρμόδιος ο Πρόεδρος, μετά από απόφαση της Συνέλευσης του Τμήματος,
θ) εγκρίνει τη μετακίνηση μελών Δ.Ε.Π., αν η μετακίνηση διενεργείται για τις ανάγκες του Τμήματος,
ι) διαβιβάζει τις γνώμες, προτάσεις ή εισηγήσεις της Συνέλευσης του Τμήματος προς τα αρμόδια όργανα του Α.Ε.Ι.,
ια) συγκροτεί επιτροπές για τη μελέτη ή διεκπεραίωση συγκεκριμένων θεμάτων της αρμοδιότητας του Τμήματος,
ιβ) επιμελείται την τήρηση των μητρώων επιστημονικών δημοσιεύσεων του Τμήματος,
ιγ) συντάσσει και εγκρίνει τον ετήσιο απολογισμό δράσεων του Τμήματος, τον οποίον υποβάλλει προς έγκριση στη Συνέλευση του Τμήματος και τον διαβιβάζει στην Κοσμητεία, τη Σύγκλητο και το Συμβούλιο Διοίκησης του Α.Ε.Ι.,
ιδ) ασκεί κάθε άλλη αρμοδιότητα που ορίζεται στον εσωτερικό κανονισμό λειτουργίας του Α.Ε.Ι.
2. Ο Αντιπρόεδρος εκτελεί τα καθήκοντα του Προέδρου, αν ο Πρόεδρος απουσιάζει ή κωλύεται προσωρινά.
Άρθρο 34
Όργανα Τομέα
Ο Τομέας έχει τα ακόλουθα όργανα:
α) Τη Γενική Συνέλευση, η οποία αποτελείται από: αα) τον Διευθυντή του Τομέα, αβ) τα μέλη Δ.Ε.Π. του Τομέα και αγ) έναν (1) εκπρόσωπο από κάθε κατηγορία των μελών Ε.Ε.Π., Ε.ΔΙ.Π. και Ε.Τ.Ε.Π. που υπηρετούν στον Τομέα.
β) Τον Διευθυντή του Τομέα.
Άρθρο 35
Αρμοδιότητες Γενικής Συνέλευσης Τομέα
Η Γενική Συνέλευση του Τομέα έχει τις ακόλουθες αρμοδιότητες:
α) συντονίζει και παρακολουθεί το έργο του Τομέα στο πλαίσιο των αποφάσεων της Συνέλευσης του Τμήματος,
β) εισηγείται προς τη Συνέλευση του Τμήματος για θέματα αρμοδιότητας του Τομέα,
γ) καταρτίζει και υποβάλλει προτάσεις προς τη Συνέλευση του Τμήματος για θέματα σχετικά με την αναβάθμιση της διδασκαλίας και της έρευνας στο πλαίσιο των προγραμμάτων σπουδών του Τμήματος που σχετίζονται με το γνωστικό αντικείμενο του Τομέα,
δ) εισηγείται προς τη Συνέλευση του Τμήματος την κατανομή του διδακτικού έργου που σχετίζεται με το γνωστικό αντικείμενο του Τομέα στα μέλη Διδακτικού Ερευνητικού Προσωπικού, Εργαστηριακού Διδακτικού Προσωπικού και Ειδικού Εκπαιδευτικού Προσωπικού του Τομέα,
ε) εισηγείται προς τη Συνέλευση του Τμήματος την επιλογή των προς διανομή συγγραμμάτων ανά μάθημα των προγραμμάτων σπουδών πρώτου κύκλου, που ανήκουν στο γνωστικό αντικείμενο του Τομέα,
στ) ασκεί κάθε άλλη αρμοδιότητα που ορίζει ο εσωτερικός κανονισμός λειτουργίας του Ανώτατου Εκπαιδευτικού Ιδρύματος.
Άρθρο 36
Διαδικασία εκλογής Διευθυντή Τομέα
1. Διευθυντής Τομέα εκλέγεται για θητεία δύο (2) ετών Καθηγητής πρώτης βαθμίδας ή Αναπληρωτής Καθηγητής, πλήρους απασχόλησης, που υπηρετεί στον Τομέα.
2. Δεν επιτρέπεται να θέτουν υποψηφιότητα για τη θέση του Διευθυντή Τομέα: α) όσοι αποχωρούν από την υπηρεσία λόγω συμπλήρωσης του ορίου ηλικίας κατά τη διάρκεια της θητείας της θέσης που προκηρύσσεται και β) όσοι έχουν διατελέσει για τέσσερις (4) θητείες, συνεχόμενες ή μη, στο εν λόγω αξίωμα στον ίδιο ή άλλον Τομέα του Τμήματος.
3. Ο Διευθυντής Τομέα δεν επιτρέπεται να κατέχει συγχρόνως το αξίωμα άλλου μονοπρόσωπου οργάνου του οικείου ή άλλου Ανώτατου Εκπαιδευτικού Ιδρύματος (Α.Ε.Ι.), με εξαίρεση τις θέσεις Διευθυντή προγράμματος μεταπτυχιακών σπουδών, ξενόγλωσσου προγράμματος σπουδών, πανεπιστημιακού εργαστηρίου, πανεπιστημιακής κλινικής, πανεπιστημιακού μουσείου ή ερευνητικού ινστιτούτου του οικείου Α.Ε.Ι. Η ύπαρξη ασυμβίβαστου της παρούσας ελέγχεται καθ’ όλη τη διάρκεια της θητείας και αν διαπιστωθεί η ύπαρξή του, το εν λόγω πρόσωπο εκπίπτει αυτοδικαίως από το αντίστοιχο αξίωμα. Η αυτοδίκαιη έκπτωση διαπιστώνεται με πράξη του Προέδρου του Τμήματος, στο οποίο εντάσσεται ο Τομέας.
4. Η προκήρυξη των εκλογών για την ανάδειξη Διευθυντή Τομέα πραγματοποιείται από τον Πρόεδρο του Τμήματος τουλάχιστον τρεις (3) μήνες πριν από τη λήξη της θητείας του Διευθυντή. Στην προκήρυξη ορίζονται η διαδικασία και η προθεσμία υποβολής των αιτήσεων υποψηφιότητας, η ημερομηνία διεξαγωγής της εκλογικής διαδικασίας, η επαναληπτική ημερομηνία διεξαγωγής αν υπάρχει ισοψηφία και λοιπές λεπτομέρειες σχετικά με τη διαδικασία εκλογής. Αν δεν τηρηθεί η προθεσμία του πρώτου εδαφίου, η εν λόγω αρμοδιότητα ασκείται από τον Κοσμήτορα της Σχολής. Ο Πρόεδρος μεριμνά για την ανάρτηση της προκήρυξης στην ιστοσελίδα του Τμήματος και λαμβάνει τα αναγκαία μέτρα για τη μεγαλύτερη δυνατή δημοσιοποίηση της προκήρυξης.
5. Η εκλογική διαδικασία διεξάγεται αποκλειστικά μέσω ηλεκτρονικής ψηφοφορίας με την επιμέλεια του Προέδρου του Τμήματος, ο οποίος είναι αρμόδιος να ελέγξει αν οι υποψήφιοι πληρούν τις προϋποθέσεις εκλογιμότητας και καταρτίζει ενιαίο ψηφοδέλτιο με όλους τους υποψηφίους. Η ψηφοφορία είναι άμεση και μυστική. Αν κανείς από τους υποψήφιους δεν συγκεντρώσει την απόλυτη πλειοψηφία ή αν υπάρχει ισοψηφία, η ψηφοφορία επαναλαμβάνεται ομοίως, μέσω ηλεκτρονικής ψηφοφορίας, την επόμενη εργάσιμη ημέρα μεταξύ των υποψήφιων που καταλαμβάνουν την πρώτη και τη δεύτερη θέση ή των υποψήφιων που ισοψηφούν στην πρώτη θέση. Επί νέας άγονης εκλογικής διαδικασίας, αυτή επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα, οπότε εκλέγεται ο υποψήφιος που συγκεντρώνει τη σχετική πλειοψηφία των έγκυρων ψήφων. Αν υπάρχει ισοψηφία, διενεργείται κλήρωση από τον Πρόεδρο του Τμήματος ενώπιον των υποψηφίων που ισοψήφησαν.
6. Ο Πρόεδρος του Τμήματος επιβλέπει τη διεξαγωγή της ψηφοφορίας, εξάγει τα αποτελέσματα της εκλογής και ανακηρύσσει τον εκλεγέντα Διευθυντή. Μετά από την ολοκλήρωση της εκλογικής διαδικασίας, ο Πρόεδρος του Τμήματος εκδίδει διαπιστωτική πράξη εκλογής, η οποία αναρτάται στο πρόγραμμα «ΔΙΑΥΓΕΙΑ».
7. Αν ο Διευθυντής παραιτηθεί ή εκλείψει για οποιονδήποτε λόγο κατά το πρώτο έτος της θητείας του, εντός δέκα (10) ημερών προκηρύσσονται εκλογές με την επιμέλεια του Προέδρου του Τμήματος για την ανάδειξη νέου Διευθυντή για το χρονικό διάστημα της θητείας που υπολείπεται, σύμφωνα με τη διαδικασία του παρόντος. Έως ότου αναλάβει καθήκοντα ο νέος Διευθυντής, καθώς και αν απουσιάζει ή κωλύεται, καθήκοντα Διευθυντή Τομέα ασκεί προσωρινά το αρχαιότερο μέλος Δ.Ε.Π. στη βαθμίδα του Καθηγητή που υπηρετεί στον Τομέα.
8. Αν ο Διευθυντής παραιτηθεί ή εκλείψει για οποιονδήποτε λόγο κατά το τελευταίο έτος της θητείας του, η Συνέλευση του Τμήματος τοποθετεί μέλος Δ.Ε.Π. του Τομέα που πληροί τις προϋποθέσεις της παρ. 2 έως τη λήξη της θητείας.
Άρθρο 37
Αρμοδιότητες Διευθυντή Τομέα
Ο Διευθυντής του Τομέα έχει τις ακόλουθες αρμοδιότητες:
α) προΐσταται του Τομέα και εποπτεύει την εύρυθμη λειτουργία του,
β) συμμετέχει στη Συνέλευση εκπροσωπώντας τον Τομέα και εισηγείται προς τα αρμόδια όργανα του Ανώτατου Εκπαιδευτικού Ιδρύματος (Α.Ε.Ι.) θέματα που σχετίζονται με τις ανάγκες και τη λειτουργία του,
γ) συγκαλεί τη Γενική Συνέλευση του Τομέα, προεδρεύει των εργασιών της, καταρτίζει την ημερήσια διάταξη, ορίζει εισηγητή των θεμάτων στη Γενική Συνέλευση του Τομέα αν δεν εισηγείται ο ίδιος τα θέματα και μεριμνά για την εκτέλεση των αποφάσεών της,
δ) διαβιβάζει τις γνώμες, προτάσεις ή εισηγήσεις της Γενικής Συνέλευσης του Τομέα προς τα αρμόδια όργανα του Α.Ε.Ι.,
ε) μεριμνά για την εφαρμογή των αποφάσεων της Γενικής Συνέλευσης του Τομέα και της Συνέλευσης του Τμήματος,
στ) συγκροτεί επιτροπές για τη μελέτη ή διεκπεραίωση συγκεκριμένων θεμάτων της αρμοδιότητας του Τομέα και
ζ) ασκεί κάθε άλλη αρμοδιότητα που ορίζει ο εσωτερικός κανονισμός λειτουργίας του Α.Ε.Ι.
Άρθρο 38
Αυτοδυναμία ακαδημαϊκών μονάδων
Οι ακαδημαϊκές μονάδες του Ανωτάτου Εκπαιδευτικού Ιδρύματος (Α.Ε.Ι.) καθίστανται αυτοδύναμες, εφόσον πληρούν τις ακόλουθες προϋποθέσεις:
α) τα Τμήματα έχουν κατ’ ελάχιστον οκτώ (8) μέλη Διδακτικού Ερευνητικού Προσωπικού, εκ των οποίων τα δύο (2) είναι της βαθμίδας του Καθηγητή ή Αναπληρωτή Καθηγητή και οργανώνουν και παρέχουν κατ’ ελάχιστον ένα (1) πρόγραμμα πρώτου κύκλου σπουδών, στο οποίο εγγράφονται φοιτητές. Οι προϋποθέσεις του προηγούμενου εδαφίου ισχύουν και για την αυτοδυναμία των Μονοτμηματικών Σχολών,
β) οι Σχολές έχουν κατ’ ελάχιστον ένα Τμήμα αυτοδύναμο σύμφωνα με την περ. α).
Για την αυτοδυναμία ακαδημαϊκής μονάδας εκδίδεται διαπιστωτική πράξη του Πρύτανη του Α.Ε.Ι., οι έννομες συνέπειες της οποίας ανατρέχουν στον χρόνο πλήρωσης των προϋποθέσεων αυτοδυναμίας.
Άρθρο 39
Όργανα μη αυτοδύναμων ακαδημαϊκών μονάδων
1. Τα Τμήματα των Ανώτατων Εκπαιδευτικών Ιδρυμάτων (Α.Ε.Ι.) που δεν έχουν αυτοδυναμία, έχουν τα ακόλουθα όργανα:
α) προσωρινή Συνέλευση Τμήματος,
β) προσωρινό Πρόεδρο,
γ) προσωρινό Αντιπρόεδρο.
2. Η προσωρινή Συνέλευση Τμήματος αποτελείται από: α) τον προσωρινό Πρόεδρο, β) τον προσωρινό Αντιπρόεδρο, γ) όλα τα μέλη Διδακτικού Ερευνητικού Προσωπικού (Δ.Ε.Π.) του Τμήματος, δ) έναν (1) εκπρόσωπο των φοιτητών και ε) έναν (1) εκπρόσωπο από κάθε κατηγορία μελών Ειδικού Εκπαιδευτικού Προσωπικού, Εργαστηριακού Διδακτικού Προσωπικού και Ειδικού Τεχνικού και Εργαστηριακού Προσωπικού που υπηρετούν στο Τμήμα, αν υπηρετούν μέλη των εν λόγω κατηγοριών προσωπικού.
3. Με πράξη του Πρύτανη του Α.Ε.Ι., κατόπιν απόφασης της Συγκλήτου, ορίζεται η σύνθεση της προσωρινής Συνέλευσης μη αυτοδύναμου Τμήματος. Αν ο αριθμός των μελών Δ.Ε.Π. του μη αυτοδύναμου Τμήματος είναι μικρότερος από πέντε (5), με απόφαση της Συγκλήτου ορίζονται μέλη Δ.Ε.Π. άλλων Τμημάτων με γνωστικό αντικείμενο συναφές προς αυτό του Τμήματος έως τη συμπλήρωση του αριθμού των πέντε (5) μελών στην προσωρινή Συνέλευση, συμπεριλαμβανομένου του Προέδρου και του Αντιπροέδρου.
4. Με πράξη του Πρύτανη του οικείου Α.Ε.Ι. ορίζονται προσωρινός Πρόεδρος του Τμήματος και προσωρινός Αντιπρόεδρος. Ως προσωρινός Πρόεδρος και Αντιπρόεδρος του Τμήματος ορίζονται Καθηγητής πρώτης βαθμίδας του Τμήματος και, αν δεν υπάρχει, Αναπληρωτής Καθηγητής.
5. Στα νεοϊδρυόμενα Τμήματα, η προσωρινή Συνέλευση αποτελείται από πέντε (5) μέλη, συμπεριλαμβανομένων του προσωρινού Προέδρου και του προσωρινού Αντιπροέδρου, που προέρχονται από μέλη Δ.Ε.Π. άλλων Τμημάτων, κατά προτεραιότητα της ίδιας Σχολής, και αν δεν υπάρχουν, από Τμήματα άλλων Σχολών του Α.Ε.Ι., των οποίων το γνωστικό αντικείμενο είναι συναφές με το επιστημονικό πεδίο του Τμήματος.
6. Ο προσωρινός Πρόεδρος και ο προσωρινός Αντιπρόεδρος ορίζονται με διετή θητεία. Το ίδιο μέλος Δ.Ε.Π. δύναται να οριστεί ως προσωρινός Πρόεδρος στο ίδιο ή άλλο Τμήμα του Α.Ε.Ι. για έως τέσσερις (4) θητείες συνολικά. Ο αριθμός των θητειών που διανύονται με την ιδιότητα του προσωρινού Προέδρου ή Αντιπροέδρου δεν προσμετράται στο ανώτατο όριο θητειών του άρθρου 32.
7. Εντός ενός (1) μηνός από την πλήρωση των προϋποθέσεων που καθιστούν το Τμήμα αυτοδύναμο, με επιμέλεια του Κοσμήτορα της Σχολής στην οποία ανήκει το Τμήμα, ακολουθείται η διαδικασία για την εκλογή Πρόεδρου και Αντιπροέδρου Τμήματος, σύμφωνα με το άρθρο 32 και τη συγκρότηση της Συνέλευσης του Τμήματος.
Άρθρο 40
Γενικές διατάξεις για την εκλογή, οργάνωση και λειτουργία των οργάνων διοίκησης
1. Η εκλογή του Προέδρου και του Αντιπροέδρου Τμημάτων, καθώς και των Κοσμητόρων και Αναπληρωτών Κοσμητόρων των Μονοτμηματικών Σχολών των Ανώτατων Εκπαιδευτικών Ιδρυμάτων (Α.Ε.Ι.) και των Διευθυντών Τομέων πραγματοποιείται με καθολική, άμεση και μυστική ψηφοφορία που διενεργείται αποκλειστικά ηλεκτρονικά με τη χρήση του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.).
2. Ως μέλη Διδακτικού Ερευνητικού Προσωπικού (Δ.Ε.Π.) που απαρτίζουν τα εκλεκτορικά σώματα για την ανάδειξη του Προέδρου Τμήματος και του Διευθυντή Τομέα λογίζονται όλα τα υπηρετούντα μέλη Δ.Ε.Π. πλήρους και μερικής απασχόλησης ανεξαρτήτως βαθμίδας, συμπεριλαμβανομένων των υπηρετούντων λεκτόρων στο Α.Ε.Ι. ή στην αντίστοιχη ακαδημαϊκή μονάδα που αφορά η εκλογική διαδικασία. Αποκλείονται από τη δυνατότητα συμμετοχής στην εκλογική διαδικασία μόνο τα μέλη Δ.Ε.Π. που τελούν σε καθεστώς αναστολής καθηκόντων ή άδειας άνευ αποδοχών κατά τον χρόνο διενέργειας των εκλογών. Η παρούσα ισχύει και για τα εκλεκτορικά σώματα που συμμετέχουν στις εκλογικές διαδικασίες για την ανάδειξη των μελών των εσωτερικών μελών του Συμβουλίου Διοίκησης και των Διευθυντών των πανεπιστημιακών εργαστηρίων, πανεπιστημιακών κλινικών και μουσείων.
3. Όλα τα συλλογικά όργανα των Α.Ε.Ι. και των επιμέρους ακαδημαϊκών μονάδων τους, στα οποία προβλέπεται η συμμετοχή εκπροσώπων μελών Ειδικού Εκπαιδευτικού Προσωπικού, Εργαστηριακού Διδακτικού Προσωπικού και Ειδικού Τεχνικού Εργαστηριακού Προσωπικού και φοιτητών του Α.Ε.Ι., συγκροτούνται και λειτουργούν νόμιμα, έστω και αν δεν έχουν εκλεγεί οι εκπρόσωποι από κάθε κατηγορία.
ΚΕΦΑΛΑΙΟ Δ’
ΔΙΑΔΙΚΑΣΙΑ ΑΝΑΔΕΙΞΗΣ ΕΚΠΡΟΣΩΠΩΝ ΣΤΑ ΟΡΓΑΝΑ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ ΚΑΙ ΦΟΙΤΗΤΙΚΟΙ ΣΥΛΛΟΓΟΙ
Άρθρο 41
Εκπρόσωποι μελών Ειδικού Εκπαιδευτικού
Προσωπικού, Εργαστηριακού Διδακτικού Προσωπικού και Ειδικού Τεχνικού Εργαστηριακού Προσωπικού στα όργανα των Ανώτατων Εκπαιδευτικών Ιδρυμάτων
1. Οι εκπρόσωποι των μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) στη Σύγκλητο του Ανώτατου Εκπαιδευτικού Ιδρύματος (Α.Ε.Ι.) και οι αναπληρωτές τους αναδεικνύονται με καθολική, άμεση και μυστική ψηφοφορία που διενεργείται αποκλειστικά ηλεκτρονικά με τη χρήση του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.). Η θητεία των εκπροσώπων είναι ετήσια και αφορά στο επόμενο ακαδημαϊκό έτος από αυτό κατά το οποίο διενεργείται η εκλογική διαδικασία.
2. Η εκλογή των εκπροσώπων και των αναπληρωτών τους πραγματοποιείται από ενιαίο ψηφοδέλτιο που περιλαμβάνει το σύνολο των υποψηφίων ανά κατηγορία προσωπικού. Η αρμόδια διοικητική υπηρεσία του Α.Ε.Ι. συντάσσει ετησίως τους εκλογικούς καταλόγους, στους οποίους συμπεριλαμβάνεται το σύνολο των υπηρετούντων μελών της οικείας κατηγορίας προσωπικού στο Α.Ε.Ι.
3. Η προκήρυξη των εκλογών για την ανάδειξη των εκπροσώπων και των αναπληρωτών τους ανά κατηγορία προσωπικού εκδίδεται με επιμέλεια του Πρύτανη του Α.Ε.Ι. το αργότερο τέσσερις (4) μήνες πριν την 31η Αυγούστου κάθε έτους και η εκλογική διαδικασία ολοκληρώνεται το αργότερο έως την 31η Αυγούστου κάθε έτους. Ο Πρύτανης μεριμνά για την ανάρτηση της προκήρυξης στον διαδικτυακό τόπο του Α.Ε.Ι. και λαμβάνει κάθε άλλο αναγκαίο μέτρο για τη μεγαλύτερη δυνατή δημοσιοποίηση της προκήρυξης στην κατηγορία προσωπικού του Α.Ε.Ι. που αφορά η προκήρυξη. Αν δεν τηρηθεί η ανωτέρω προθεσμία, η αρμοδιότητα της προκήρυξης περιέρχεται στον Υπουργό Παιδείας και Θρησκευμάτων.
4. Δικαίωμα υποβολής υποψηφιότητας για τη θέση του εκπροσώπου έχουν όλα τα μέλη Ε.Ε.Π., Ε.ΔΙ.Π. και Ε.Τ.Ε.Π., υπό την προϋπόθεση ότι δεν αποχωρούν από την υπηρεσία κατά τη διάρκεια της θητείας για την οποία προκηρύσσεται η θέση και δεν τελούν σε άδεια άνευ αποδοχών ή σε αναστολή καθηκόντων κατά τον χρόνο διενέργειας των εκλογών. Οι υποψηφιότητες υποβάλλονται από τους ενδιαφερόμενους ενώπιον του Πρύτανη του Α.Ε.Ι., εντός της προθεσμίας που ορίζεται από την προκήρυξη, η οποία δεν δύναται να είναι μικρότερη των τριάντα (30) ημερών.
5. Την ευθύνη διεξαγωγής της εκλογικής διαδικασίας για κάθε κατηγορία προσωπικού έχει τριμελής εφορευτική επιτροπή, με ισάριθμα αναπληρωματικά μέλη, τα μέλη της οποίας αναδεικνύονται με επιμέλεια του Πρύτανη του Α.Ε.Ι. μέσω ηλεκτρονικής κλήρωσης μεταξύ του συνόλου των μελών της οικείας κατηγορίας προσωπικού. Από την κληρωτίδα εξαιρούνται τα μέλη της οικείας κατηγορίας που έχουν υποβάλλει υποψηφιότητα για τη θέση του εκπροσώπου. Η συμμετοχή στην εφορευτική επιτροπή αποτελεί μέρος των διοικητικών καθηκόντων του προσωπικού.
6. Κάθε εκλογέας δύναται να επιλέξει έναν (1) υποψήφιο. Εκπρόσωπος εκλέγεται αυτός που συγκέντρωσε τον μεγαλύτερο αριθμό ψήφων και αναπληρωτής του ο αμέσως επόμενος σε σειρά προτίμησης υποψήφιος. Aν υπάρχει ισοψηφία μεταξύ των υποψηφίων που συγκέντρωσαν τον μεγαλύτερο αριθμό ψήφων, διενεργείται ηλεκτρονική κλήρωση μεταξύ αυτών που ισοψήφησαν.
7. Η διαδικασία του παρόντος εφαρμόζεται αναλόγως και για την ανάδειξη των εκπροσώπων των μελών Ε.Ε.Π., Ε.ΔΙ.Π. και Ε.Τ.Ε.Π. στις Κοσμητείες των Σχολών, τις Συνελεύσεις των Τμημάτων και στις Γενικές Συνελεύσεις των Τομέων.
Για την ανάδειξη των εκπροσώπων σύμφωνα με το πρώτο εδάφιο, την αρμοδιότητα έκδοσης της προκήρυξης και την επιμέλεια της εκλογικής διαδικασίας έχει ο Κοσμήτορας για την ανάδειξη των εκπροσώπων στην Κοσμητεία, ο Πρόεδρος του Τμήματος για την ανάδειξη των εκπροσώπων στη Συνέλευση του Τμήματος και ο Διευθυντής Τομέα για την ανάδειξη των εκπροσώπων στη Γενική Συνέλευση του Τομέα.
Άρθρο 42
Ανάδειξη εκπροσώπων φοιτητών σε όργανα των Ανώτατων Εκπαιδευτικών Ιδρυμάτων
1. Οι εκπρόσωποι των φοιτητών στη Συνέλευση του Τμήματος αναδεικνύονται από το σύνολο των φοιτητών των προγραμμάτων σπουδών πρώτου, δεύτερου και τρίτου κύκλου του Τμήματος, σύμφωνα με την παρ. 2. Η θητεία των εκπροσώπων των φοιτητών στη Συνέλευση του Τμήματος είναι ετήσια. Ως προγράμματα σπουδών πρώτου και δεύτερου κύκλου λογίζονται αυτά που οργανώνονται αποκλειστικά από το Τμήμα ή σε συνεργασία του Τμήματος με άλλα Τμήματα του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.), εφόσον το Τμήμα αναλαμβάνει τη διοικητική τους υποστήριξη.
2. Η ψηφοφορία των εκπροσώπων των φοιτητών στη Συνέλευση του Τμήματος είναι άμεση και μυστική. Η εκλογική διαδικασία διεξάγεται αποκλειστικά ηλεκτρονικά μέσω του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.). Η εκλογή των εκπροσώπων πραγματοποιείται από ενιαίο ψηφοδέλτιο που περιλαμβάνει το σύνολο των υποψήφιων φοιτητών ανά κύκλο σπουδών.
3. Το σώμα των εκλεκτόρων για την ανάδειξη των εκπροσώπων των φοιτητών στη Συνέλευση του Τμήματος απαρτίζεται από: α) το σύνολο των φοιτητών των προγραμμάτων σπουδών πρώτου κύκλου του Τμήματος, που δεν έχουν υπερβεί την ανώτατη διάρκεια φοίτησης σύμφωνα με την παρ. 1 του άρθρου 76, β) το σύνολο των φοιτητών Προγραμμάτων Μεταπτυχιακών Σπουδών (Π.Μ.Σ.) του Τμήματος, που δεν έχουν υπερβεί την ελάχιστη διάρκεια του προγράμματος σπουδών, σύμφωνα με την απόφαση ίδρυσής του, και γ) το σύνολο των υποψήφιων διδακτόρων του Τμήματος που δεν έχουν συμπληρώσει τρία (3) έτη από την εγγραφή τους.
4. Η προκήρυξη των εκλογών για την ανάδειξη των εκπροσώπων των φοιτητών πραγματοποιείται από τον Πρόεδρο του Τμήματος το αργότερο έως την 30ή Σεπτεμβρίου κάθε έτους. Αν δεν τηρηθεί η ανωτέρω προθεσμία, η αρμοδιότητα της προκήρυξης περιέρχεται στον Πρύτανη του Α.Ε.Ι. Ο Πρόεδρος του Τμήματος ή ο Πρύτανης, κατά περίπτωση, μεριμνά για την ανάρτηση της προκήρυξης στον διαδικτυακό τόπο του Τμήματος και λαμβάνει κάθε άλλο αναγκαίο μέτρο για τη μεγαλύτερη δυνατή δημοσιοποίηση της προκήρυξης στους φοιτητές του Τμήματος.
5. Δικαίωμα υποβολής υποψηφιότητας για τη θέση του εκπροσώπου των φοιτητών στη Συνέλευση του Τμήματος έχουν όλοι οι φοιτητές των προγραμμάτων σπουδών πρώτου, δεύτερου και τρίτου κύκλου, υπό την προϋπόθεση ότι κατά τη διάρκεια της θητείας για την οποία προκηρύσσεται η θέση δεν υπερβαίνουν την ελάχιστη διάρκεια του προγράμματος σπουδών σύμφωνα με την απόφαση ίδρυσής του. Ειδικά οι υποψήφιοι διδάκτορες του Τμήματος, έχουν δικαίωμα υποβολής υποψηφιότητας υπό την προϋπόθεση ότι κατά τη διάρκεια της θητείας για την οποία προκηρύσσεται η θέση δεν συμπληρώνεται η ελάχιστη διάρκεια των τριών (3) ετών από την εγγραφή τους. Οι υποψηφιότητες υποβάλλονται από τους ενδιαφερόμενους προς τη Γραμματεία του Τμήματος, εντός της προθεσμίας που ορίζεται από την προκήρυξη.
6. Την ευθύνη διεξαγωγής της εκλογικής διαδικασίας έχει τριμελής εφορευτική επιτροπή, με ισάριθμα αναπληρωματικά μέλη, που αναδεικνύονται με επιμέλεια του Προέδρου του Τμήματος, μέσω ηλεκτρονικής κλήρωσης μεταξύ του συνόλου των φοιτητών της παρ. 3, από την οποία εξαιρούνται όσοι έχουν υποβάλει υποψηφιότητα για τη θέση του εκπροσώπου των φοιτητών. Aν τα μέλη της εφορευτικής επιτροπής που κληρώθηκαν αρνηθούν ή κωλύονται να ασκήσουν τα καθήκοντά τους, η διαδικασία επαναλαμβάνεται.
7. Κάθε εκλογέας δύναται να επιλέξει έως δύο (2) υποψηφίους από τους φοιτητές προγραμμάτων σπουδών πρώτου κύκλου, έως έναν (1) υποψήφιο για τον δεύτερο κύκλο σπουδών και για τον τρίτο κύκλο σπουδών. Ως εκπρόσωποι εκλέγονται αυτοί που έλαβαν τον μεγαλύτερο αριθμό ψήφων έως τη συμπλήρωση του αριθμού των εκλόγιμων θέσεων και σε κάθε περίπτωση ένας (1) από κάθε κύκλο σπουδών, εφόσον είχαν υποβληθεί υποψηφιότητες και για τους τρεις κύκλους σπουδών. Αναπληρωματικοί εκπρόσωποι εκλέγονται οι λοιποί υποψήφιοι κατά τη σειρά του αριθμού των ψήφων που έλαβαν κατά την εκλογική διαδικασία. Aν υπάρχει ισοψηφία μεταξύ των υποψηφίων, διενεργείται ηλεκτρονική κλήρωση μεταξύ αυτών που ισοψήφησαν.
8. Η διαδικασία του παρόντος εφαρμόζεται και για τη διαδικασία ανάδειξης των εκπροσώπων φοιτητών στις Συνελεύσεις των Μονοτμηματικών Σχολών. Στην περίπτωση του πρώτου εδαφίου την ευθύνη για την προκήρυξη των εκλογών έχει ο Κοσμήτορας.
9. Οι εκπρόσωποι των φοιτητών στις Κοσμητείες των Σχολών του Α.Ε.Ι. αναδεικνύονται μεταξύ των εκπροσώπων φοιτητών που αναδείχτηκαν στις Συνελεύσεις των Τμημάτων της Σχολής από το σύνολο των εκπροσώπων φοιτητών των Συνελεύσεων των Τμημάτων με αναλογική εφαρμογή του παρόντος και την ευθύνη για την προκήρυξη των εκλογών έχει ο Κοσμήτορας.
Άρθρο 43
Συμβούλιο Φοιτητών
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συστήνεται Συμβούλιο Φοιτητών, το οποίο αποτελείται από το σύνολο των εκπροσώπων των φοιτητών που συμμετέχει στις Κοσμητείες των Σχολών του Α.Ε.Ι. Η θητεία του Συμβουλίου Φοιτητών είναι ετήσια.
2. Με επιμέλεια του Πρύτανη του Α.Ε.Ι., εντός δέκα (10) ημερών από την ολοκλήρωση της εκλογικής διαδικασίας των εκπροσώπων των φοιτητών στις Συνελεύσεις των Τμημάτων, συγκαλείται σε συνεδρίαση το σύνολο των εκλεγέντων εκπροσώπων των φοιτητών στις Συνελεύσεις των Τμημάτων για τη συγκρότηση του Συμβουλίου Φοιτητών του Α.Ε.Ι.
3. Κατά την πρώτη συνεδρίαση του Συμβουλίου Φοιτητών του Α.Ε.Ι. εκλέγονται, με μυστική ψηφοφορία, η οποία διεξάγεται ηλεκτρονικά μέσω του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.), ο Πρόεδρος και ο Αντιπρόεδρος του Συμβουλίου Φοιτητών, ο οποίος αναπληρώνει τον Πρόεδρο όταν απουσιάζει ή κωλύεται.
4. Το Συμβούλιο Φοιτητών του Α.Ε.Ι. εκπροσωπεί τους φοιτητές των προγραμμάτων σπουδών πρώτου, δεύτερου και τρίτου κύκλου του Α.Ε.Ι. και λειτουργεί ως σύνδεσμος επικοινωνίας των φοιτητών με τα όργανα διοίκησης του Α.Ε.Ι. Ειδικότερα, το Συμβούλιο Φοιτητών του Α.Ε.Ι. έχει τις ακόλουθες αρμοδιότητες:
α) εισηγείται προς τα όργανα διοίκησης του Α.Ε.Ι. θέματα σχετικά με: αα) τη φοιτητική μέριμνα, αβ) τη βελτίωση των συνθηκών εκπαίδευσης των φοιτητών, αγ) τη βελτίωση της ποιότητας των προγραμμάτων σπουδών του Α.Ε.Ι. και αδ) τη λήψη μέτρων για την ισότιμη πρόσβαση φοιτητών με αναπηρία και με ειδικές εκπαιδευτικές ανάγκες στις υποδομές, φυσικές και ψηφιακές, και τον εξοπλισμό, στην πληροφόρηση και επικοινωνία, στις εκπαιδευτικές και ερευνητικές διαδικασίες και δραστηριότητες, στις διαδικασίες αξιολόγησης, στο εκπαιδευτικό, συμβατικό και ψηφιακό, υλικό και στις υπηρεσίες υποστήριξης του Α.Ε.Ι.,
β) εκλέγει τους εκπροσώπους στα όργανα διοίκησης του Α.Ε.Ι., καθώς και στα λοιπά όργανα και τις επιτροπές, όπου προβλέπεται η εκπροσώπηση φοιτητών του Α.Ε.Ι.,
γ) υποβάλλει προτάσεις προς το Συμβούλιο Διοίκησης και τη Σύγκλητο του Α.Ε.Ι. για τη διαμόρφωση της εκπαιδευτικής και ερευνητικής στρατηγικής του Α.Ε.Ι.,
δ) εισηγείται προς τον Πρύτανη του Α.Ε.Ι. την υλοποίηση προγραμμάτων, δράσεων, σεμιναρίων, ενημερωτικού χαρακτήρα εκδηλώσεων και άλλων συναφών δραστηριοτήτων και πρωτοβουλιών, σε συνεργασία με φορείς του δημόσιου τομέα όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143) ή κοινωνικούς φορείς, σε θέματα που αφορούν στη φοιτητική κοινότητα,
ε) συνεργάζεται με τα όργανα διοίκησης, το διδακτικό και διοικητικό προσωπικό του Α.Ε.Ι. για την εξυπηρέτηση των συμφερόντων των φοιτητών και
στ) ασκεί κάθε άλλη αρμοδιότητα που καθορίζεται στον εσωτερικό κανονισμό λειτουργίας του Α.Ε.Ι.
5. Η εκλογική διαδικασία για την ανάδειξη των εκπροσώπων των φοιτητών στα όργανα διοίκησης του Α.Ε.Ι., καθώς και σε λοιπά συλλογικά όργανα και επιτροπές του Α.Ε.Ι., όπου προβλέπεται η εκπροσώπηση φοιτητών σύμφωνα με την περ. β) της παρ. 4, διεξάγεται αποκλειστικά ηλεκτρονικά μέσω του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της Ε.Δ.Υ.Τ.Ε. Α.Ε., δικαίωμα συμμετοχής έχουν μόνο τα μέλη του Συμβουλίου Φοιτητών του Α.Ε.Ι.
ΚΕΦΑΛΑΙΟ Ε’
ΣΥΝΕΔΡΙΑΣΕΙΣ ΟΡΓΑΝΩΝ - ΔΗΜΟΣΙΟΤΗΤΑ - ΙΣΤΟΤΟΠΟΙ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 44
Συνεδριάσεις των συλλογικών οργάνων και επιτροπών των Ανώτατων Εκπαιδευτικών Ιδρυμάτων
1. Τα συλλογικά όργανα διοίκησης των Ανώτατων Εκπαιδευτικών Ιδρυμάτων (Α.Ε.Ι.) και των επιμέρους ακαδημαϊκών μονάδων των Α.Ε.Ι., καθώς και κάθε είδους συλλογικά όργανα και επιτροπές που συγκροτούνται και λειτουργούν για τις ανάγκες των Α.Ε.Ι., των Ειδικών Λογαριασμών Κονδυλίων Έρευνας (Ε.Λ.Κ.Ε.) και των Εταιρειών Διαχείρισης και Αξιοποίησης της Περιουσίας των Α.Ε.Ι. συνεδριάζουν είτε με φυσική παρουσία των μελών τους είτε μέσω τηλεδιάσκεψης. Η δυνατότητα διεξαγωγής συνεδριάσεων μέσω τηλεδιάσκεψης δύναται να αφορά σε ορισμένα μέλη ή στο σύνολο των μελών τους.
2. Η πρόσκληση προς τα μέλη των συλλογικών οργάνων ή των επιτροπών αποστέλλεται ηλεκτρονικά τουλάχιστον σαράντα οκτώ (48) ώρες πριν από την ημέρα της συνεδρίασης, μέσω μηνύματος ηλεκτρονικού ταχυδρομείου με βεβαίωση λήψης του μηνύματος από τον παραλήπτη ή και με οποιοδήποτε άλλο πρόσφορο ηλεκτρονικό μέσο, εφόσον αποδεικνύεται η επικοινωνία ή αποστολή και βεβαιώνονται η ημέρα και η χρονολογία, καθώς και η υπογραφή του προσώπου που έκανε την πρόσκληση. Κατ’ εξαίρεση, επιτρέπεται η σύντμηση της προθεσμίας, αν υπάρχει επείγουσα ανάγκη, η οποία βεβαιώνεται από τον προεδρεύοντα του οργάνου ή της επιτροπής. Στην πρόσκληση της συνεδρίασης αναγράφονται ο τόπος, η ημερομηνία, η ώρα της συνεδρίασης, τα θέματα της ημερήσιας διάταξης και ο τρόπος διεξαγωγής της συνεδρίασης, με φυσική παρουσία, τηλεδιάσκεψη ή μεικτό τρόπο. Τα πρακτικά των συνεδριάσεων τηρούνται σε ηλεκτρονική μορφή με ευθύνη του προεδρεύοντος σε συνεργασία με τον υπάλληλο στον οποίον έχει ανατεθεί η διοικητική υποστήριξη του οργάνου ή της επιτροπής και κοινοποιούνται με ηλεκτρονικό τρόπο προς όλα τα μέλη μετά από την υπογραφή τους, ανεξαρτήτως αν αυτά συμμετείχαν στη συνεδρίαση.
3. Με τον Εσωτερικό Κανονισμό Λειτουργίας του Α.Ε.Ι. καθορίζονται ειδικότερα θέματα σχετικά με τις συνεδριάσεις των συλλογικών οργάνων και επιτροπών του Α.Ε.Ι. και του Ε.Λ.Κ.Ε., τη διαδικασία αυθεντικοποίησης των χρηστών κατά την είσοδό τους στην ηλεκτρονική πλατφόρμα τηλεδιάσκεψης, την επεξεργασία των δεδομένων προσωπικού χαρακτήρα που πραγματοποιείται στο πλαίσιο συνεδριάσεων που διεξάγονται με τη μέθοδο της τηλεδιάσκεψης, τον τρόπο τήρησης των πρακτικών, τη χρήση της ηλεκτρονικής πλατφόρμας τηλεδιάσκεψης που διασφαλίζει τη μυστικότητα των συνεδριάσεων και κάθε άλλη λεπτομέρεια αναφορικά με τη λειτουργία των συλλογικών οργάνων και επιτροπών.
4. Κατά τα λοιπά, για τη λειτουργία των συλλογικών οργάνων και επιτροπών εφαρμόζεται ο Κώδικας Διοικητικής Διαδικασίας (ν. 2690/1999, Α’ 45), καθώς και όσα προβλέπονται στον Εσωτερικό Κανονισμό Λειτουργίας του Α.Ε.Ι.
Άρθρο 45
Ιστότοποι Ανώτατων Εκπαιδευτικών Ιδρυμάτων
1. Τα Ανώτατα Εκπαιδευτικά Ιδρύματα (Α.Ε.Ι.) υποχρεούνται να τηρούν επίσημο ιστότοπο και να εφαρμόζουν τις αρχές της διαφάνειας και δημοσιότητας. Στον ιστότοπο του Α.Ε.Ι. αναρτώνται υποχρεωτικά:
α) τα όργανα διοίκησης του Α.Ε.Ι. και τα στοιχεία του Πρύτανη, των Αντιπρυτάνεων και των μελών του Συμβουλίου Διοίκησης και της Συγκλήτου,
β) η ακαδημαϊκή διάρθρωση του Α.Ε.Ι. σε Σχολές και Τμήματα, τα στοιχεία των μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) που υπηρετούν ανά ακαδημαϊκή μονάδα, καθώς και ο σύνδεσμος της ιστοσελίδας κάθε ακαδημαϊκής μονάδας,
γ) όλα τα προγράμματα σπουδών πρώτου, δεύτερου και τρίτου κύκλου που παρέχονται από το Α.Ε.Ι., συμπεριλαμβανομένων των ξενόγλωσσων προγραμμάτων σπουδών που παρέχονται αποκλειστικά προς αλλοδαπούς φοιτητές,
δ) οι επιμέρους ακαδημαϊκές και ερευνητικές δομές, πανεπιστημιακά εργαστήρια, πανεπιστημιακές κλινικές, πανεπιστημιακά μουσεία, Κέντρο Επιμόρφωσης και Διά Βίου Μάθησης και Πανεπιστημιακό Κέντρο Έρευνας και Καινοτομίας, τα στοιχεία των Διευθυντών τους, του προσωπικού που υπηρετεί σε αυτές και ο σύνδεσμος της ιστοσελίδας κάθε ακαδημαϊκής ή ερευνητικής δομής,
ε) η διοικητική διάρθρωση των διοικητικών υπηρεσιών του Α.Ε.Ι., το προσωπικό που υπηρετεί σε κάθε υπηρεσία του Α.Ε.Ι., τα στοιχεία επικοινωνίας του και ο σύνδεσμος της ιστοσελίδας κάθε ακαδημαϊκής ή ερευνητικής δομής,
στ) ο οργανισμός και ο εσωτερικός κανονισμός λειτουργίας του Α.Ε.Ι.,
ζ) ο απολογισμός του ακαδημαϊκού, οικονομικού και διοικητικού έργου του Συμβουλίου Διοίκησης, των Κοσμητόρων, των Προέδρων Τμημάτων και του Εκτελεστικού Διευθυντή κατά τη λήξη της θητείας τους,
η) σημαντικές αποφάσεις των οργάνων διοίκησης και ανακοινώσεις σχετικά με την οργάνωση και τη λειτουργία του Α.Ε.Ι. και
θ) κάθε άλλο στοιχείο που ορίζεται στον Εσωτερικό Κανονισμό του Α.Ε.Ι.
2. Όλες οι ακαδημαϊκές μονάδες, οι επιμέρους ακαδημαϊκές και ερευνητικές δομές και οι διοικητικές υπηρεσίες του Α.Ε.Ι. υποχρεούνται να τηρούν ιστοσελίδα σε διεύθυνση ενιαίου εντοπιστή χώρου (url) που τηρεί το Α.Ε.Ι.
3. Ο ιστότοπος του Α.Ε.Ι. τηρείται κατ’ ελάχιστον στην ελληνική και αγγλική γλώσσα και συμμορφώνεται με τις απαιτήσεις προσβασιμότητας των άρθρων 35 έως 47 και 104 του ν. 4727/2020 (Α’ 184). Συγκεκριμένα, το περιεχόμενο των ιστοσελίδων αυτών, συμπεριλαμβανόμενων των ενσωματωμένων σε αυτές κειμενικών και πολυμεσικών αρχείων, οφείλει να πληροί τις απαιτήσεις του ευρωπαϊκού προτύπου ΕΝ 301 549 V2.1.2 (2018-08) ή του ευρωπαϊκού πρότυπου που το αντικαθιστά, οπότε και εφαρμόζεται η πιο πρόσφατη έκδοση του προτύπου αυτού ή το πρότυπο που το αντικαθιστά.
ΚΕΦΑΛΑΙΟ ΣΤ’
ΕΠΙΜΕΡΟΥΣ ΑΚΑΔΗΜΑΪΚΕΣ ΚΑΙ ΕΡΕΥΝΗΤΙΚΕΣ ΔΟΜΕΣ ΤΩΝ ΑΚΑΔΗΜΑΪΚΩΝ ΜΟΝΑΔΩΝ
Άρθρο 46
Πανεπιστημιακά εργαστήρια - Διαδικασία ίδρυσης - Σκοπός
1. Τα πανεπιστημιακά εργαστήρια αποτελούν ακαδημαϊκές μονάδες των Ανώτατων Εκπαιδευτικών Ιδρυμάτων (Α.Ε.Ι.), που ιδρύονται και εντάσσονται σε Τμήμα ή στον Τομέα ενός Τμήματος. Κατ’ εξαίρεση δύναται να ιδρύεται διεπιστημονικό εργαστήριο που εντάσσεται σε Σχολή, αν υφίσταται τεκμηριωμένο ενδιαφέρον για την ίδρυσή του από μέλη Διδακτικού Ερευνητικού Προσωπικού (Δ.Ε.Π.) διαφορετικών Τμημάτων της ίδιας Σχολής ή στο Α.Ε.Ι., αν υφίσταται τεκμηριωμένο ενδιαφέρον για την ίδρυσή του από μέλη Δ.Ε.Π. Τμημάτων διαφορετικών Σχολών.
2. Με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος ή των συνεργαζόμενων Τμημάτων και της Κοσμητείας, στην περίπτωση ίδρυσης διεπιστημονικού εργαστηρίου, δύνανται να ιδρύονται, συγχωνεύονται, κατατέμνονται, μετονομάζονται ή καταργούνται πανεπιστημιακά εργαστήρια. Με την απόφαση ίδρυσης του πανεπιστημιακού εργαστηρίου εγκρίνεται ο εσωτερικός κανονισμός λειτουργίας του. Με την ίδια διαδικασία μεταβάλλεται η έδρα πανεπιστημιακού εργαστηρίου.
3. Η εισήγηση της Συνέλευσης του Τμήματος προς τη Σύγκλητο για την ίδρυση ενός πανεπιστημιακού εργαστηρίου, περιλαμβάνει κατ’ ελάχιστον τα ακόλουθα στοιχεία:
α) τους σκοπούς του πανεπιστημιακού εργαστηρίου, οι οποίοι πρέπει να εξυπηρετούν τις εκπαιδευτικές και ερευνητικές ανάγκες σε ίδια ή συναφή γνωστικά αντικείμενα με αυτά της ακαδημαϊκής μονάδας στην οποία εντάσσεται το εργαστήριο ή των συνεργαζόμενων ακαδημαϊκών μονάδων,
β) τις δραστηριότητες του εργαστηρίου,
γ) το προσωπικό της ακαδημαϊκής μονάδας ή των συνεργαζόμενων ακαδημαϊκών μονάδων που θα στελεχώσει το εργαστήριο, το οποίο πρέπει να καλύπτει έναν ελάχιστο αριθμό μελών Δ.Ε.Π., ειδικού διδακτικού και διοικητικού προσωπικού,
δ) τους πόρους και κάθε πηγή χρηματοδότησης,
ε) την έδρα, τις υποδομές και τον εξοπλισμό του,
στ) το σχέδιο του Εσωτερικού Κανονισμού Λειτουργίας του εργαστηρίου, με τον οποίο ρυθμίζονται όλα τα θέματα σχετικά με την οργάνωση και τη λειτουργία του εργαστηρίου.
Η απόφαση της Συνέλευσης του Τμήματος της παρ. 2 συνοδεύεται από μελέτη σκοπιμότητας και βιωσιμότητας για την ίδρυση του εργαστηρίου, στην οποία περιλαμβάνεται ανάλυση για τις υποδομές και τον εξοπλισμό που χρειάζεται το εργαστήριο για την εύρυθμη λειτουργία του.
4. Οι αποφάσεις περί ίδρυσης, μετονομασίας, κατάργησης, συγχώνευσης ή τροποποίησης των Εσωτερικών Κανονισμών Λειτουργίας των πανεπιστημιακών εργαστηρίων κοινοποιούνται με επιμέλεια του Α.Ε.Ι. στο Υπουργείο Παιδείας και Θρησκευμάτων.
Άρθρο 47
Πρότυπος εσωτερικός κανονισμός λειτουργίας
1. Με απόφαση της Συγκλήτου, κατόπιν εισήγησης του Πρύτανη, εγκρίνεται ο πρότυπος εσωτερικός κανονισμός λειτουργίας των πανεπιστημιακών εργαστηρίων του Ανώτατου Εκπαιδευτικού Ιδρύματος (Α.Ε.Ι.), ο οποίος περιλαμβάνει: α) την αποστολή και τις βασικές αρχές λειτουργίας των πανεπιστημιακών εργαστηρίων, β) θέματα σχετικά με την ίδρυση, οργάνωση, δομή, διοίκηση και λειτουργία τους, γ) τους όρους και τις προϋποθέσεις συγχώνευσης, κατάτμησης ή κατάργησης των πανεπιστημιακών εργαστηρίων, δ) τις υποχρεώσεις των πανεπιστημιακών εργαστηρίων προς το Α.Ε.Ι., ε) την παροχή υπηρεσιών σύμφωνα με το άρθρο 51, στ) θέματα σχετικά με τη διαχείριση των πόρων τους, τη χρήση των υποδομών και του εξοπλισμού τους, ζ) τις υποχρεώσεις των μελών των εργαστηρίων, των συνεργαζόμενων μελών και του έκτακτου προσωπικού, η) τους κανόνες προσωπικής ασφάλειας και υγιεινής, θ) την πολιτική σχετικά με την προστασία των δικαιωμάτων διανοητικής ιδιοκτησίας, ι) την πολιτική σχετικά με την προστασία των δεδομένων προσωπικού χαρακτήρα, ια) τα τηρούμενα βιβλία, ιβ) την πολιτική χρήσης του λογοτύπου του Α.Ε.Ι. κατά την άσκηση των δραστηριοτήτων τους, ιγ) τον ανώτατο αριθμό των πανεπιστημιακών εργαστηρίων με τα οποία τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. μπορούν να συνεργάζονται και να παρέχουν σε αυτά τις υπηρεσίες τους και ιδ) κάθε άλλο θέμα σχετικό με την οργάνωση και λειτουργία των πανεπιστημιακών εργαστηρίων του Α.Ε.Ι.
2. Με τον πρότυπο εσωτερικό κανονισμό λειτουργίας των πανεπιστημιακών εργαστηρίων του Α.Ε.Ι. της παρ. 1 δύναται να προβλέπεται η συγκρότηση συμβουλευτικής επιτροπής από τη Σύγκλητο για την υποστήριξη του έργου της σε θέματα σχετικά με τη διαδικασία ίδρυσης, οργάνωσης και λειτουργίας των πανεπιστημιακών εργαστηρίων.
Άρθρο 48
Διευθυντής Εργαστηρίου - Διαδικασία εκλογής - Αρμοδιότητες
1. Κάθε πανεπιστημιακό εργαστήριο διοικείται από τον Διευθυντή του. Ως Διευθυντής πανεπιστημιακού εργαστηρίου εκλέγεται μέλος Διδακτικού Ερευνητικού Προσωπικού (Δ.Ε.Π.), πλήρους απασχόλησης, της βαθμίδας του Καθηγητή ή Αναπληρωτή Καθηγητή. Η θητεία του Διευθυντή είναι τριετής. Η επανεκλογή του ίδιου προσώπου στο αξίωμα του Διευθυντή πανεπιστημιακού εργαστηρίου επιτρέπεται χωρίς περιορισμό θητειών. Δικαίωμα υποβολής υποψηφιότητας για το αξίωμα του Διευθυντή έχουν μέλη Δ.Ε.Π. που έχουν τοποθετηθεί και υπηρετούν στο πανεπιστημιακό εργαστήριο και έχουν ίδιο ή συναφές γνωστικό αντικείμενο με αυτό του εργαστηρίου.
2. Ένα πανεπιστημιακό εργαστήριο θεωρείται αυτοδύναμο όταν έχουν τοποθετηθεί και υπηρετούν σε αυτό κατ’ ελάχιστον πέντε (5) μέλη Δ.Ε.Π. οποιασδήποτε βαθμίδας. Εάν το πανεπιστημιακό εργαστήριο είναι αυτοδύναμο κατά τον χρόνο προκήρυξης των εκλογών, το εκλεκτορικό σώμα για την εκλογή του Διευθυντή απαρτίζεται από όλα τα μέλη Δ.Ε.Π. που είναι τοποθετημένα και υπηρετούν σε αυτό. Εάν ο αριθμός των μελών Δ.Ε.Π., που έχει τοποθετηθεί και υπηρετεί σε ένα πανεπιστημιακό εργαστήριο υπολείπεται του αριθμού πέντε (5) κατά τον χρόνο προκήρυξης των εκλογών, το εκλεκτορικό σώμα απαρτίζεται από όλα τα μέλη Δ.Ε.Π. της ακαδημαϊκής μονάδας στην οποία αυτό εντάσσεται. Εάν ένα Εργαστήριο είναι διεπιστημονικό και ο αριθμός των μελών Δ.Ε.Π., που έχει τοποθετηθεί και υπηρετεί σε ένα πανεπιστημιακό εργαστήριο υπολείπεται του αριθμού πέντε (5) κατά τον χρόνο προκήρυξης των εκλογών, το εκλεκτορικό σώμα απαρτίζεται από όλα τα μέλη Δ.Ε.Π. των συνεργαζόμενων ακαδημαϊκών μονάδων για την ίδρυση του εργαστηρίου.
3. Δεν επιτρέπεται να θέτουν υποψηφιότητα για τη θέση του Διευθυντή πανεπιστημιακού εργαστηρίου όσοι αποχωρούν από την υπηρεσία λόγω συμπλήρωσης του ανώτατου ορίου ηλικίας κατά τη διάρκεια της θητείας για την οποία προκηρύσσεται η θέση, εκτός και αν στο πανεπιστημιακό εργαστήριο υπηρετεί ένα (1) μόνο μέλος Δ.Ε.Π. ή δεν υπάρχει κανένας άλλος υποψήφιος. Η κατοχή θέσης Διευθυντή πανεπιστημιακού εργαστηρίου δεν είναι ασυμβίβαστη με την κατοχή άλλου αξιώματος μονομελούς οργάνου διοίκησης του Ανώτατου Εκπαιδευτικού Ιδρύματος (Α.Ε.Ι.) ή με την ιδιότητα μέλους συλλογικού οργάνου του Α.Ε.Ι.
4. Η προκήρυξη εκλογών για την εκλογή του Διευθυντή του πανεπιστημιακού εργαστηρίου πραγματοποιείται από τον επικεφαλής της ακαδημαϊκής μονάδας στην οποία εντάσσεται το Εργαστήριο, Πρύτανη, Κοσμήτορα, Πρόεδρο Τμήματος ή Διευθυντή Τομέα, τουλάχιστον τρεις (3) μήνες πριν από τη λήξη της θητείας του Διευθυντή. Στην προκήρυξη ορίζονται η διαδικασία και η προθεσμία υποβολής των αιτήσεων υποψηφιότητας, η ημερομηνία διεξαγωγής της εκλογικής διαδικασίας, η επαναληπτική ημερομηνία διεξαγωγής, αν υπάρχει ισοψηφία και λοιπές λεπτομέρειες σχετικά με τη διαδικασία εκλογής. Ο επικεφαλής της ακαδημαϊκής μονάδας, στην οποία εντάσσεται το πανεπιστημιακό εργαστήριο μεριμνά για την ανάρτηση της προκήρυξης στην ιστοσελίδα του Α.Ε.Ι. και λαμβάνει τα αναγκαία μέτρα για τη μεγαλύτερη δυνατή δημοσιοποίηση της προκήρυξης.
5. Η εκλογική διαδικασία διεξάγεται αποκλειστικά μέσω ηλεκτρονικής ψηφοφορίας με την επιμέλεια του επικεφαλής της ακαδημαϊκής μονάδας, στην οποία εντάσσεται το πανεπιστημιακό εργαστήριο, με την προϋπόθεση ότι δεν είναι υποψήφιος ο ίδιος, οπότε την επιμέλεια της εκλογικής διαδικασίας αναλαμβάνει ο νόμιμος αναπληρωτής του, αν υπάρχει, άλλως το αρχαιότερο μέλος Δ.Ε.Π. που υπηρετεί στην ακαδημαϊκή μονάδα. Η εκλογική διαδικασία πραγματοποιείται με καθολική, άμεση και μυστική ψηφοφορία που διενεργείται αποκλειστικά ηλεκτρονικά με τη χρήση του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.). Ειδικότερα, ο επικεφαλής της ακαδημαϊκής μονάδας ελέγχει αν οι υποψήφιοι πληρούν τις προϋποθέσεις εκλογιμότητας και καταρτίζει ενιαίο ψηφοδέλτιο με όλους τους υποψηφίους. Η ψηφοφορία είναι άμεση και μυστική. Αν κανείς από τους υποψηφίους δεν συγκεντρώσει την απόλυτη πλειοψηφία του ειδικού εκλεκτορικού σώματος της παρ. 2 ή αν υπάρχει ισοψηφία, η ψηφοφορία επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα μεταξύ των υποψηφίων που καταλαμβάνουν την πρώτη και τη δεύτερη θέση. Επί νέας άγονης εκλογικής διαδικασίας, αυτή επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα, οπότε εκλέγεται ο υποψήφιος που συγκεντρώνει τη σχετική πλειοψηφία των έγκυρων ψήφων. Αν υπάρχει ισοψηφία, διενεργείται από τον επικεφαλής ηλεκτρονική κλήρωση. Αν υπάρχει μόνο ένας (1) υποψήφιος, αυτός εκλέγεται μόνο αν λάβει το ένα τρίτο (1/3) τουλάχιστον των εγκύρων ψήφων των μελών του ειδικού εκλεκτορικού σώματος της παρ. 2 που συμμετέχουν στην ψηφοφορία.
6. Ο επικεφαλής της ακαδημαϊκής μονάδας επιβλέπει τη διεξαγωγή της ψηφοφορίας, εξάγει τα αποτελέσματα της εκλογής, ανακηρύσσει τον εκλεγέντα Διευθυντή και αποστέλλει το πρακτικό εκλογής στον Πρύτανη του Α.Ε.Ι. Μετά από την ολοκλήρωση της εκλογικής διαδικασίας, ο Πρύτανης εκδίδει διαπιστωτική πράξη εκλογής, η οποία αναρτάται στο πρόγραμμα «ΔΙΑΥΓΕΙΑ».
7. Αν δεν υπάρχουν υποψηφιότητες κατά την εκλογική διαδικασία ή ο μοναδικός υποψήφιος δεν ψηφιστεί από το ένα τρίτο (1/3) τουλάχιστον των μελών του ειδικού εκλεκτορικού σώματος της παρ. 2 που συμμετέχουν στην ψηφοφορία ή ο Διευθυντής του πανεπιστημιακού εργαστηρίου παραιτηθεί ή εκλείψει για οποιονδήποτε λόγο, με απόφαση της Συγκλήτου, μετά από εισήγηση του αρμόδιου συλλογικού οργάνου της ακαδημαϊκής μονάδας στην οποία εντάσσεται το πανεπιστημιακό εργαστήριο, ήτοι της Κοσμητείας, της Συνέλευσης Τμήματος ή της Γενικής Συνέλευσης Τομέα, ορίζεται νέος Διευθυντής του πανεπιστημιακού εργαστηρίου, ο οποίος είναι κατά προτεραιότητα στη βαθμίδα του Καθηγητή, και αν δεν υπάρχει στη βαθμίδα του Αναπληρωτή Καθηγητή στις δύο (2) πρώτες περιπτώσεις του πρώτου εδαφίου ο ορισμός του Διευθυντή του πανεπιστημιακού εργαστηρίου είναι για πλήρη θητεία, ενώ στην τρίτη και στην τέταρτη περίπτωση ο ορισμός του είναι έως την ημερομηνία λήξης της θητείας του Διευθυντή που παραιτήθηκε ή εξέλιπε για οποιονδήποτε λόγο.
8. Αν στο πανεπιστημιακό εργαστήριο δεν υπηρετούν μέλη Δ.Ε.Π. στη βαθμίδα του Καθηγητή ή Αναπληρωτή Καθηγητή, η Σύγκλητος δύναται να ορίσει κατ’ εξαίρεση Επίκουρο Καθηγητή που υπηρετεί στο πανεπιστημιακό εργαστήριο, έως την ημερομηνία διορισμού μέλους Δ.Ε.Π. στη βαθμίδα του Καθηγητή ή Αναπληρωτή Καθηγητή. Στην περίπτωση του πρώτου εδαφίου, εντός προθεσμίας ενός (1) μηνός από τον ορισμό, προκηρύσσονται εκλογές σύμφωνα με το παρόν.
9. Ο Διευθυντής του πανεπιστημιακού εργαστηρίου έχει τις ακόλουθες αρμοδιότητες:
α) προΐσταται και εποπτεύει τη λειτουργία του πανεπιστημιακού εργαστηρίου,
β) μεριμνά για την εφαρμογή του πρότυπου εσωτερικού κανονισμού λειτουργίας των πανεπιστημιακών εργαστηρίων, του εσωτερικού κανονισμού λειτουργίας του πανεπιστημιακού εργαστηρίου, του εσωτερικού κανονισμού του Α.Ε.Ι. και των αποφάσεων των οργάνων του Α.Ε.Ι., καθώς και για την τήρηση της νομοθεσίας,
γ) έχει την ιδιότητα του Επιστημονικού Υπευθύνου σε έργα/προγράμματα του Ειδικού Λογαριασμού Κονδυλίων Έρευνας (Ε.Λ.Κ.Ε.), ο οποίος διαχειρίζεται τους ίδιους πόρους του πανεπιστημιακού εργαστηρίου,
δ) εισηγείται προς τον Πρύτανη την τοποθέτηση ή διάθεση διοικητικού προσωπικού του Α.Ε.Ι. για την υποστήριξή του,
ε) εισηγείται προς την Επιτροπή Ερευνών του Ε.Λ.Κ.Ε. την πρόσληψη έκτακτου ερευνητικού, επιστημονικού και λοιπού προσωπικού για τις ανάγκες του πανεπιστημιακού εργαστηρίου,
στ) υπογράφει τις συμβάσεις που συνάπτει το πανεπιστημιακό εργαστήριο για την παροχή υπηρεσιών προς τρίτους,
ζ) ασκεί κάθε άλλη αρμοδιότητα που ορίζεται στον εσωτερικό κανονισμό του Α.Ε.Ι. και στον εσωτερικό κανονισμό λειτουργίας του πανεπιστημιακού εργαστηρίου.
Άρθρο 49
Οργάνωση και λειτουργία πανεπιστημιακού εργαστηρίου
1. Κάθε πανεπιστημιακό εργαστήριο δύναται να ασκεί τις ακόλουθες δραστηριότητες:
α) διεξάγει βασική και εφαρμοσμένη έρευνα στα γνωστικά του αντικείμενα, με σκοπό την ανάπτυξη νέας γνώσης και την απόκτηση τεχνογνωσίας, τόσο σε θεωρητικό όσο και σε πειραματικό - εφαρμοσμένο επίπεδο,
β) συνεργάζεται, κατόπιν απόφασης του αρμοδίου οργάνου του Α.Ε.Ι., με Ανώτατα Εκπαιδευτικά Ιδρύματα (Α.Ε.Ι.) της ημεδαπής, αναγνωρισμένα ιδρύματα της αλλοδαπής, ερευνητικούς και τεχνολογικούς φορείς της ημεδαπής και της αλλοδαπής, εφόσον οι επιστημονικοί στόχοι τους συμπίπτουν ή είναι συναφείς με αυτούς του πανεπιστημιακού εργαστηρίου,
γ) εξασφαλίζει πόρους και πηγές χρηματοδότησης για την ενίσχυση της έρευνας στα αντικείμενα του πανεπιστημιακού εργαστηρίου,
δ) συνεισφέρει στη δημιουργία νέων σύγχρονων και ελκυστικών προγραμμάτων σπουδών πρώτου και δεύτερου κύκλου της ακαδημαϊκής μονάδας στην οποία εντάσσεται, καθώς και στην αναβάθμιση των υφιστάμενων, στο πλαίσιο των γνωστικών αντικειμένων του πανεπιστημιακού εργαστηρίου,
ε) παρέχει επιστημονικό και εξειδικευμένο συμβουλευτικό έργο προς τρίτα φυσικά ή νομικά πρόσωπα, ιδίως με γνωμοδοτήσεις και μελέτες,
στ) παρέχει εξειδικευμένες υπηρεσίες προς τρίτα φυσικά ή νομικά πρόσωπα σύμφωνα με την ισχύουσα νομοθεσία και τον σκοπό του Α.Ε.Ι., και ιδίως προς τους φορείς του δημόσιου τομέα, όπως αυτός οριοθετείται σύμφωνα με την περ. α) της παρ. 1 του άρθρου 14 του ν. 4270/2014 (Α’ 143),
ζ) αναλαμβάνει την εκπόνηση ερευνητικών και αναπτυξιακών έργων/προγραμμάτων, την οικονομική διαχείριση των οποίων αναλαμβάνει ο Ειδικός Λογαριασμός Κονδυλίων Έρευνας του Α.Ε.Ι., καθώς και την οργάνωση και παροχή επιμορφωτικών προγραμμάτων μέσω του Κέντρου Επιμόρφωσης και Διά Βίου Μάθησης του Α.Ε.Ι. στα γνωστικά αντικείμενα του πανεπιστημιακού εργαστηρίου,
η) αναλαμβάνει τη διεξαγωγή βιομηχανικής έρευνας, στο πλαίσιο συμφώνου συνεργασίας με επιχειρήσεις ή βιομηχανίες της ημεδαπής ή αλλοδαπής,
θ) κάθε άλλη δραστηριότητα που καθορίζεται από τον εσωτερικό κανονισμό του πανεπιστημιακού εργαστηρίου, εφόσον προάγει τη διδασκαλία, την επιστήμη και την έρευνα στα γνωστικά αντικείμενα του πανεπιστημιακού εργαστηρίου και είναι σύμφωνη προς τους σκοπούς, την αποστολή του Α.Ε.Ι. και την κείμενη νομοθεσία.
2. Αν καταργηθεί πανεπιστημιακό εργαστήριο, τα όργανα και ο εξοπλισμός του κατανέμονται με απόφαση της Συνέλευσης του Τμήματος, αν το πανεπιστημιακό εργαστήριο ανήκει σε Τμήμα ή της Κοσμητείας, αν το πανεπιστημιακό εργαστήριο ανήκει σε Σχολή ή της Συγκλήτου, αν το πανεπιστημιακό εργαστήριο ανήκει σε Α.Ε.Ι.
Άρθρο 50
Προσωπικό πανεπιστημιακού εργαστηρίου
1. Η τοποθέτηση των μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) στα πανεπιστημιακά εργαστήρια πραγματοποιείται, μετά από αίτησή τους, ως ακολούθως:
α) με πράξη του Προέδρου του Τμήματος, κατόπιν απόφασης της Συνέλευσης του Τμήματος και γνώμης της Γενικής Συνέλευσης του Τομέα, αν το πανεπιστημιακό εργαστήριο εντάσσεται σε Τομέα,
β) με πράξη του Προέδρου του Τμήματος, κατόπιν απόφασης της Συνέλευσης του Τμήματος, αν το πανεπιστημιακό εργαστήριο εντάσσεται σε Τμήμα,
γ) με πράξη του Κοσμήτορα, μετά από απόφαση της Κοσμητείας, αν το πανεπιστημιακό εργαστήριο είναι διεπιστημονικό και εντάσσεται σε Σχολή,
δ) με πράξη του Πρύτανη του Ανώτατου Εκπαιδευτικού Ιδρύματος (Α.Ε.Ι.), μετά από απόφαση της Κοσμητείας και γνώμη των Συνελεύσεων των Τμημάτων, αν το πανεπιστημιακό εργαστήριο είναι διεπιστημονικό και εντάσσεται στο Α.Ε.Ι.
Οι πράξεις τοποθέτησης σε πανεπιστημιακά εργαστήρια που είναι εγκατεστημένα σε πανεπιστημιακά νοσοκομεία που εμπίπτουν στην αρμοδιότητα του Υπουργείου Παιδείας και Θρησκευμάτων κοινοποιούνται με την επιμέλεια του αρμόδιου οργάνου για την έκδοση της πράξης προς το Διοικητικό Συμβούλιο του νοσοκομείου.
Σε περίπτωση πανεπιστημιακού εργαστηρίου ή ειδικής μονάδας αυτού που έχουν εγκατασταθεί σε νοσοκομεία του Εθνικού Συστήματος Υγείας (Ε.Σ.Υ.), η τοποθέτηση εγκρίνεται από το Διοικητικό Συμβούλιο του νοσοκομείου, έπειτα από θετική εισήγηση του επιστημονικού συμβουλίου, με κριτήριο τη συνάφεια της ειδικότητας του τοποθετούμενου με το αντικείμενο του εργαστηρίου ή της μονάδας και τη λειτουργία του νοσοκομείου.
2. Τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. τοποθετούνται μόνο σε ένα (1) πανεπιστημιακό εργαστήριο του Τμήματος στο οποίο ανήκουν ή σε διεπιστημονικό εργαστήριο που συμμετέχει το Τμήμα. Δύνανται να παρέχουν τις υπηρεσίες τους σε περισσότερα από ένα (1) πανεπιστημιακά εργαστήρια του Α.Ε.Ι. σύμφωνα με όσα προβλέπονται στον Πρότυπο Εσωτερικό Κανονισμό λειτουργίας του άρθρου 47.
3. Με τη διαδικασία της παρ. 1, τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. μετακινούνται ή τοποθετούνται σε άλλο πανεπιστημιακό εργαστήριο της ακαδημαϊκής μονάδας όπου υπηρετούν, αν συγχωνευθεί, καταργηθεί ή κατατμηθεί πανεπιστημιακό εργαστήριο ή κατόπιν αιτήματος του ενδιαφερόμενου μέλους Δ.Ε.Π., Ε.Ε.Π., Ε.ΔΙ.Π., Ε.Τ.Ε.Π.
4. Στα πανεπιστημιακά εργαστήρια του Α.Ε.Ι. δύναται να τοποθετείται διοικητικό προσωπικό του Α.Ε.Ι., καθώς και να απασχολούνται και οι ακόλουθες κατηγορίες προσωπικού:
α) επισκέπτες καθηγητές και επισκέπτες ερευνητές,
β) ερευνητές επί συμβάσει,
γ) πρόσθετο ερευνητικό, επιστημονικό, διοικητικό, τεχνικό και λοιπό προσωπικό με σύμβαση έργου ή εργασίας ορισμένου χρόνου σε περίπτωση εκτέλεσης έργων/προγραμμάτων του πανεπιστημιακού εργαστηρίου,
δ) προσωπικό του Α.Ε.Ι. για την εκτέλεση πρόσθετου έργου επ’ αμοιβή.
5. Η μισθοδοσία του προσωπικού των περ. α) έως δ) της παρ. 4 δεν βαρύνει τον προϋπολογισμό του Α.Ε.Ι. και καλύπτεται αποκλειστικά από πόρους των εργαστηρίων, η διαχείριση των οποίων πραγματοποιείται μέσω του Ειδικού Λογαριασμού Κονδυλίων Έρευνας του Α.Ε.Ι.
Άρθρο 51
Όροι και προϋποθέσεις παροχής υπηρεσιών από πανεπιστημιακά εργαστήρια
1. Ως παροχή υπηρεσιών νοείται η παροχή επιστημονικών, τεχνολογικών και συμβουλευτικών υπηρεσιών προς τρίτους, η εκπόνηση ειδικών μελετών, η διεξαγωγή ειδικών μετρήσεων, η διεξαγωγή εργαστηριακών εξετάσεων και αναλύσεων, η παροχή γνωμοδοτήσεων, η παροχή τεχνικών και λοιπών συναφών επιστημονικών υπηρεσιών, η σύνταξη προδιαγραφών για λογαριασμό τρίτων, η παροχή πολιτιστικών και κάθε είδους καλλιτεχνικών υπηρεσιών και κάθε άλλη συναφής εργασία, που πραγματοποιούνται υπό την ευθύνη ενός πανεπιστημιακού εργαστηρίου.
2. Κάθε πανεπιστημιακό εργαστήριο του Ανώτατου Εκπαιδευτικού Ιδρύματος (Α.Ε.Ι.) δύναται να παρέχει υπηρεσίες προς τρίτους, εφόσον πληροί τις ακόλουθες προϋποθέσεις:
α) έχει τουλάχιστον ένα (1) μέλος Διδακτικού Ερευνητικού Προσωπικού, του οποίου το γνωστικό αντικείμενο είναι συναφές με το αντικείμενο των υπηρεσιών που παρέχει το εργαστήριο,
β) δεν παρεμποδίζονται οι ερευνητικές και εκπαιδευτικές δραστηριότητες του Α.Ε.Ι. και της ακαδημαϊκής μονάδας στην οποία εντάσσεται,
γ) οι δραστηριότητες που αφορούν στην παροχή υπηρεσιών δεν προκαλούν επιβάρυνση εις βάρος του προϋπολογισμού του Α.Ε.Ι.,
δ) η κοστολόγηση των παρεχόμενων υπηρεσιών είναι εύλογη και δίκαιη και κάθε πανεπιστημιακό εργαστήριο εφαρμόζει κοστοστρεφή μεθοδολογία τιμολόγησης επί των υπηρεσιών αυτών,
ε) οι υπηρεσίες που παρέχονται είναι σύμφωνες με τον σκοπό και το αντικείμενο του πανεπιστημιακού εργαστηρίου, όπως αυτός καθορίζεται στην απόφαση ίδρυσής του και τον εσωτερικό κανονισμό λειτουργίας του,
στ) το προσωπικό του είναι κατάλληλα εκπαιδευμένο και επαρκεί για την παροχή υπηρεσιών προς τρίτους.
3. Οι υπηρεσίες που παρέχονται από το πανεπιστημιακό εργαστήριο πρέπει να πληρούν μια (1) τουλάχιστον από τις ακόλουθες προϋποθέσεις:
α) να παρουσιάζουν επιστημονικό ενδιαφέρον και να προάγουν την εξέλιξη της επιστήμης,
β) να ενισχύουν την εξωστρέφεια του Ιδρύματος και
γ) να ωφελούν την κοινωνία και την οικονομία, να ανταποκρίνονται στις αναπτυξιακές ανάγκες του Α.Ε.Ι. και της χώρας, να προωθούν τη διάχυση της γνώσης, την αξιοποίηση των αποτελεσμάτων της έρευνας, την καινοτομία, τη βιώσιμη ανάπτυξη, την κοινωνική συνοχή και να συμβάλουν στην παραγωγική ανασυγκρότηση της χώρας.
4. Με απόφαση της Επιτροπής Ερευνών, κατόπιν εισήγησης του Διευθυντή του πανεπιστημιακού εργαστηρίου, καθορίζεται το ακριβές ύψος της τιμής κάθε είδους ομοειδών υπηρεσιών που παρέχονται προς απροσδιόριστο αριθμό φυσικών προσώπων. Η εισήγηση, πέραν των στοιχείων των παρ. 2 και 3, περιλαμβάνει: α) το είδος και την περιγραφή κάθε υπηρεσίας, β) την τιμή ανά είδος υπηρεσίας, γ) το εύρος τιμολόγησης από τρίτους οικονομικούς φορείς, εφόσον υπάρχουν, που προσφέρουν ταυτόσημες υπηρεσίες, και δ) οικονομοτεχνική ανάλυση κόστους της υπηρεσίας, στην οποία περιλαμβάνεται υπολογισμός του κόστους απασχόλησης προσωπικού, των αναλωσίμων και λοιπών ειδών, των πάγιων δαπανών και της απόσβεσης εξοπλισμού.
5. Οι τιμές ταυτόσημων υπηρεσιών μεταξύ του ίδιου ή άλλου πανεπιστημιακού εργαστηρίου του Α.Ε.Ι. δεν δύνανται να διαφέρουν ουσιωδώς μεταξύ τους.
6. Αν παρέχονται υπηρεσίες από πανεπιστημιακά εργαστήρια, των οποίων η διαδικασία κοστολόγησης ρυθμίζεται από την κείμενη νομοθεσία, εφαρμόζεται η εν λόγω νομοθεσία.
Άρθρο 52
Διαδικασία σύναψης συμβάσεων παροχής υπηρεσιών
1. Τα πανεπιστημιακά εργαστήρια του Ανώτατου Εκπαιδευτικού Ιδρύματος (Α.Ε.Ι.) δύνανται να παρέχουν υπηρεσίες προς φορείς του ιδιωτικού ή δημόσιου τομέα, της περ. α) της παρ. 1 του άρθρου 14 του ν. 4270/2014 (Α’ 143), κατόπιν σύναψης σύμβασης παροχής υπηρεσιών, η οποία υπόκειται υποχρεωτικά σε έγγραφο τύπο. Οι συμβάσεις παροχής υπηρεσιών εγκρίνονται από την Επιτροπή Ερευνών του Ειδικού Λογαριασμού Κονδυλίων Έρευνας (Ε.Λ.Κ.Ε.), κατόπιν αιτήματος του Διευθυντή του πανεπιστημιακού εργαστηρίου ή άλλου ενδιαφερόμενου μέλους Διδακτικού Ερευνητικού Προσωπικού που υπηρετεί στο πανεπιστημιακό εργαστήριο και επιθυμεί να παράσχει υπηρεσίες μέσω του πανεπιστημιακού εργαστηρίου. Περίληψή τους αναρτάται στο πρόγραμμα «ΔΙΑΥΓΕΙΑ». Με απόφαση της Επιτροπής Ερευνών του Ε.Λ.Κ.Ε., δύναται να εγκρίνεται πρότυπο σχέδιο σύμβασης παροχής υπηρεσιών για κάθε πανεπιστημιακό εργαστήριο ή άλλο ισοδύναμο έγγραφο, εφόσον το πανεπιστημιακό εργαστήριο εφαρμόζει σύστημα διασφάλισης ποιότητας.
2. Αν το είδος των υπηρεσιών προϋποθέτει τη χρήση πόρων του πανεπιστημιακού εργαστηρίου, όπως εξοπλισμού, υποδομών και ανθρώπινου δυναμικού που υπηρετεί ήδη στο πανεπιστημιακό εργαστήριο, για την έγκριση της σύμβασης από την Επιτροπή Ερευνών του Ε.Λ.Κ.Ε., απαιτείται η προσκόμιση βεβαίωσης του Διευθυντή του πανεπιστημιακού εργαστηρίου περί της δυνατότητας διάθεσης των πόρων που απαιτούνται, ανά περίπτωση, για την ορθή εκτέλεση της σύμβασης, χωρίς να παρακωλύεται η εκπαιδευτική και ερευνητική δραστηριότητα του πανεπιστημιακού εργαστηρίου και της ακαδημαϊκής μονάδας στην οποία εντάσσεται.
3. Οι συμβάσεις παροχής υπηρεσιών των πανεπιστημιακών εργαστηρίων περιλαμβάνουν κατ’ ελάχιστον τα ακόλουθα στοιχεία:
α) την επωνυμία του Α.Ε.Ι. και του εργαστηρίου,
β) το είδος και την περιγραφή των υπηρεσιών,
γ) το συμβατικό τίμημα των υπηρεσιών,
δ) τη χρονική διάρκεια της σύμβασης,
ε) τον προτεινόμενο Επιστημονικό Υπεύθυνο σύμφωνα με το άρθρο 234 για την ορθή εκτέλεση του φυσικού και οικονομικού αντικειμένου της σύμβασης,
στ) τις υποχρεώσεις και τα δικαιώματα κάθε συμβαλλόμενου μέρους,
ζ) το δικαίωμα προβολής ή προώθησης του αντικειμένου ή των αποτελεσμάτων των υπηρεσιών που περιγράφονται στη σύμβαση από τον αντισυμβαλλόμενο αποδέκτη των υπηρεσιών, καθώς και τα μέσα προβολής ή προώθησης,
η) το έκτακτο ερευνητικό, επιστημονικό και λοιπό προσωπικό, εφόσον κρίνεται αναγκαία η απασχόληση έκτακτου προσωπικού για την ορθή υλοποίηση της σύμβασης,
θ) ρήτρες εμπιστευτικότητας και εχεμύθειας, αν υφίσταται σχετική ανάγκη,
ι) κάθε άλλο στοιχείο που κρίνεται αναγκαίο για την ορθή υλοποίηση της σύμβασης.
4. Μετά από την ολοκλήρωση της διαδικασίας σύναψης της σύμβασης, με απόφαση της Επιτροπής Ερευνών του Ε.Λ.Κ.Ε., εγκρίνεται η αποδοχή διαχείρισης διακριτού έργου/προγράμματος του Ε.Λ.Κ.Ε. σύμφωνα με τους όρους της σύμβασης παροχής υπηρεσιών.
5. Τα πανεπιστημιακά εργαστήρια του Α.Ε.Ι. που παρέχουν υπηρεσίες δύνανται μέσω του Ε.Λ.Κ.Ε. να συνάπτουν συνεργασίες με φορείς της περ. α) της παρ. 1 του άρθρου 14 του ν. 4270/2014 υπό τη μορφή προγραμματικών συμβάσεων με σκοπό την παροχή υπηρεσιών, που εγκρίνονται με απόφαση της Επιτροπής Ερευνών του Ε.Λ.Κ.Ε. Αν το είδος των υπηρεσιών προϋποθέτει τη χρήση πόρων του πανεπιστημιακού εργαστηρίου, απαιτείται η προσκόμιση της βεβαίωσης της παρ. 2.
6. Τα πανεπιστημιακά εργαστήρια του Α.Ε.Ι. που παρέχουν υπηρεσίες, δύνανται να συμμετέχουν μέσω του Ε.Λ.Κ.Ε., ως υποψήφιοι οικονομικοί φορείς σε κάθε είδους διαγωνιστική διαδικασία αναθετουσών αρχών για τη σύναψη δημόσιας σύμβασης με αντικείμενο την παροχή υπηρεσιών σύμφωνα με τον ν. 4412/2016 (Α’ 147). Για τον σκοπό αυτόν ο Ε.Λ.Κ.Ε. του Α.Ε.Ι. δύναται να προβαίνει σε κάθε απαραίτητη ενέργεια ως υποψήφιος οικονομικός φορέας σύμφωνα με τον ν. 4412/2016 συμπεριλαμβανομένης της διαδικασίας έκδοσης εγγυητικής επιστολής. Αν ο Ε.Λ.Κ.Ε. αναδειχθεί ως ανάδοχος της διαγωνιστικής διαδικασίας, με απόφαση της Επιτροπής Ερευνών του Ε.Λ.Κ.Ε. εγκρίνεται η σύναψη της δημόσιας σύμβασης και ακολουθεί η αποδοχή διαχείρισης έργου/προγράμματος με αντικείμενο την παροχή των υπηρεσιών που περιγράφονται στη διαγωνιστική διαδικασία, με Επιστημονικό Υπεύθυνο τον Διευθυντή του πανεπιστημιακού εργαστηρίου ή άλλο μέλος που υπηρετεί ή παρέχει τις υπηρεσίες του σε αυτό.
Άρθρο 53
Οικονομική διαχείριση πόρων εργαστηρίων
1. Η οικονομική διαχείριση κάθε είδους πόρων που προέρχονται από την παροχή υπηρεσιών μέσω πανεπιστημιακών εργαστηρίων του Ανώτατου Εκπαιδευτικού Ιδρύματος (Α.Ε.Ι.) πραγματοποιείται μέσω έργων/προγραμμάτων του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι. Τα έσοδα από την παροχή υπηρεσιών μέσω πανεπιστημιακών εργαστηρίων εισπράττονται από τον Ε.Λ.Κ.Ε. του Α.Ε.Ι. και εγγράφονται στον προϋπολογισμό έργου/προγράμματος του Εργαστηρίου και στον προϋπολογισμό του Ε.Λ.Κ.Ε. Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών του Ε.Λ.Κ.Ε., καθορίζεται το ποσοστό παρακράτησης επί των εσόδων που προέρχονται από την παροχή υπηρεσιών των πανεπιστημιακών εργαστηρίων του Α.Ε.Ι. σύμφωνα με την παρ. 4 του άρθρου 237 του παρόντος.
2. Με απόφαση του Συμβουλίου Διοίκησης, κατόπιν εισήγησης του Διευθυντή του πανεπιστημιακού εργαστηρίου, είναι δυνατή η ανάθεση της οικονομικής διαχείρισης των πόρων που προέρχονται από την παροχή υπηρεσιών του πανεπιστημιακού εργαστηρίου στην Εταιρεία Αξιοποίησης και Διαχείρισης της Περιουσίας του Α.Ε.Ι. Με όποια απόφαση καθορίζεται το ποσοστό παρακράτησης επί των πόρων του, το οποίο παρακρατάται υπέρ της Εταιρείας.
3. Οι πόροι που προέρχονται από την παροχή υπηρεσιών μέσω πανεπιστημιακών εργαστηρίων αποτελούν ιδιωτικούς πόρους του Α.Ε.Ι. Ενδεικτικά δύνανται να καλύπτουν δαπάνες για αμοιβές πρόσθετου ερευνητικού, επιστημονικού, διοικητικού, τεχνικού και λοιπού προσωπικού του πανεπιστημιακού εργαστηρίου, πρόσθετες αμοιβές των μελών του μόνιμου προσωπικού του Εργαστηρίου, μελών Διδακτικού Ερευνητικού Προσωπικού (Δ.Ε.Π.), Εργαστηριακού Διδακτικού Προσωπικού (Ε.ΔΙ.Π.), Ειδικού Τεχνικού Εργαστηριακού Προσωπικού (Ε.Τ.Ε.Π.), Ειδικού Εκπαιδευτικού Προσωπικού (Ε.Ε.Π.) και διοικητικού προσωπικού, δαπάνες μετακινήσεων, δημοσιεύσεων, οργάνωσης συνεδρίων, καθώς και δημόσιων συμβάσεων για την προμήθεια αναγκαίων ειδών για την ορθή και εύρυθμη λειτουργία των πανεπιστημιακών εργαστηρίων και των δραστηριοτήτων τους.
Άρθρο 54
Πανεπιστημιακές κλινικές - Διαδικασία ίδρυσης - Σκοπός
1. Οι πανεπιστημιακές κλινικές αποτελούν ακαδημαϊκές μονάδες του Ανώτατου Εκπαιδευτικού Ιδρύματος (Α.Ε.Ι.), που ιδρύονται και εντάσσονται σε Τμήμα που εμπίπτει στο πεδίο των Επιστημών Υγείας, όπως Ιατρική, Νοσηλευτική, Οδοντιατρική ή Κτηνιατρική των Α.Ε.Ι., καθώς και τους Τομείς των Τμημάτων αυτών. Διατμηματική πανεπιστημιακή κλινική δύναται να ιδρύεται από περισσότερα Τμήματα μιας Σχολής Επιστημών Υγείας, αν υφίσταται τεκμηριωμένο ενδιαφέρον για την ίδρυσή της από μέλη Διδακτικού Ερευνητικού Προσωπικού (Δ.Ε.Π.) διαφορετικών Τμημάτων της ίδιας Σχολής.
2. Με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος, δύνανται να ιδρύονται, συγχωνεύονται, κατατέμνονται, μετονομάζονται ή καταργούνται πανεπιστημιακές κλινικές του Α.Ε.Ι. Ειδικά, για τις πανεπιστημιακές κλινικές που ιδρύονται στο πλαίσιο συνεργασίας περισσοτέρων Τμημάτων σε Σχολή Επιστημών Υγείας, απαιτείται η σύμφωνη γνώμη της Κοσμητείας της Σχολής. Με την απόφαση ίδρυσης της πανεπιστημιακής κλινικής εγκρίνεται ο εσωτερικός κανονισμός λειτουργίας της. Με την ίδια διαδικασία μεταβάλλεται η έδρα πανεπιστημιακής κλινικής.
3. Η εισήγηση της Συνέλευσης του Τμήματος προς τη Σύγκλητο για την ίδρυση πανεπιστημιακής κλινικής, περιλαμβάνει κατ’ ελάχιστον τα ακόλουθα στοιχεία:
α) την αποστολή, τον σκοπό και τις δραστηριότητες της υπό ίδρυση πανεπιστημιακής κλινικής, που εξυπηρετούν τις εκπαιδευτικές και ερευνητικές ανάγκες σε ίδια ή συναφή γνωστικά αντικείμενα με αυτά της ακαδημαϊκής μονάδας,
β) το προσωπικό της ακαδημαϊκής μονάδας που θα στελεχώσει την Κλινική,
γ) την έδρα, καθώς και τη διάθεση υποδομών ή εξοπλισμού για τις ανάγκες της Κλινικής,
δ) τη μελέτη σκοπιμότητας και βιωσιμότητας για την ίδρυση της Κλινικής,
ε) το σχέδιο του Εσωτερικού Κανονισμού λειτουργίας της Κλινικής, με τον οποίο ρυθμίζονται όλα τα θέματα σχετικά με την οργάνωση και τη λειτουργία της.
4. Οι αποφάσεις περί ίδρυσης, μετονομασίας, κατάργησης, συγχώνευσης ή τροποποίησης των Εσωτερικών Κανονισμών Λειτουργίας των Πανεπιστημιακών Κλινικών κοινοποιούνται με επιμέλεια του Α.Ε.Ι. στο Υπουργείο Παιδείας και Θρησκευμάτων.
Άρθρο 55
Διευθυντής Κλινικής - Διαδικασία εκλογής - Αρμοδιότητες
1. Κάθε πανεπιστημιακή κλινική διοικείται από τον Διευθυντή της. Ως Διευθυντής εκλέγεται μέλος Διδακτικού Ερευνητικού Προσωπικού (Δ.Ε.Π.), πλήρους απασχόλησης, της βαθμίδας του Καθηγητή ή Αναπληρωτή Καθηγητή. Η θητεία του Διευθυντή είναι τριετής. Η επανεκλογή του ίδιου προσώπου στο αξίωμα του Διευθυντή πανεπιστημιακής κλινικής επιτρέπεται χωρίς περιορισμό θητειών. Δικαίωμα υποβολής υποψηφιότητας για το αξίωμα του Διευθυντή έχουν μέλη Δ.Ε.Π. που έχουν τοποθετηθεί και υπηρετούν στην πανεπιστημιακή κλινική και έχουν ίδιο ή συναφές γνωστικό αντικείμενο με αυτό της κλινικής.
2. Μια πανεπιστημιακή κλινική θεωρείται αυτοδύναμη όταν έχουν τοποθετηθεί και υπηρετούν σε αυτή κατ’ ελάχιστον πέντε (5) μέλη Δ.Ε.Π. οποιασδήποτε βαθμίδας. Εάν η πανεπιστημιακή κλινική είναι αυτοδύναμη κατά τον χρόνο προκήρυξης των εκλογών, το εκλεκτορικό σώμα για την εκλογή του Διευθυντή απαρτίζεται από όλα τα μέλη Δ.Ε.Π. που είναι τοποθετημένα και υπηρετούν σε αυτή. Εάν ο αριθμός των μελών Δ.Ε.Π. που υπηρετεί σε μία πανεπιστημιακή κλινική υπολείπεται του αριθμού πέντε (5) κατά τον χρόνο προκήρυξης των εκλογών, το εκλεκτορικό σώμα για την εκλογή του Διευθυντή απαρτίζεται από όλα τα μέλη Δ.Ε.Π. της ακαδημαϊκής μονάδας στην οποία αυτή εντάσσεται.
3. Δεν επιτρέπεται να θέσουν υποψηφιότητα για τη θέση του Διευθυντή της πανεπιστημιακής κλινικής όσοι αποχωρούν από την υπηρεσία λόγω συμπλήρωσης του ανώτατου ορίου ηλικίας κατά τη διάρκεια της θητείας για την οποία προκηρύσσεται η θέση, εκτός και αν στην κλινική υπηρετεί ένα (1) μόνο μέλος Δ.Ε.Π. ή δεν υπάρχει κανένας άλλος υποψήφιος. Η κατοχή θέσης Διευθυντή της πανεπιστημιακής κλινικής δεν είναι ασυμβίβαστη με την κατοχή άλλου αξιώματος μονομελούς οργάνου διοίκησης του Ανώτατου Εκπαιδευτικού Ιδρύματος (Α.Ε.Ι.) ή τη συμμετοχή ως μέλους σε συλλογικά όργανα του Α.Ε.Ι.
4. Η προκήρυξη εκλογών για την ανάδειξη Διευθυντή της πανεπιστημιακής κλινικής πραγματοποιείται από τον επικεφαλής της ακαδημαϊκής μονάδας στην οποία εντάσσεται η πανεπιστημιακή κλινική, ήτοι Κοσμήτορα, Πρόεδρο Τμήματος ή Διευθυντή Τομέα, τουλάχιστον τρεις (3) μήνες πριν τη λήξη της θητείας του υπηρετούντος Διευθυντή. Στην προκήρυξη του πρώτου εδαφίου ορίζονται η διαδικασία και η προθεσμία υποβολής των αιτήσεων υποψηφιότητας, η ημερομηνία διεξαγωγής της εκλογικής διαδικασίας, η επαναληπτική ημερομηνία διεξαγωγής, αν υπάρχει ισοψηφία, και κάθε άλλη λεπτομέρεια σχετικά με τη διαδικασία εκλογής. Ο επικεφαλής της ακαδημαϊκής μονάδας, στην οποία εντάσσεται η πανεπιστημιακή κλινική, μεριμνά για την ανάρτηση της προκήρυξης στην ιστοσελίδα του Α.Ε.Ι. και λαμβάνει τα αναγκαία μέτρα για τη μεγαλύτερη δυνατή δημοσιοποίηση της προκήρυξης.
5. Η εκλογική διαδικασία πραγματοποιείται με καθολική, άμεση και μυστική ψηφοφορία που διενεργείται αποκλειστικά ηλεκτρονικά με τη χρήση του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.). Ειδικότερα, ο επικεφαλής ελέγχει αν οι υποψήφιοι πληρούν τις προϋποθέσεις εκλογιμότητας και καταρτίζει ενιαίο ψηφοδέλτιο με όλους τους υποψηφίους. Η ψηφοφορία είναι άμεση και μυστική. Αν κανείς από τους υποψηφίους δεν συγκεντρώσει την απόλυτη πλειοψηφία του ειδικού εκλεκτορικού σώματος της παρ. 2 ή αν υπάρχει ισοψηφία, η ψηφοφορία επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα μεταξύ των υποψηφίων που καταλαμβάνουν την πρώτη και τη δεύτερη θέση. Επί νέας άγονης εκλογικής διαδικασίας, αυτή επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα, οπότε εκλέγεται ο υποψήφιος που συγκεντρώνει τη σχετική πλειοψηφία των έγκυρων ψήφων. Αν υπάρχει ισοψηφία, διενεργείται από τον επικεφαλής κλήρωση ενώπιον των υποψηφίων που ισοψήφησαν. Αν υπάρχει μόνο ένας (1) υποψήφιος, αυτός εκλέγεται μόνο αν λάβει το ένα τρίτο (1/3) τουλάχιστον των εγκύρων ψήφων των μελών του ειδικού εκλεκτορικού σώματος της παρ. 2 που συμμετέχουν στην ψηφοφορία.
6. Ο επικεφαλής της ακαδημαϊκής μονάδας της παρ. 4 επιβλέπει τη διεξαγωγή της ψηφοφορίας, εξάγει τα αποτελέσματα της εκλογής, ανακηρύσσει τον εκλεγέντα Διευθυντή και αποστέλλει το πρακτικό εκλογής στον Πρύτανη του Α.Ε.Ι. Μετά από την ολοκλήρωση της εκλογικής διαδικασίας, ο Πρύτανης εκδίδει διαπιστωτική πράξη εκλογής, η οποία αναρτάται στο πρόγραμμα «ΔΙΑΥΓΕΙΑ».
7. Αν δεν υπάρχουν υποψηφιότητες κατά την εκλογική διαδικασία ή ο μοναδικός υποψήφιος δεν ψηφιστεί από το ένα τρίτο (1/3) τουλάχιστον των μελών του ειδικού εκλεκτορικού σώματος της παρ. 2 που συμμετέχουν στην ψηφοφορία ή ο Διευθυντής της πανεπιστημιακής κλινικής παραιτηθεί ή εκλείψει για οποιονδήποτε λόγο, με απόφαση της Συγκλήτου, μετά από εισήγηση του αρμόδιου συλλογικού οργάνου της ακαδημαϊκής μονάδας, στην οποία εντάσσεται η πανεπιστημιακή κλινική, της Κοσμητείας, της Συνέλευσης Τμήματος ή της Γενικής Συνέλευσης Τομέα, ορίζεται νέος Διευθυντής πανεπιστημιακής κλινικής, ο οποίος είναι κατά προτεραιότητα στη βαθμίδα του Καθηγητή, και αν δεν υπάρχει στη βαθμίδα του Αναπληρωτή Καθηγητή. Στις δύο (2) πρώτες περιπτώσεις του πρώτου εδαφίου ο ορισμός του Διευθυντή της πανεπιστημιακής κλινικής είναι για πλήρη θητεία, ενώ στην τρίτη και στην τέταρτη περίπτωση ο ορισμός του είναι έως την ημερομηνία λήξης της θητείας του Διευθυντή που παραιτήθηκε ή εξέλιπε για οποιονδήποτε λόγο.
8. Αν στην πανεπιστημιακή κλινική δεν υπηρετούν μέλη Δ.Ε.Π. στη βαθμίδα του Καθηγητή ή Αναπληρωτή Καθηγητή, η Σύγκλητος δύναται να ορίσει κατ’ εξαίρεση Επίκουρο Καθηγητή που υπηρετεί στην πανεπιστημιακή κλινική, έως την ημερομηνία διορισμού μέλους Δ.Ε.Π. στη βαθμίδα του Καθηγητή ή Αναπληρωτή Καθηγητή. Στην περίπτωση του πρώτου εδαφίου, σε προθεσμία ενός (1) μηνός από τον ορισμό, προκηρύσσονται εκλογές σύμφωνα με το παρόν. Αν δεν υπηρετεί κανένα μέλος Δ.Ε.Π., με πράξη του αρμόδιου οργάνου, μετακινείται μέλος Δ.Ε.Π. του Τμήματος με γνωστικό αντικείμενο συναφές με αυτό της Κλινικής, προκειμένου να αναλάβει τα καθήκοντα Διευθυντή, έως την ημερομηνία διορισμού του πρώτου μέλους Δ.Ε.Π. στην Κλινική, και σε προθεσμία ενός (1) μηνός από τη μετακίνησή του προκηρύσσονται εκλογές σύμφωνα με το παρόν.
9. Ο Διευθυντής της πανεπιστημιακής κλινικής έχει τις ακόλουθες αρμοδιότητες:
α) προΐσταται και εποπτεύει τη λειτουργία της πανεπιστημιακής κλινικής,
β) μεριμνά για την εφαρμογή του εσωτερικού κανονισμού λειτουργίας της πανεπιστημιακής κλινικής, του εσωτερικού κανονισμού του Α.Ε.Ι. και των αποφάσεων των οργάνων του Α.Ε.Ι., καθώς και για την τήρηση της νομοθεσίας,
γ) έχει την ιδιότητα του Επιστημονικού Υπευθύνου σε έργα/προγράμματα του Ειδικού Λογαριασμού Κονδυλίων Έρευνας (Ε.Λ.Κ.Ε.), ο οποίος διαχειρίζεται τους ίδιους πόρους της πανεπιστημιακής κλινικής,
δ) εισηγείται προς τον Πρύτανη την τοποθέτηση ή διάθεση διοικητικού προσωπικού του Α.Ε.Ι. για την υποστήριξή της,
ε) ασκεί κάθε άλλη αρμοδιότητα που ορίζεται στον εσωτερικό κανονισμό του Α.Ε.Ι. και στον εσωτερικό κανονισμό λειτουργίας της πανεπιστημιακής κλινικής.
Άρθρο 56
Οργάνωση και λειτουργία πανεπιστημιακής κλινικής
1. Με απόφαση της Συγκλήτου του Α.Ε.Ι., κατόπιν εισήγησης του αρμόδιου οργάνου της ακαδημαϊκής μονάδας όπου εντάσσεται η πανεπιστημιακή κλινική, εγκρίνεται ή τροποποιείται ο εσωτερικός κανονισμός λειτουργίας της κλινικής, στον οποίον περιλαμβάνονται θέματα σχετικά με την οργάνωση και τη λειτουργία της.
2. Αν καταργηθεί πανεπιστημιακή κλινική, τα όργανα και ο εξοπλισμός της κατανέμονται με απόφαση της Συνέλευσης του Τμήματος, αν η Κλινική ανήκει σε Τμήμα ή σε Τομέα, ή με απόφαση της Κοσμητείας, αν η πανεπιστημιακή κλινική ανήκει σε Σχολή.
Άρθρο 57
Προσωπικό πανεπιστημιακής κλινικής
1. Η τοποθέτηση των μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) στις πανεπιστημιακές κλινικές πραγματοποιείται ως ακολούθως:
α) με πράξη του Προέδρου του Τμήματος, κατόπιν απόφασης της Συνέλευσης του Τμήματος και γνώμης της Γενικής Συνέλευσης του Τομέα, αν η πανεπιστημιακή κλινική εντάσσεται σε Τομέα,
β) με πράξη του Προέδρου του Τμήματος, κατόπιν απόφασης της Συνέλευσης του Τμήματος, αν η πανεπιστημιακή κλινική εντάσσεται σε Τμήμα,
γ) με πράξη του Πρύτανη του Ανώτατου Εκπαιδευτικού Ιδρύματος (Α.Ε.Ι.), μετά από απόφαση της Κοσμητείας και γνώμη της Συνέλευσης του Τμήματος, αν η πανεπιστημιακή κλινική εντάσσεται σε Σχολή, με περισσότερα από ένα (1) Τμήματα.
Οι πράξεις τοποθέτησης σε πανεπιστημιακές κλινικές ή ειδικές μονάδες αυτών που έχουν εγκατασταθεί σε πανεπιστημιακά νοσοκομεία που εμπίπτουν στην αρμοδιότητα του Υπουργείου Παιδείας και Θρησκευμάτων κοινοποιούνται με την επιμέλεια του αρμόδιου οργάνου για την έκδοση της πράξης προς το Διοικητικό Συμβούλιο του νοσοκομείου. Σε περίπτωση πανεπιστημιακού κλινικής ή ειδικής μονάδας αυτής που είναι εγκατεστημένες σε νοσοκομεία του Εθνικού Συστήματος Υγείας (Ε.Σ.Υ.), η τοποθέτηση εγκρίνεται από το Διοικητικό Συμβούλιο του νοσοκομείου, έπειτα από θετική εισήγηση του επιστημονικού συμβουλίου, με κριτήριο τη συνάφεια της ειδικότητας του τοποθετούμενου με το αντικείμενο του εργαστηρίου ή της μονάδας και τη λειτουργία του νοσοκομείου.
2. Τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. τοποθετούνται μόνο σε μια (1) πανεπιστημιακή κλινική του Α.Ε.Ι., αλλά δύνανται να παρέχουν τις υπηρεσίες τους σε περισσότερες από μια (1) πανεπιστημιακές κλινικές του Α.Ε.Ι. Μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. που είναι τοποθετημένα σε πανεπιστημιακά εργαστήρια δεν δύνανται να τοποθετούνται παράλληλα και σε πανεπιστημιακή κλινική, πλην όμως δύνανται να παρέχουν τις υπηρεσίες τους σε αυτήν.
3. Με τη διαδικασία της παρ. 1, τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. μετακινούνται ή τοποθετούνται σε άλλη πανεπιστημιακή κλινική της ακαδημαϊκής μονάδας όπου υπηρετούν, αν συγχωνευθεί, καταργηθεί ή κατατμηθεί πανεπιστημιακή κλινική ή κατόπιν αιτήματος του ενδιαφερόμενου μέλους Δ.Ε.Π., Ε.Ε.Π., Ε.ΔΙ.Π., Ε.Τ.Ε.Π.
4. Στις πανεπιστημιακές κλινικές του Α.Ε.Ι. δύναται να τοποθετείται διοικητικό προσωπικό του Α.Ε.Ι., καθώς και να απασχολούνται και οι ακόλουθες κατηγορίες προσωπικού:
α) επισκέπτες καθηγητές και επισκέπτες ερευνητές,
β) ερευνητές επί συμβάσει,
γ) επιστημονικοί συνεργάτες του άρθρου 58,
δ) πρόσθετο ερευνητικό, επιστημονικό, διοικητικό, τεχνικό και λοιπό προσωπικό με σύμβαση έργου ή εργασίας ορισμένου χρόνου για την εκτέλεση έργων/προγραμμάτων, που εκπονεί η πανεπιστημιακή κλινική μέσω του Ειδικού Λογαριασμού Κονδυλίων Έρευνας (Ε.Λ.Κ.Ε.),
ε) προσωπικό του Α.Ε.Ι. για την εκτέλεση πρόσθετου έργου επ’ αμοιβή.
5. Η μισθοδοσία του προσωπικού των περ. α) έως ε) της παρ. 4 δεν βαρύνει τον προϋπολογισμό του Α.Ε.Ι. και καλύπτεται αποκλειστικά από πόρους των κλινικών, η διαχείριση των οποίων πραγματοποιείται μέσω του Ε.Λ.Κ.Ε. του Α.Ε.Ι.
Άρθρο 58
Επιστημονικοί συνεργάτες πανεπιστημιακών εργαστηρίων και κλινικών
1. Επιστημονικό ιατρικό, νοσηλευτικό, ερευνητικό, εργαστηριακό, παραϊατρικό προσωπικό δύναται να απασχολείται για τις ανάγκες έργων/προγραμμάτων που εκπονούνται από πανεπιστημιακά εργαστήρια, πανεπιστημιακές κλινικές και ειδικές μονάδες πανεπιστημιακών κλινικών Ανώτατων Εκπαιδευτικών Ιδρυμάτων (Α.Ε.Ι.) μέσω των Ειδικών Λογαριασμών Κονδυλίων Έρευνας (Ε.Λ.Κ.Ε.) των Α.Ε.Ι. Η επιλογή του προσωπικού πραγματοποιείται σύμφωνα με το άρθρο 243 και η δαπάνη μισθοδοσίας του βαρύνει τον προϋπολογισμό έργων/προγραμμάτων που χρηματοδοτούνται από ιδιωτικούς ή διεθνείς πόρους των ως άνω ακαδημαϊκών μονάδων.
2. Η διεξαγωγή κλινικού, εργαστηριακού ή νοσηλευτικού έργου από το έκτακτο προσωπικό της παρ. 1 πραγματοποιείται υπό την εποπτεία και τις υποδείξεις του Διευθυντή της πανεπιστημιακής κλινικής ή του πανεπιστημιακού εργαστηρίου και του Επιστημονικού Υπευθύνου του έργου/προγράμματος, στο οποίο απασχολείται το προσωπικό. Το προσωπικό της παρούσας που ασκεί κλινικό ή εργαστηριακό έργο οφείλει να προσκομίζει στον Ε.Λ.Κ.Ε. του Α.Ε.Ι. ασφαλιστήριο συμβόλαιο αστικής ιατρικής ευθύνης κατά τη διάρκεια της απασχόλησής του.
3. Με επιμέλεια της Μονάδας Οικονομικής και Διοικητικής Υποστήριξης του Ε.Λ.Κ.Ε. του Α.Ε.Ι. κοινοποιείται περίληψη της σύμβασης του έκτακτου προσωπικού της παρ. 1 στο Διοικητικό Συμβούλιο του νοσοκομείου, όπου είναι εγκατεστημένο το πανεπιστημιακό εργαστήριο ή η κλινική, εντός αποκλειστικής προθεσμίας τριάντα (30) ημερών από την ημερομηνία έναρξης της απασχόλησης του προσωπικού.
4. Επιστημονικοί συνεργάτες της παρ. 1 που απασχολούνται για τις ανάγκες πανεπιστημιακών κλινικών και πανεπιστημιακών εργαστηρίων ή ειδικών μονάδων αυτών δύνανται να συμμετέχουν στο πρόγραμμα εφημεριών του νοσοκομείου αντίστοιχης κατηγορίας προσωπικού, μετά από σύμφωνη γνώμη του Διοικητικού Συμβουλίου (Δ.Σ.) και θετική εισήγηση του επιστημονικού συμβουλίου του νοσοκομείου στο οποίο εγκαθίσταται το πανεπιστημιακό εργαστήριο ή η πανεπιστημιακή κλινική ή η ειδική μονάδα όπου απασχολούνται.
Άρθρο 59
Λοιπές διατάξεις για τα πανεπιστημιακά εργαστήρια και τις κλινικές
1. Σε πανεπιστημιακά εργαστήρια και πανεπιστημιακές κλινικές που εγκαθίστανται σε νοσοκομεία του Εθνικού Συστήματος Υγείας (Ε.Σ.Υ.) ή σε πανεπιστημιακά νοσοκομεία που εμπίπτουν στην αρμοδιότητα του Υπουργείου Παιδείας και Θρησκευμάτων ή στο Ευγενίδειο Θεραπευτήριο, δύναται να εγκαθίσταται επιστημονικός εξοπλισμός του Ανώτατου Εκπαιδευτικού Ιδρύματος (Α.Ε.Ι.) ή του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι., κατόπιν απόφασης της Συγκλήτου του Α.Ε.Ι. ή της Επιτροπής Ερευνών του Ε.Λ.Κ.Ε., αντίστοιχα, και σύμφωνη γνώμη του αρμόδιου οργάνου του φορέα στον οποίον εγκαθίστανται. Για την εγκατάσταση εξοπλισμού απαιτείται η σύναψη προγραμματικής συμφωνίας μεταξύ του νόμιμου εκπροσώπου του νοσοκομείου του Ε.Σ.Υ. ή του πανεπιστημιακού νοσοκομείου ή του Ευγενιδείου Θεραπευτηρίου, του Διευθυντή του πανεπιστημιακού εργαστηρίου ή της πανεπιστημιακής κλινικής και του Πρύτανη του Α.Ε.Ι. ή του Προέδρου της Επιτροπής Ερευνών του Ε.Λ.Κ.Ε., αναλόγως αν ο εξοπλισμός ανήκει στο Α.Ε.Ι. ή στον Ε.Λ.Κ.Ε. του Α.Ε.Ι., με την οποία καθορίζονται οι ειδικότεροι όροι και προϋποθέσεις της χρήσης του εξοπλισμού και οι υποχρεώσεις και τα δικαιώματα των συμβαλλόμενων μερών. Η διαχείριση των εσόδων που προκύπτουν από τη χρήση εξοπλισμού του παρόντος πραγματοποιείται αποκλειστικά μέσω του Ε.Λ.Κ.Ε. του Α.Ε.Ι. σε διακριτό έργο/πρόγραμμα με Επιστημονικό Υπεύθυνο τον Διευθυντή του εργαστηρίου ή της κλινικής.
2. Πανεπιστημιακά εργαστήρια, πανεπιστημιακές κλινικές των Α.Ε.Ι. ή ειδικές μονάδες αυτών δύνανται να εντάσσονται και να λειτουργούν σε νοσοκομεία του Εθνικού Συστήματος Υγείας (Ε.Σ.Υ.) ή σε πανεπιστημιακά νοσοκομεία που εμπίπτουν στην αρμοδιότητα του Υπουργείου Παιδείας και Θρησκευμάτων ή στο Ευγενίδειο Θεραπευτήριο. Η ένταξη του πρώτου εδαφίου διενεργείται με κοινή απόφαση των Υπουργών Παιδείας και Θρησκευμάτων και Υγείας, η οποία εκδίδεται μετά από γνώμη της Συγκλήτου του Α.Ε.Ι., κατόπιν εισήγησης του αρμοδίου συλλογικού οργάνου της ακαδημαϊκής μονάδας, στην οποία εντάσσεται το εργαστήριο ή η κλινική ή ειδική μονάδα, και μετά από έγκριση του Διοικητικού Συμβουλίου του νοσοκομείου υποδοχής, κατόπιν θετικής εισήγησης του επιστημονικού του συμβουλίου. Με όμοια απόφαση και διαδικασία είναι δυνατή η μετακίνηση ή μετεγκατάσταση ή απένταξη πανεπιστημιακών εργαστηρίων, κλινικών των Α.Ε.Ι. και ειδικών μονάδων τους από νοσοκομεία του Ε.Σ.Υ., από πανεπιστημιακά νοσοκομεία που εμπίπτουν στην αρμοδιότητα του Υπουργείου Παιδείας και Θρησκευμάτων ή από το Ευγενίδειο Θεραπευτήριο.
3. Πανεπιστημιακές κλινικές που ιδρύονται από Τμήματα Οδοντιατρικής ή Κτηνιατρικής των Α.Ε.Ι. δύναται είτε να εγκαθίστανται και να λειτουργούν εντός των εγκαταστάσεων των Α.Ε.Ι. είτε να εντάσσονται σε νοσοκομεία του Ε.Σ.Υ. ή σε πανεπιστημιακά νοσοκομεία που εμπίπτουν στην αρμοδιότητα του Υπουργείου Παιδείας και Θρησκευμάτων ή στο Ευγενίδειο Θεραπευτήριο. Για την ένταξη πανεπιστημιακών κλινικών Τμημάτων Οδοντιατρικής των Α.Ε.Ι. σε νοσοκομεία του Ε.Σ.Υ. εφαρμόζεται αναλογικά η διαδικασία της παρ. 2.
4. Το πάσης φύσεως προσωπικό των Α.Ε.Ι. που υπηρετεί σε πανεπιστημιακές κλινικές και ειδικές μονάδες ή πανεπιστημιακά εργαστήρια, που έχουν εγκατασταθεί σε νοσοκομεία του Ε.Σ.Υ. ή σε πανεπιστημιακά νοσοκομεία ή στο Ευγενίδειο Θεραπευτήριο, σε ό,τι αφορά στην υπηρεσία του στο νοσοκομείο, θεωρείται ότι βρίσκεται σε οργανική σχέση με αυτό και υπάγεται στη δικαιοδοσία και στον ιεραρχικό έλεγχο των αρμόδιων οργάνων του νοσοκομείου, όπως το λοιπό προσωπικό της ιατρικής υπηρεσίας. Οι διοικήσεις των νοσοκομείων, στα οποία είναι ενταγμένες πανεπιστημιακές κλινικές, οφείλουν να διευκολύνουν το διδακτικό, ερευνητικό, κλινικό και διοικητικό έργο των μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.), Ειδικού Τεχνικού Εργαστηριακού Προσωπικού (Ε.Τ.Ε.Π.) που υπηρετούν σε αυτές.
5. Πανεπιστημιακές κλινικές των Α.Ε.Ι. δύνανται να διενεργούν σε φυσικά πρόσωπα διαγνωστικές εξετάσεις ή πράξεις, καθώς και θεραπευτικές πράξεις, οι οποίες αποζημιώνονται από τον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.), σύμφωνα με τον Ενιαίο Κανονισμό Παροχών Υγείας του Ε.Ο.Π.Υ.Υ. Για τον σκοπό αυτόν συνάπτονται συμβάσεις μεταξύ του Ε.Ο.Π.Υ.Υ., του Διευθυντή της κλινικής και του Ε.Λ.Κ.Ε. του Α.Ε.Ι., που αναλαμβάνει την οικονομική διαχείριση των εσόδων, στις οποίες αναγράφονται το είδος των εξετάσεων και των πράξεων που αποζημιώνονται με αναφορά του τίτλου εξέτασης ή πράξης και του κωδικού αριθμού του Ε.Ο.Π.Υ.Υ., η τιμή αποζημίωσης ανά εξέταση ή πράξη, καθώς και κάθε άλλη λεπτομέρεια σχετικά με τις υποχρεώσεις των συμβαλλόμενων μερών. Η παρούσα εφαρμόζεται αναλογικά και για τα πανεπιστημιακά εργαστήρια των Α.Ε.Ι. που παρέχουν υπηρεσίες υγείας.
Άρθρο 60
Πανεπιστημιακά μουσεία - Διαδικασία ίδρυσης - Σκοπός
1. Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.) δύνανται να ιδρύονται, συγχωνεύονται, κατατέμνονται, μετονομάζονται ή καταργούνται πανεπιστημιακά μουσεία του Α.Ε.Ι. με εκπαιδευτικό και ερευνητικό σκοπό, καθώς και να μεταβάλλεται η έδρα τους και να εγκρίνεται ο κανονισμός λειτουργίας τους. Τα πανεπιστημιακά μουσεία των Α.Ε.Ι. δύνανται να αναγνωρίζονται από το Υπουργείο Πολιτισμού και Αθλητισμού, σύμφωνα με την παρ. 4 του ν. 4858/2021 (Α’ 220).
2. Ένα πανεπιστημιακό μουσείο δύναται να εντάσσεται και να λειτουργεί στο πλαίσιο μιας ακαδημαϊκής μονάδας, Σχολής, Τμήματος ή Τομέα, ή απευθείας στο Α.Ε.Ι. Αν πανεπιστημιακό μουσείο εντάσσεται σε επιμέρους ακαδημαϊκή μονάδα, για την ίδρυση, μετονομασία, κατάργηση και τροποποίηση του εσωτερικού κανονισμού λειτουργίας του, απαιτείται εισήγηση του αρμόδιου συλλογικού οργάνου της ακαδημαϊκής μονάδας στην οποία εντάσσεται, της Κοσμητείας, της Συνέλευσης του Τμήματος ή της Γενικής Συνέλευσης του Τομέα, προς τη Σύγκλητο του Α.Ε.Ι.
3. Σκοπός του πανεπιστημιακού μουσείου είναι να φυλάσσει, συντηρεί, καταγράφει, τεκμηριώνει, ερευνά, ερμηνεύει και ιδίως να εκθέτει και να προβάλλει στους φοιτητές του Α.Ε.Ι., καθώς και στο ευρύ κοινό, συλλογές αρχαιολογικών, καλλιτεχνικών, εθνολογικών ή άλλων υλικών μαρτυριών του ανθρώπου και του περιβάλλοντός του, με σκοπό τη μελέτη, την εκπαίδευση και την ψυχαγωγία.
4. Για την ίδρυση πανεπιστημιακού μουσείου εντός του Α.Ε.Ι. απαιτείται να πληρούνται σωρευτικά οι ακόλουθες προϋποθέσεις:
α) η ύπαρξη τουλάχιστον μιας (1) μόνιμης συλλογής αρχαιολογικής, καλλιτεχνικής, εθνολογικής ή αποτελούμενης από άλλες υλικές μαρτυρίες του ανθρώπου και του περιβάλλοντός του, σύμφωνα με την παρ. 1 του άρθρου 45 του ν. 4858/2021,
β) η εξασφάλιση κατάλληλων χώρων για τη φύλαξη, συντήρηση, καταγραφή, τεκμηρίωση και μελέτη, έκθεση και προβολή των συλλογών, καθώς και την υποδοχή και εξυπηρέτηση των φοιτητών και του κοινού και
γ) η εξασφάλιση κατάλληλου και επαρκούς επιστημονικού και λοιπού προσωπικού για την επίτευξη των σκοπών του μουσείου.
5. Η απόφαση της Συγκλήτου του Α.Ε.Ι. της παρ. 1 για την ίδρυση πανεπιστημιακού μουσείου περιλαμβάνει κατ’ ελάχιστον τα ακόλουθα στοιχεία:
α) αναλυτική παρουσίαση του περιεχομένου των συλλογών του μουσείου και περιγραφή του τρόπου καταγραφής και τεκμηρίωσής τους,
β) τους σκοπούς του Μουσείου, οι οποίοι πρέπει να εξυπηρετούν τις εκπαιδευτικές και ερευνητικές ανάγκες σε ίδια ή συναφή γνωστικά αντικείμενα με αυτά της ακαδημαϊκής μονάδας, τις δράσεις και τις δραστηριότητες του Μουσείου,
γ) αναφορά στην πολιτική εμπλουτισμού των συλλογών,
δ) τεκμηρίωση της καταλληλότητας και της επάρκειας των κτηρίων ή χώρων για την εγκατάσταση του πανεπιστημιακού μουσείου, σε σχέση και με τις επιμέρους λειτουργίες, τις οποίες τα κτήρια ή οι χώροι για την εγκατάσταση καλύπτουν, καθώς και της προσβασιμότητας των φυσικών και ψηφιακών υποδομών και υπηρεσιών του σε προσωπικό και επισκέπτες με αναπηρία,
ε) το προσωπικό που θα στελεχώσει το πανεπιστημιακό μουσείο,
στ) συνοπτική έκθεση, που περιλαμβάνει τις αρχές παρουσίασης των εκθεμάτων, το περιεχόμενο και τις δυνατότητες θεματολογικής αξιοποίησης της υφιστάμενης συλλογής, σε συνάρτηση και με αναφορές στον τόπο όπου βρίσκεται το μουσείο,
ζ) σχέδιο για την αντιμετώπιση καταστάσεων έκτακτης ανάγκης που να εξασφαλίζει την προστασία των συλλογών,
η) τους πόρους και κάθε πηγή χρηματοδότησης του πανεπιστημιακού μουσείου,
θ) εσωτερικό κανονισμό λειτουργίας του πανεπιστημιακού μουσείου,
ι) κάθε άλλο θέμα σχετικό με την ίδρυση, οργάνωση και λειτουργία του πανεπιστημιακού μουσείου.
Η απόφαση της Συγκλήτου της παρ. 1 συνοδεύεται από μελέτη σκοπιμότητας και βιωσιμότητας για την ίδρυση Μουσείου.
6. Οι αποφάσεις περί ίδρυσης, μετονομασίας, κατάργησης, συγχώνευσης ή τροποποίησης των εσωτερικών κανονισμών λειτουργίας των πανεπιστημιακών μουσείων κοινοποιούνται με επιμέλεια του Α.Ε.Ι. στο Υπουργείο Παιδείας και Θρησκευμάτων και το Υπουργείο Πολιτισμού και Αθλητισμού.
Άρθρο 61
Διευθυντής Πανεπιστημιακού Μουσείου
1. Διευθυντής πανεπιστημιακού μουσείου εκλέγεται μέλος Διδακτικού Ερευνητικού Προσωπικού (Δ.Ε.Π.) πλήρους απασχόλησης, της βαθμίδας του Καθηγητή ή Αναπληρωτή Καθηγητή, που υπηρετεί στην ακαδημαϊκή μονάδα στην οποία εντάσσεται το πανεπιστημιακό μουσείο. Η εκλογή του πραγματοποιείται από ειδικό εκλεκτορικό σώμα, το οποίο αποτελείται από όλα τα μέλη Δ.Ε.Π. πλήρους απασχόλησης που υπηρετούν στην ακαδημαϊκή μονάδα στην οποία εντάσσεται το Μουσείο. Η θητεία του Διευθυντή είναι τριετής.
2. Δεν επιτρέπεται να θέσουν υποψηφιότητα για τη θέση του Διευθυντή πανεπιστημιακού μουσείου όσοι αποχωρούν από την υπηρεσία λόγω συμπλήρωσης του ανώτατου ορίου ηλικίας κατά τη διάρκεια της θητείας για την οποία προκηρύσσεται η θέση.
3. Η κατοχή θέσης Διευθυντή πανεπιστημιακού μουσείου δεν είναι ασυμβίβαστη με την κατοχή άλλου αξιώματος μονομελούς οργάνου διοίκησης του Ανώτατου Εκπαιδευτικού Ιδρύματος (Α.Ε.Ι.) ή με την ιδιότητα μέλους συλλογικού οργάνου του Α.Ε.Ι.
4. Η προκήρυξη εκλογών για την ανάδειξη Διευθυντή πανεπιστημιακού μουσείου πραγματοποιείται από τον επικεφαλής της ακαδημαϊκής μονάδας, όπου εντάσσεται το πανεπιστημιακό μουσείο, Κοσμήτορα, Πρόεδρο Τμήματος ή Διευθυντή Τομέα, ή τον Πρύτανη, εάν το πανεπιστημιακό μουσείο εντάσσεται στο Α.Ε.Ι. Η προκήρυξη διενεργείται τουλάχιστον τρεις (3) μήνες πριν τη λήξη της θητείας του υπηρετούντος Διευθυντή. Στην προκήρυξη ορίζονται η διαδικασία και η προθεσμία υποβολής των αιτήσεων υποψηφιότητας, η ημερομηνία διεξαγωγής της εκλογικής διαδικασίας, η επαναληπτική ημερομηνία διεξαγωγής, αν υπάρχει ισοψηφία και κάθε άλλη λεπτομέρεια σχετικά με τη διαδικασία εκλογής. Ο επικεφαλής της ακαδημαϊκής μονάδας, στην οποία εντάσσεται το πανεπιστημιακό μουσείο, μεριμνά για την ανάρτηση της προκήρυξης στην ιστοσελίδα του Α.Ε.Ι. και λαμβάνει τα αναγκαία μέτρα για τη μεγαλύτερη δυνατή δημοσιοποίηση της προκήρυξης.
5. Η εκλογική διαδικασία διεξάγεται αποκλειστικά μέσω ηλεκτρονικής ψηφοφορίας με τη χρήση του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.) με την επιμέλεια του επικεφαλής της ακαδημαϊκής μονάδας της παρ. 4 ή του Πρύτανη του Α.Ε.Ι., με την προϋπόθεση ότι δεν είναι υποψήφιος ο ίδιος, οπότε την επιμέλεια της εκλογικής διαδικασίας αναλαμβάνει ο νόμιμος αναπληρωτής του, αν υπάρχει, άλλως το αρχαιότερο μέλος Δ.Ε.Π. που υπηρετεί στην ακαδημαϊκή μονάδα. Ειδικότερα, ο επικεφαλής της ακαδημαϊκής μονάδας ελέγχει αν οι υποψήφιοι πληρούν τις προϋποθέσεις εκλογιμότητας και καταρτίζει ενιαίο ψηφοδέλτιο με όλους τους υποψηφίους. Η ψηφοφορία είναι άμεση και μυστική. Αν κανείς από τους υποψηφίους δεν συγκεντρώσει την απόλυτη πλειοψηφία του ειδικού εκλεκτορικού σώματος της παρ. 1 ή αν υπάρχει ισοψηφία, η ψηφοφορία επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα μεταξύ των υποψηφίων που καταλαμβάνουν την πρώτη και τη δεύτερη θέση. Επί νέας άγονης εκλογικής διαδικασίας, αυτή επαναλαμβάνεται, ομοίως μέσω ηλεκτρονικής ψηφοφορίας, την επόμενη εργάσιμη ημέρα, οπότε εκλέγεται ο υποψήφιος που συγκεντρώνει τη σχετική πλειοψηφία των έγκυρων ψήφων. Αν υπάρχει ισοψηφία, διενεργείται από τον επικεφαλής κλήρωση ενώπιον των υποψηφίων που ισοψήφησαν. Αν υπάρχει μόνο ένας υποψήφιος, αυτός εκλέγεται μόνο αν λάβει το ένα τρίτο (1/3) τουλάχιστον των έγκυρων ψήφων των μελών του ειδικού εκλεκτορικού σώματος της παρ. 2 που συμμετέχουν στην ψηφοφορία.
6. Ο επικεφαλής της ακαδημαϊκής μονάδας επιβλέπει τη διεξαγωγή της ψηφοφορίας, εξάγει τα αποτελέσματα της εκλογής, ανακηρύσσει τον εκλεγέντα Διευθυντή και αποστέλλει το πρακτικό εκλογής στον Πρύτανη του Α.Ε.Ι. Μετά από την ολοκλήρωση της εκλογικής διαδικασίας, ο Πρύτανης εκδίδει διαπιστωτική πράξη εκλογής, η οποία αναρτάται στο πρόγραμμα «ΔΙΑΥΓΕΙΑ».
7. Με απόφαση της Συγκλήτου του Α.Ε.Ι., δύναται να οριστεί Διευθυντής του πανεπιστημιακού μουσείου, χωρίς τη διαδικασία εκλογής του παρόντος, εφόσον συντρέχουν διαζευκτικά οι ακόλουθες περιπτώσεις:
α) μη υποβολής υποψηφιοτήτων κατά την εκλογική διαδικασία,
β) παραίτησης ή έκλειψης για οποιονδήποτε λόγο του Διευθυντή του πανεπιστημιακού μουσείου κατά τη διάρκεια της θητείας του, και έως τη λήξη της,
γ) αν το πανεπιστημιακό μουσείο εντάσσεται απευθείας στο Α.Ε.Ι., και όχι σε επιμέρους ακαδημαϊκή μονάδα του Α.Ε.Ι.
8. Ο Διευθυντής του πανεπιστημιακού μουσείου έχει τις ακόλουθες αρμοδιότητες:
α) προΐσταται και εποπτεύει τη λειτουργία του πανεπιστημιακού μουσείου,
β) μεριμνά για την εφαρμογή του εσωτερικού κανονισμού λειτουργίας του πανεπιστημιακού μουσείου, του εσωτερικού κανονισμού του Α.Ε.Ι. και των αποφάσεων των οργάνων του Α.Ε.Ι., καθώς και για την τήρηση της νομοθεσίας,
γ) έχει την ιδιότητα του Επιστημονικού Υπευθύνου σε έργα/προγράμματα του Ειδικού Λογαριασμού Κονδυλίων Έρευνας (Ε.Λ.Κ.Ε.), ο οποίος διαχειρίζεται τους ίδιους πόρους του Μουσείου,
δ) εισηγείται προς τον Πρύτανη τη διάθεση διοικητικού προσωπικού του Α.Ε.Ι. για την υποστήριξή του,
ε) μεριμνά για τον εμπλουτισμό των συλλογών του Μουσείου και την εφαρμογή των αρχών παρουσίασης των εκθεμάτων,
στ) μεριμνά για την προστασία των συλλογών σε περίπτωση έκτακτης ανάγκης σύμφωνα με το ισχύον σχέδιο,
ζ) ασκεί κάθε άλλη αρμοδιότητα που ορίζεται στον εσωτερικό κανονισμό του Α.Ε.Ι. και στον εσωτερικό κανονισμό λειτουργίας του πανεπιστημιακού μουσείου.
Άρθρο 62
Προσωπικό Μουσείου
Στα πανεπιστημιακά μουσεία του Ανώτατου Εκπαιδευτικού Ιδρύματος (Α.Ε.Ι.) απασχολούνται:
α) μέλη Διδακτικού Ερευνητικού Προσωπικού, Ειδικού Εκπαιδευτικού Προσωπικού, Εργαστηριακού Διδακτικού Προσωπικού και Ειδικού Τεχνικού Εργαστηριακού Προσωπικού, που τοποθετούνται με απόφαση του αρμόδιου συλλογικού οργάνου της ακαδημαϊκής μονάδας, ήτοι της Κοσμητείας, της Συνέλευσης του Τμήματος ή της Γενικής Συνέλευσης του Τομέα, στην οποία εντάσσεται το πανεπιστημιακό μουσείο ή με απόφαση του Πρύτανη, αν το πανεπιστημιακό μουσείο εντάσσεται στο Α.Ε.Ι.,
β) διοικητικό προσωπικό της διοικητικής μονάδας στην οποία ανήκει το Μουσείο,
γ) προσωπικό του Α.Ε.Ι. για την εκτέλεση πρόσθετου έργου επ’ αμοιβή μέσω του Ε.Λ.Κ.Ε.,
δ) πρόσθετο επιστημονικό, διοικητικό, τεχνικό και λοιπό προσωπικό με σύμβαση έργου ή εργασίας ορισμένου χρόνου, το οποίο επιλέγεται για την εκτέλεση έργων/προγραμμάτων σύμφωνα με το άρθρο 243.
ΚΕΦΑΛΑΙΟ Ζ’
ΓΕΝΙΚΕΣ ΔΙΑΤΑΞΕΙΣ ΠΕΡΙ ΟΡΓΑΝΩΣΗΣ ΚΑΙ ΛΕΙΤΟΥΡΓΙΑΣ ΠΡΟΓΡΑΜΜΑΤΩΝ ΣΠΟΥΔΩΝ
Άρθρο 63
Διάρθρωση σπουδών σε κύκλους
1. Τα Ανώτατα Εκπαιδευτικά Ιδρύματα (Α.Ε.Ι.) οργανώνουν προγράμματα σπουδών που διαρθρώνονται σε τρεις (3) κύκλους, ως εξής:
α) Ο πρώτος κύκλος αφορά στην οργάνωση Προγραμμάτων Προπτυχιακών Σπουδών (Π.Π.Σ.) με ελάχιστο αριθμό διακοσίων σαράντα (240) πιστωτικών μονάδων (European Credit Transfer and Accumulation System - ECTS) και ελάχιστη διάρκεια οκτώ (8) ακαδημαϊκών εξαμήνων, με εξαίρεση τα προγράμματα σπουδών εφαρμοσμένων επιστημών και τεχνολογίας που έχουν ελάχιστο αριθμό διακοσίων δέκα (210) πιστωτικών μονάδων και ελάχιστη διάρκεια επτά (7) ακαδημαϊκών εξαμήνων, η επιτυχής ολοκλήρωση των οποίων οδηγεί στο επίπεδο έξι (6) του Εθνικού και Ευρωπαϊκού Πλαισίου Προσόντων, σύμφωνα με το άρθρο 47 του ν. 4763/2020 (Α’ 254), περί της αρχιτεκτονικής δομής και των περιγραφικών δεικτών επιπέδων πλαισίου.
β) Ο δεύτερος κύκλος αφορά στην οργάνωση Προγραμμάτων Μεταπτυχιακών Σπουδών (Π.Μ.Σ.) με ελάχιστο αριθμό εξήντα (60) πιστωτικών μονάδων (ECTS) και ελάχιστη διάρκεια δύο (2) ακαδημαϊκών εξαμήνων, η επιτυχής ολοκλήρωση των οποίων οδηγεί στο επίπεδο επτά (7) του Εθνικού και Ευρωπαϊκού Πλαισίου Προσόντων, σύμφωνα με το άρθρο 47 του ν. 4763/2020.
γ) Ο τρίτος κύκλος αφορά στην οργάνωση Διδακτορικών Προγραμμάτων Σπουδών (Δ.Π.Σ.), με ελάχιστη διάρκεια τριών (3) ακαδημαϊκών ετών, η επιτυχής ολοκλήρωση των οποίων οδηγεί στο επίπεδο οκτώ (8) του Εθνικού και Ευρωπαϊκού Πλαισίου Προσόντων, σύμφωνα με το άρθρο 47 του ν. 4763/2020.
2. Η ολοκλήρωση της διαδικασίας ίδρυσης προγραμμάτων σπουδών της παρ. 1 και η έναρξη της λειτουργίας τους προϋποθέτουν την προηγούμενη πιστοποίησή τους από την Εθνική Αρχή Ανώτατης Εκπαίδευσης (ΕΘ.Α.Α.Ε.). Για τη συνέχιση της λειτουργίας τους απαιτείται η περιοδική πιστοποίησή τους ανά πέντε (5) έτη στο πλαίσιο αξιολόγησης της ακαδημαϊκής μονάδας στην οποία εντάσσονται.
Άρθρο 64
Διδακτικό έργο
1. Ως διδακτικό έργο νοείται: α) η αυτοδύναμη διδασκαλία μαθημάτων, υποχρεωτικών και επιλογής, β) η διεξαγωγή εργαστηρίων και εργαστηριακών ασκήσεων, γ) το κλινικό έργο για τη διδασκαλία φοιτητών και η διεξαγωγή κλινικών ασκήσεων, δ) η εποπτεία και ο συντονισμός των φοιτητών κατά τη διενέργεια πρακτικής άσκησης, ε) η επίβλεψη εργασιών ή διπλωματικών εργασιών και στ) η οργάνωση και διεξαγωγή σεμιναρίων και συνεδρίων ή η οργάνωση και ο συντονισμός άλλων εκπαιδευτικών δραστηριοτήτων που αποσκοπούν στην εμβάθυνση και εμπέδωση σε υψηλό επίπεδο γνώσεων των φοιτητών σε επιστημονικές περιοχές του γνωστικού αντικειμένου του προγράμματος σπουδών.
2. Με τον Κανονισμό του προγράμματος σπουδών καθορίζονται η διάρθρωση του προγράμματος σπουδών και η κατανομή των μαθημάτων, εργαστηρίων, κλινικών ασκήσεων, σεμιναρίων, της πρακτικής άσκησης, εφόσον υφίσταται, και λοιπών εκπαιδευτικών δραστηριοτήτων του προγράμματος σπουδών σε ακαδημαϊκά εξάμηνα.
3. Με απόφαση της Συνέλευσης καθορίζονται η κατανομή του διδακτικού έργου στους διδάσκοντες, το ωρολόγιο πρόγραμμα ανά ακαδημαϊκό εξάμηνο και πραγματοποιείται η κατανομή των διδακτικών ωρών εντός του ακαδημαϊκού εξαμήνου. Κάθε εξάμηνο περιλαμβάνει τουλάχιστον δεκατρείς (13) πλήρεις εβδομάδες διδασκαλίας. Τα υποχρεωτικά μαθήματα κάθε προγράμματος σπουδών δεν υπολείπονται των τριάντα εννέα (39) διδακτικών ωρών. Επιπλέον των ελάχιστων ωρών διδακτικού έργου ανά μάθημα του πρώτου εδαφίου, κάθε διδάσκων δύναται να οργανώνει διδασκαλία μαθημάτων εμβάθυνσης και βιωματικής μάθησης σε μικρές ομάδες φοιτητών, όπως φροντιστηριακές ασκήσεις και ασκήσεις πεδίου.
4. Με απόφαση της Συνέλευσης του Τμήματος δύναται να τροποποιείται το ωρολόγιο πρόγραμμα σπουδών. Με απόφαση της Συγκλήτου του Α.Ε.Ι., κατόπιν αιτιολογημένης εισήγησης της Συνέλευσης του Τμήματος, δύναται να παρατείνεται η διάρκεια του ακαδημαϊκού εξαμήνου, αν οι εκπαιδευτικές δραστηριότητες δεν διεξήχθησαν για λόγους ανωτέρας βίας, σύμφωνα με το πρόγραμμα σπουδών και το εγκεκριμένο ωρολόγιο πρόγραμμα.
Άρθρο 65
Αξιολόγηση φοιτητών - Εξετάσεις
1. Η αξιολόγηση των φοιτητών δύναται να πραγματοποιείται με γραπτές ή προφορικές εξετάσεις, ενδιάμεσες εξετάσεις προόδου, γραπτές εργασίες, εργαστηριακές ή κλινικές ασκήσεις, συνδυασμό διαφορετικών μεθόδων αξιολόγησης ή άλλες μεθόδους αξιολόγησης που συνάδουν με το είδος κάθε εκπαιδευτικής διαδικασίας. Κατά τη διεξαγωγή γραπτών ή προφορικών εξετάσεων, ως μεθόδων αξιολόγησης, εξασφαλίζεται υποχρεωτικά το αδιάβλητο της διαδικασίας. Αν στον εσωτερικό κανονισμό του προγράμματος σπουδών περιλαμβάνονται ως δυνατές περισσότερες από μία (1) μέθοδοι αξιολόγησης του πρώτου εδαφίου, ο διδάσκων επιλέγει αυτή που θεωρεί ως καταλληλότερη για την αξιολόγηση των φοιτητών.
2. Αν η αξιολόγηση πραγματοποιείται με τελικές εξετάσεις, οι εξετάσεις διενεργούνται μετά από την ολοκλήρωση του ακαδημαϊκού εξαμήνου για τα προγράμματα σπουδών πρώτου κύκλου και με επαναληπτική εξεταστική μετά την ολοκλήρωση του ακαδημαϊκού έτους. Στα προγράμματα σπουδών δεύτερου και τρίτου κύκλου η αξιολόγηση δύναται να πραγματοποιείται είτε μετά από την ολοκλήρωση κάθε ακαδημαϊκού εξαμήνου είτε μετά από την ολοκλήρωση του διδακτικού έργου κάθε μαθήματος ή την ολοκλήρωση κάθε εκπαιδευτικής δραστηριότητας, σύμφωνα με όσα ορίζονται στον εσωτερικό κανονισμό του προγράμματος.
3. Οι φοιτητές δύνανται να συμμετέχουν στη διαδικασία εξετάσεων κάθε προγράμματος σπουδών σύμφωνα με όσα ορίζονται στον εσωτερικό κανονισμό λειτουργίας του Ανώτατου Εκπαιδευτικού Ιδρύματος (Α.Ε.Ι.) και τον εσωτερικό κανονισμό κάθε προγράμματος. Κατά την επαναληπτική εξεταστική, οι φοιτητές δικαιούνται να εξετάζονται σε μαθήματα και εκπαιδευτικές δραστηριότητες ανεξαρτήτως του ακαδημαϊκού εξαμήνου στη διάρκεια του οποίου παρέχονται σύμφωνα με το εγκεκριμένο πρόγραμμα σπουδών, αν δεν έχουν αξιολογηθεί επιτυχώς σε αυτά. Ειδικώς οι φοιτητές των προγραμμάτων σπουδών πρώτου κύκλου που έχουν συμπληρώσει την περίοδο κανονικής φοίτησης, που ισούται με τον ελάχιστο αριθμό των αναγκαίων για την απονομή του τίτλου σπουδών ακαδημαϊκών εξαμήνων, δικαιούνται να εξετάζονται κατά την εξεταστική περίοδο κάθε ακαδημαϊκού εξαμήνου.
4. Με τον εσωτερικό κανονισμό λειτουργίας του Α.Ε.Ι. ρυθμίζονται:
α) οι μέθοδοι αξιολόγησης μαθημάτων και λοιπών εκπαιδευτικών δραστηριοτήτων που προσφέρονται στο πλαίσιο οργάνωσης και λειτουργίας των προγραμμάτων σπουδών και οι ειδικότεροι όροι σχετικά με τη διενέργεια εξετάσεων και τους τρόπους εξασφάλισης του αδιάβλητου των εξετάσεων,
β) οι εναλλακτικές μέθοδοι αξιολόγησης, όπως η διεξαγωγή γραπτών ή προφορικών εξετάσεων με τη χρήση ηλεκτρονικών μέσων για την αντιμετώπιση έκτακτων αναγκών ή συνθηκών που ανάγονται σε λόγους ανωτέρας βίας ή για προγράμματα σπουδών δεύτερου κύκλου που οργανώνονται με μεθόδους εξ αποστάσεως εκπαίδευσης, υπό την προϋπόθεση ότι εξασφαλίζεται το αδιάβλητο της διαδικασίας της αξιολόγησης,
γ) οι εναλλακτικές μέθοδοι για την αξιολόγηση φοιτητών με αναπηρία και ειδικές εκπαιδευτικές ανάγκες και
δ) τα μέτρα πρόνοιας για την αξιολόγηση φοιτητών που αποδεδειγμένα είναι ασθενείς ή αναρρώνουν από βαριά ασθένεια κατά τη διάρκεια της εξεταστικής περιόδου.
5. Με τον εσωτερικό κανονισμό του προγράμματος σπουδών καθορίζεται ο ανώτατος αριθμός μαθημάτων και λοιπών εκπαιδευτικών δραστηριοτήτων στις οποίες δύναται να αιτηθεί την αξιολόγησή του κάθε φοιτητής ανά ακαδημαϊκό εξάμηνο.
6. Αν ο φοιτητής αποτύχει περισσότερες από τρεις (3) φορές στο ίδιο μάθημα, δύναται να ζητήσει, με αίτησή του προς τον Πρόεδρο του Τμήματος, να αξιολογηθεί από τριμελή επιτροπή, η οποία αποτελείται από διδακτικό προσωπικό του ίδιου ή άλλου Τμήματος του Α.Ε.Ι. με γνωστικό αντικείμενο ίδιο ή συναφές με αυτό του προς εξέταση μαθήματος, στην οποία δεν δύναται να συμμετέχει ο διδάσκων του μαθήματος. Αν ο Πρόεδρος του Τμήματος δεν ορίσει τα μέλη της επιτροπής του πρώτου εδαφίου εντός ενός (1) μηνός από την υποβολή της αίτησης, ο φοιτητής δύναται να ζητήσει τον ορισμό τους από τον Κοσμήτορα της Σχολής, και αν πρόκειται για Μονοτμηματική Σχολή, από τον Πρύτανη του Ιδρύματος. Αν δεν ορισθεί επιτροπή από κανένα από τα αρμόδια όργανα εντός εξήντα (60) ημερών από την υποβολή του αιτήματος, ο φοιτητής υποβάλλει την αίτησή του στο Υπουργείο Παιδείας και Θρησκευμάτων, το οποίο ελέγχει τον Πρύτανη για τη μη υλοποίηση του αιτήματος. Η αξιολόγηση από την τριμελή επιτροπή της παρούσας πραγματοποιείται οποτεδήποτε εντός του ακαδημαϊκού έτους.
Άρθρο 66
Ιδρυματικός κατάλογος μαθημάτων
1. Με απόφαση της Συγκλήτου εγκρίνεται ο ιδρυματικός κατάλογος μαθημάτων, που περιλαμβάνει όλα τα μαθήματα, υποχρεωτικά, υποχρεωτικής επιλογής και ελεύθερης επιλογής, σεμινάρια, εργαστήρια και λοιπές εκπαιδευτικές δραστηριότητες, που παρέχονται στο πλαίσιο προγραμμάτων σπουδών πρώτου κύκλου του Ανώτατου Εκπαιδευτικού Ιδρύματος (Α.Ε.Ι.), καθώς και μαθήματα και τις λοιπές εκπαιδευτικές δραστηριότητες που παρέχονται στο πλαίσιο ξενόγλωσσων προγραμμάτων σπουδών πρώτου κύκλου, ξενόγλωσσων προγραμμάτων σπουδών σύντομης διάρκειας, συμπεριλαμβανομένων αυτών που οργανώνονται σε συνεργασία με άλλα ιδρύματα της ημεδαπής ή αλλοδαπής. Ο κατάλογος αναρτάται στον επίσημο ιστότοπο του Α.Ε.Ι. και στην ηλεκτρονική πλατφόρμα ασύγχρονης εξ αποστάσεως εκπαίδευσης.
2. Η οργάνωση μαθήματος ή εκπαιδευτικής δραστηριότητας πραγματοποιείται αποκλειστικά με την επιμέλεια ενός Τμήματος του Α.Ε.Ι. στο πλαίσιο προγράμματος σπουδών πρώτου κύκλου. Με απόφαση της Συνέλευσης του Τμήματος είναι δυνατόν μαθήματα που οργανώνονται με την επιμέλεια άλλων Τμημάτων του ίδιου Α.Ε.Ι. να εντάσσονται στο πρόγραμμα σπουδών πρώτου κύκλου του Τμήματος είτε ως υποχρεωτικά είτε ως υποχρεωτικής ή ελεύθερης επιλογής.
3. Κάθε μάθημα που εντάσσεται στον ιδρυματικό κατάλογο μαθημάτων περιλαμβάνει:
α) τη συνοπτική περιγραφή του μαθήματος (syllabus) και τους στόχους του,
β) τον αριθμό πιστωτικών μονάδων (European Credit Transfer and Accumulation System - ECTS) που απονέμονται μετά από την επιτυχή ολοκλήρωση του μαθήματος,
γ) το διδακτικό προσωπικό στο οποίο ανατίθεται η διδασκαλία του μαθήματος,
δ) την ενδεικτική βιβλιογραφία του μαθήματος και τις επιλογές των έντυπων και ψηφιακών διδακτικών συγγραμμάτων που είναι διαθέσιμες μέσω της ηλεκτρονικής υπηρεσίας ολοκληρωμένης διαχείρισης συγγραμμάτων και λοιπών βοηθημάτων «ΕΥΔΟΞΟΣ»,
ε) την προτεινόμενη κατανομή της διδακτέας ύλης,
στ) τις υποχρεώσεις των φοιτητών για την επιτυχή ολοκλήρωση του μαθήματος όπως υποχρεωτική παρακολούθηση, εργασίες και ασκήσεις,
ζ) τις μεθόδους αξιολόγησης,
η) τα μαθησιακά αποτελέσματα, δηλαδή τις γνώσεις, ικανότητες και δεξιότητες που οι φοιτητές γνωρίζουν, κατανοούν, κατέχουν και εφαρμόζουν μετά από την επιτυχή ολοκλήρωσή του και
θ) τα προγράμματα σπουδών στα οποία έχει ενταχθεί το μάθημα ως μέρος του βασικού κύκλου σπουδών.
4. Φοιτητές προγραμμάτων σπουδών πρώτου κύκλου δύνανται να επιλέγουν να παρακολουθούν και να αξιολογούνται σε μαθήματα ή εκπαιδευτικές δραστηριότητες άλλων προγραμμάτων σπουδών του ίδιου ή άλλου Τμήματος του Α.Ε.Ι. που περιλαμβάνονται στον ιδρυματικό κατάλογο, ανεξαρτήτως αν έχουν ενταχθεί στο πρόγραμμα σπουδών τους, με απόφαση της Συνέλευσης του Τμήματος. Η επιτυχής αξιολόγηση σε μαθήματα ή εκπαιδευτικές δραστηριότητες άλλων προγραμμάτων σπουδών προσμετράται για την απονομή του τίτλου σπουδών αποκλειστικά, ως μαθήματα ελεύθερης επιλογής. Ο ανώτατος αριθμός πιστωτικών μονάδων από την επιτυχή αξιολόγηση σε μαθήματα και εκπαιδευτικές δραστηριότητες άλλων προγραμμάτων σπουδών, αντιστοιχεί κατ’ ανώτατο όριο έως το δέκα τοις εκατό (10%) του συνολικού αριθμού πιστωτικών μονάδων (ECTS) που απαιτούνται για την επιτυχή ολοκλήρωση του προγράμματος σπουδών.
Άρθρο 67
Σύγχρονη εξ αποστάσεως εκπαίδευση
1. Η εκπαιδευτική διαδικασία δύναται να διεξάγεται με τη χρήση μεθόδων σύγχρονης εξ αποστάσεως εκπαίδευσης, αποκλειστικά στις ακόλουθες περιπτώσεις:
α) παροχής διδακτικού έργου σε προγράμματα σπουδών πρώτου κύκλου, που διεξάγεται με τη συμμετοχή Καθηγητών από ιδρύματα της αλλοδαπής ή Συνεργαζόμενων Καθηγητών,
β) παροχής διδακτικού έργου στο πλαίσιο κοινών προγραμμάτων σπουδών με ιδρύματα της αλλοδαπής,
γ) παροχής διδακτικού έργου στο πλαίσιο διατμηματικών ή διιδρυματικών προγραμμάτων πρώτου κύκλου, κατά το μέρος του διδακτικού έργου που παρέχεται με την ευθύνη των συνεργαζόμενων Τμημάτων, εφόσον η έδρα των συνεργαζόμενων Τμημάτων είναι σε διαφορετική πόλη,
δ) παροχής διδακτικού έργου σε προγράμματα σπουδών δεύτερου κύκλου και
ε) σε ανωτέρα βία ή έκτακτες συνθήκες, όπου δεν καθίσταται δυνατή η διά ζώσης διεξαγωγή της εκπαιδευτικής διαδικασίας ή η χρήση των υποδομών του Ανώτατου Εκπαιδευτικού Ιδρύματος (Α.Ε.Ι.) για τη διεξαγωγή των εκπαιδευτικών, ερευνητικών και λοιπών δραστηριοτήτων του,
στ) οργάνωσης μαθημάτων εμβάθυνσης και φροντιστηριακών ασκήσεων, πέραν των υποχρεωτικών ωρών διδακτικού έργου ανά μάθημα.
Η οργάνωση της εκπαιδευτικής διαδικασίας με μεθόδους εξ αποστάσεως εκπαίδευσης εξασφαλίζει την προσβασιμότητα των ατόμων με αναπηρία και ειδικές εκπαιδευτικές ανάγκες.
2. Κατ’ εξαίρεση, είναι δυνατή η οργάνωση της εκπαιδευτικής διαδικασίας διά ζώσης, με παράλληλη σύγχρονη αναμετάδοση του διεξαγόμενου διδακτικού έργου με τη χρήση ηλεκτρονικών μέσων, αποκλειστικά προς φοιτητές άλλων Τμημάτων του ίδιου Α.Ε.Ι., εφόσον αυτοί επιλέγουν την παρακολούθηση μαθημάτων και εκπαιδευτικών δραστηριοτήτων άλλων Τμημάτων του ίδιου Α.Ε.Ι., υπό την προϋπόθεση ότι οι φοιτητές προς τους οποίους απευθύνεται φοιτούν σε Τμήμα που εδρεύει σε διαφορετική περιφερειακή ενότητα ή πόλη από αυτήν του Τμήματος στο οποίο παρέχεται το μάθημα. Η αξιολόγηση των φοιτητών πραγματοποιείται με ενιαίο τρόπο, ανεξαρτήτως της μεθόδου διεξαγωγής της εκπαιδευτικής διαδικασίας και παρακολούθησης των φοιτητών.
3. Με τον εσωτερικό κανονισμό λειτουργίας του Α.Ε.Ι. καθορίζονται οι ειδικότεροι όροι και προϋποθέσεις οργάνωσης της εκπαιδευτικής διαδικασίας με μεθόδους σύγχρονης εξ αποστάσεως εκπαίδευσης, η μονάδα του Α.Ε.Ι. που αναλαμβάνει την υποστήριξη της εξ αποστάσεως εκπαιδευτικής διαδικασίας, ζητήματα σχετικά με την προστασία των προσωπικών δεδομένων όσων συμμετέχουν στην εκπαιδευτική διαδικασία, καθώς και κάθε άλλο τεχνικό ζήτημα σχετικά με την εφαρμογή μεθόδων εξ αποστάσεως εκπαίδευσης.
4. Η οργάνωση μαθημάτων και λοιπών εκπαιδευτικών δραστηριοτήτων με τη χρήση μεθόδων σύγχρονης εξ αποστάσεως εκπαίδευσης αφορά σε μαθήματα και εκπαιδευτικές δραστηριότητες που από τη φύση τους δύνανται να υποστηριχθούν με τη χρήση μεθόδων εξ αποστάσεως εκπαίδευσης και δεν εμπεριέχουν πρακτική, εργαστηριακή ή κλινική εξάσκηση των φοιτητών, που για τη διεξαγωγή τους απαιτείται η συμμετοχή των φοιτητών με φυσική παρουσία. Για τον σκοπό αυτόν, με απόφαση της Συνέλευσης του Τμήματος καθορίζονται τα μαθήματα και οι εκπαιδευτικές δραστηριότητες που δύνανται να διεξάγονται με τη χρήση μεθόδων σύγχρονης εξ αποστάσεως εκπαίδευσης σύμφωνα με το παρόν.
Άρθρο 68
Πλατφόρμα ασύγχρονης εξ αποστάσεως εκπαίδευσης
1. Τα Ανώτατα Εκπαιδευτικά Ιδρύματα (Α.Ε.Ι.) τηρούν ηλεκτρονική πλατφόρμα προσβάσιμη και σε άτομα με αναπηρία, μέσω της οποίας παρέχονται υπηρεσίες ασύγχρονης εξ αποστάσεως εκπαίδευσης για όλα τα προγράμματα σπουδών πρώτου, δεύτερου και τρίτου κύκλου, που οργανώνονται από το Α.Ε.Ι. Με τον εσωτερικό κανονισμό λειτουργίας του Α.Ε.Ι. καθορίζονται ζητήματα σχετικά με την ταυτοποίηση των δικαιούχων κατά την είσοδο στην πλατφόρμα, τα δικαιώματα πρόσβασής τους σε αυτήν και τις υποχρεώσεις των διδασκόντων και των φοιτητών.
2. Στην ηλεκτρονική πλατφόρμα της παρ. 1 δύναται να αναρτάται εκπαιδευτικό υλικό ανά μάθημα, το οποίο δύναται να περιλαμβάνει σημειώσεις, παρουσιάσεις, ασκήσεις, ενδεικτικές λύσεις αυτών, καθώς και βιντεοσκοπημένες διαλέξεις, εφόσον τηρείται η κείμενη νομοθεσία περί προστασίας προσωπικών δεδομένων. Το πάσης φύσεως εκπαιδευτικό υλικό παρέχεται αποκλειστικά για εκπαιδευτική χρήση των φοιτητών και προστατεύεται από τον ν. 2121/1993 (Α’ 25), εφόσον πληρούνται οι σχετικές προϋποθέσεις.
Άρθρο 69
Πρακτική άσκηση φοιτητών
1. Στα προγράμματα σπουδών πρώτου και δεύτερου κύκλου δύναται να προβλέπεται η διενέργεια πρακτικής άσκησης φοιτητών, ως υποχρεωτική ή προαιρετική εκπαιδευτική δραστηριότητα του προγράμματος σπουδών που στοχεύει στην πρακτική εφαρμογή των θεωρητικών επιστημονικών γνώσεων που αποκτήθηκαν από την επιτυχή παρακολούθηση του προγράμματος σπουδών και την εξοικείωση των φοιτητών με πιθανούς χώρους εργασίας. Η πρακτική άσκηση φοιτητών διεξάγεται σε δημόσιες υπηρεσίες, νομικά πρόσωπα δημοσίου δικαίου, Οργανισμούς Τοπικής Αυτοδιοίκησης α’ και β’ βαθμού, νομικά πρόσωπα ιδιωτικού δικαίου και επιχειρήσεις, εφεξής καλούμενους «φορείς υποδοχής», υπό την εποπτεία διδάσκοντος του προγράμματος σπουδών. Η πρακτική άσκηση δύναται να διεξάγεται και σε φορείς της αλλοδαπής, εφόσον καθίσταται εφικτή η εποπτεία της εκπαιδευτικής διαδικασίας, σύμφωνα με όσα ορίζονται στον εσωτερικό κανονισμό του προγράμματος σπουδών της παρ. 2. Για την πρακτική άσκηση φοιτητών συνάπτεται σύμβαση πρακτικής άσκησης μεταξύ του Ανώτατου Εκπαιδευτικού Ιδρύματος (Α.Ε.Ι.), του φοιτητή και του φορέα υποδοχής. Η επιτυχής ολοκλήρωση της πρακτικής άσκησης συνεπάγεται την απονομή του αριθμού των πιστωτικών μονάδων (European Credit Transfer and Accumulation System - ECTS), που καθορίζονται με απόφαση της Συνέλευσης του Τμήματος.
2. Η καταχώριση και διάθεση θέσεων πρακτικής άσκησης για φοιτητές πρώτου κύκλου σπουδών υποστηρίζεται από το ειδικό Πληροφοριακό Σύστημα ΑΤΛΑΣ της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.). Για τους σκοπούς του Γενικού Κανονισμού για την Προστασία Δεδομένων (ΕΕ L 119) και του ν. 4624/2019 (Α’ 137), το Υπουργείο Ψηφιακής Διακυβέρνησης και το Υπουργείο Παιδείας και Θρησκευμάτων ενεργούν ως Υπεύθυνοι Επεξεργασίας και η Ε.Δ.Υ.Τ.Ε. Α.Ε. ως Εκτελούσα την Επεξεργασία. Κάθε θέση πρακτικής άσκησης που αφορά σε φοιτητές πρώτου κύκλου σπουδών των Α.Ε.Ι. υποχρεωτικά δημοσιεύεται και καταγράφεται στο πληροφοριακό σύστημα ΑΤΛΑΣ.
3. Με απόφαση της Συνέλευσης του Τμήματος καθορίζονται λεπτομέρειες σχετικά με τη διεξαγωγή της πρακτικής άσκησης, όπως η υποχρεωτική ή μη διεξαγωγή της για την απονομή του τίτλου σπουδών, το σύνολο των ωρών πρακτικής άσκησης, η χρονική της διάρκεια σε ημερολογιακούς μήνες, η περίοδος υλοποίησής της σύμφωνα με τις ανάγκες και τις απαιτήσεις του προγράμματος σπουδών, καθώς και οι ελάχιστες προϋποθέσεις ακαδημαϊκής προόδου που πρέπει να πληρούνται πριν από την έναρξη διεξαγωγής της. Εάν η πρακτική άσκηση δεν είναι υποχρεωτική για την επιτυχή ολοκλήρωση του προγράμματος σπουδών, με τον εσωτερικό κανονισμό του προγράμματος σπουδών δύναται να καθορίζονται οι προϋποθέσεις και τα κριτήρια επιλογής εάν ο αριθμός των διαθέσιμων θέσεων πρακτικής άσκησης δεν επαρκεί για την κάλυψη του συνόλου των αιτήσεων των ενδιαφερομένων φοιτητών του προγράμματος.
4. Με απόφαση της Συγκλήτου του Α.Ε.Ι. δύναται να ορίζεται ο Ιδρυματικός Υπεύθυνος της πρακτικής άσκησης του Α.Ε.Ι. Με απόφαση της Συνέλευσης του Τμήματος ή του ανά περίπτωση αρμόδιου οργάνου για τα Προγράμματα Μεταπτυχιακών Σπουδών (Π.Μ.Σ.) ανά ακαδημαϊκό έτος ορίζονται:
α) Ο Υπεύθυνος Πρακτικής Άσκησης, ο οποίος προέρχεται από τα μέλη Διδακτικού Ερευνητικού Προσωπικού (Δ.Ε.Π.) ή Εργαστηριακού Διδακτικού Προσωπικού (Ε.ΔΙ.Π.) ή Ειδικού Εκπαιδευτικού Προσωπικού (Ε.Ε.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.) του Τμήματος, και έχει ως αντικείμενο τη γενική εποπτεία της εκπαιδευτικής διαδικασίας της πρακτικής άσκησης στο πλαίσιο του προγράμματος σπουδών, τον συντονισμό των Εποπτών Πρακτικής Άσκησης και των φορέων υποδοχής.
β) Η Επιτροπή Πρακτικής Άσκησης, η οποία αποτελείται από μέλη Δ.Ε.Π. ή Ε.ΔΙ.Π. ή Ε.Ε.Π. ή Ε.Τ.Ε.Π. του Τμήματος, στην οποία προΐσταται ο Υπεύθυνος Πρακτικής Άσκησης, με αντικείμενο την αξιολόγηση των αιτήσεων των φοιτητών που επιθυμούν να διεξάγουν πρακτική άσκηση, εάν αυτή δεν είναι υποχρεωτική, τον συντονισμό των δραστηριοτήτων που αφορούν στην πρακτική άσκηση φοιτητών, την επίλυση προβλημάτων, τον ορισμό Επόπτη ανά πρακτικά ασκούμενο φοιτητή, τη σύνταξη και υποβολή ετήσιας έκθεσης για την υλοποίηση και αξιολόγηση του προγράμματος πρακτικής άσκησης προς τη Συνέλευση του Τμήματος, καθώς και την υποβολή εισηγήσεων για την τροποποίηση του προγράμματος σπουδών σε ό,τι αφορά τα θέματα πρακτικής άσκησης,
Ο Υπεύθυνος και η Επιτροπή Πρακτικής Άσκησης δύνανται να είναι κοινοί για όλα ή για έναν αριθμό προγραμμάτων σπουδών του ίδιου Τμήματος.
5. Ο Επόπτης είναι αρμόδιος για την καθοδήγηση και υποστήριξη των φοιτητών καθ’ όλη τη διαδικασία της πρακτικής άσκησης σε φορείς υποδοχής, την επικοινωνία με τους φορείς υποδοχής για την επίτευξη των επιδιωκόμενων μαθησιακών αποτελεσμάτων και την ενημέρωση του Υπευθύνου και της Επιτροπής Πρακτικής Άσκησης. Ως Επόπτες είναι δυνατόν να οριστούν διδάσκοντες του προγράμματος σπουδών.
6. Οι φοιτητές που διεξάγουν πρακτική άσκηση, υπάγονται υποχρεωτικά στην ασφάλιση του Εθνικού Οργανισμού Παροχής Υπηρεσιών Υγείας (Ε.Ο.Π.Υ.Υ.) μέσω του Ηλεκτρονικού Εθνικού Φορέα Κοινωνικής Ασφάλισης (e-ΕΦΚΑ) (πρώην Ίδρυμα Κοινωνικών Ασφαλίσεων - Ενιαίο Ταμείο Ασφάλισης Μισθωτών - Ι.Κ.Α. - Ε.Τ.Α.Μ.), σύμφωνα με την παρ. 10 του άρθρου 15 του ν. 3232/2004 (Α’ 48) μόνο για τον κλάδο του ατυχήματος, το κόστος της οποίας βαρύνει αποκλειστικά τον φορέα υποδοχής.
7. Το ύψος της μηνιαίας αποζημίωσης για τη διεξαγωγή πρακτικής άσκησης σε φορείς του ιδιωτικού τομέα ανέρχεται στο ογδόντα τοις εκατό (80%) του νομοθετημένου κατώτατου βασικού μισθού, εφόσον η πρακτική άσκηση αφορά εκπαιδευτική δραστηριότητα που αντιστοιχεί σε πλήρη απασχόληση σαράντα (40) ωρών εβδομαδιαίως. Εάν η πρακτική άσκηση αφορά μικρότερο αριθμό ωρών εβδομαδιαίας απασχόλησης, το ποσό της μηνιαίας αποζημίωσης διαμορφώνεται αναλογικά σύμφωνα με τις συνολικές ώρες εβδομαδιαίας απασχόλησης. Η αποζημίωση δύναται να καταβάλλεται είτε σε μηνιαία βάση είτε με την ολοκλήρωση της εκπαιδευτικής διαδικασίας της πρακτικής άσκησης.
8. Το κόστος αποζημίωσης και ασφάλισης των φοιτητών για τη διεξαγωγή πρακτικής άσκησης βαρύνει κατά προτεραιότητα τους φορείς υποδοχής. Κατ’ εξαίρεση, το κόστος αποζημίωσης και ασφάλισης δύναται να βαρύνει, εν μέρει ή εξ ολοκλήρου, τον προϋπολογισμό συγχρηματοδοτούμενων προγραμμάτων ή έργων χρηματοδοτούμενων από ίδιους ή ιδιωτικούς πόρους που διαχειρίζονται οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) των Α.Ε.Ι. Ειδικά, για τους φοιτητές που διεξάγουν υποχρεωτική πρακτική άσκηση για την επιτυχή ολοκλήρωση του προγράμματος σπουδών τους σε σχολικές μονάδες ή άλλους φορείς του δημοσίου τομέα, το κόστος αποζημίωσης και ασφάλισης δύναται να είναι χαμηλότερο από το οριζόμενο στην παρ. 7 και να καλύπτεται αποκλειστικά από πόρους συγχρηματοδοτούμενων προγραμμάτων ή ίδιους πόρους των Ε.Λ.Κ.Ε. των Α.Ε.Ι. Το ακριβές ύψος της αποζημίωσης του προηγούμενου εδαφίου καθορίζεται με κοινή απόφαση των Υπουργών Οικονομικών και Παιδείας και Θρησκευμάτων.
9. Η χορήγηση αποζημίωσης για τη διεξαγωγή πρακτικής άσκησης δεν συνιστά λόγο διακοπής άλλων οικονομικών παροχών που χορηγούνται ή ειδικών επιδομάτων ή συντάξεων που λαμβάνουν ή δικαιούνται να λάβουν οι φοιτητές του Α.Ε.Ι. για άλλους λόγους.
10. Με απόφαση της Συγκλήτου εγκρίνεται ο κανονισμός πρακτικής άσκησης, που αποτελεί διακριτό τμήμα του εσωτερικού κανονισμού λειτουργίας του Α.Ε.Ι. Με τον Κανονισμό καθορίζονται θέματα σχετικά με τον συντονισμό, τη λειτουργία, την οργάνωση, την υλοποίηση, την εποπτεία και την αξιολόγηση της πρακτικής άσκησης ανά πρόγραμμα σπουδών, τον καθορισμό του Ιδρυματικού Υπεύθυνου της πρακτικής άσκησης, τις αρμοδιότητες του Υπεύθυνου Πρακτικής Άσκησης, της Επιτροπής Πρακτικής Άσκησης και των Εποπτών, τα δικαιώματα και τις υποχρεώσεις των ασκούμενων φοιτητών, τη συνεργασία με τους φορείς υποδοχής και τις υποχρεώσεις τους, τη διαδικασία αλλαγής φορέων υποδοχής, το πρότυπο της σύμβασης πρακτικής άσκησης, τη διευκόλυνση των φοιτητών με αναπηρία και ειδικές εκπαιδευτικές ανάγκες κατά τη διεξαγωγή πρακτικής άσκησης, καθώς και κάθε άλλο αναγκαίο θέμα σχετικά με το πρόγραμμα πρακτικής άσκησης.
ΚΕΦΑΛΑΙΟ Η’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΠΡΟΓΡΑΜΜΑΤΩΝ ΠΡΩΤΟΥ ΚΥΚΛΟΥ ΣΠΟΥΔΩΝ
Άρθρο 70
Ίδρυση προγράμματος πρώτου κύκλου σπουδών
1. Κάθε Τμήμα δύναται να διοργανώνει ένα (1) ή περισσότερα προγράμματα σπουδών πρώτου κύκλου, τα οποία εντάσσονται στο αναπτυξιακό σχέδιο του Τμήματος και το στρατηγικό σχέδιο του Ανώτατου Εκπαιδευτικού Ιδρύματος (Α.Ε.Ι.), αποσκοπούν στην προαγωγή της γνώσης, διέπονται από επιστημονική συνοχή και πληρούν προϋποθέσεις που εγγυώνται υψηλό επίπεδο σπουδών.
2. Με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος, εγκρίνεται η ίδρυση, τροποποίηση, μετονομασία ή κατάργηση προγράμματος σπουδών πρώτου κύκλου.
3. Η απόφαση ίδρυσης προγράμματος σπουδών πρώτου κύκλου περιλαμβάνει τα ακόλουθα στοιχεία:
α) τον τίτλο, το περιεχόμενο και τον σκοπό του προγράμματος σπουδών, καθώς και τις κατευθύνσεις και τυχόν ειδικεύσεις του προγράμματος σπουδών,
β) το προτεινόμενο πρόγραμμα σπουδών στο οποίο περιλαμβάνεται το βασικό πρόγραμμα σπουδών, το οποίο αντιστοιχεί κατ’ ελάχιστο όριο στο ενενήντα τοις εκατό (90%) του συνόλου των πιστωτικών μονάδων (European Credit Transfer and Accumulation System - ECTS) του προγράμματος, τους τίτλους και την περιγραφή των μαθημάτων και των λοιπών εκπαιδευτικών δραστηριοτήτων, το σύνολο των διδακτικών ωρών ανά εκπαιδευτική δραστηριότητα, τη χρονική αλληλουχία ή την αλληλεξάρτηση των μαθημάτων ή άλλων εκπαιδευτικών δραστηριοτήτων, καθώς και τη διεξαγωγή εργαστηριακών μαθημάτων, κλινικών ασκήσεων ή πρακτικής άσκησης, τη γλώσσα διεξαγωγής κάθε εκπαιδευτικής δραστηριότητας, η οποία δύναται να διαφέρει της ελληνικής και την κατανομή των πιστωτικών μονάδων ανά εκπαιδευτική δραστηριότητα. Το πρόγραμμα σπουδών δύναται να περιλαμβάνει εκπαιδευτικές δραστηριότητες που ενισχύουν τη διάδραση μεταξύ διδακτικού προσωπικού και φοιτητών, όπως τη συμμετοχή σε ερευνητικές ομάδες, εκπαιδευτικούς ομίλους, τη συγγραφή δημοσιεύσεων και την έκδοση πανεπιστημιακών/επιστημονικών περιοδικών, με αντίστοιχη κατανομή πιστωτικών μονάδων (ECTS),
γ) τα ειδικότερα προσόντα του διδακτικού προσωπικού που απαιτούνται για την επίτευξη των μαθησιακών στόχων του προγράμματος,
δ) τα μαθησιακά αποτελέσματα και τα προσόντα που αποκτώνται μετά από την επιτυχή ολοκλήρωση του προγράμματος σπουδών, καθώς και τα μαθησιακά αποτελέσματα από την παρακολούθηση των επιμέρους μαθημάτων του προγράμματος, και την αντιστοίχισή του με το Εθνικό Πλαίσιο Προσόντων και το Ευρωπαϊκό Πλαίσιο Προσόντων,
ε) την υποχρεωτικότητα ή μη διεξαγωγής πρακτικής άσκησης, με σχετική αναφορά του αριθμού των πιστωτικών μονάδων που αντιστοιχούν σε αυτήν,
στ) τη χρονική διάρκεια του προγράμματος, η οποία δεν δύναται να υπολείπεται των οκτώ (8) ακαδημαϊκών εξαμήνων, με την επιφύλαξη του άρθρου 73 για την οργάνωση προγραμμάτων σπουδών εφαρμοσμένων επιστημών,
ζ) την υποχρέωση ή μη εκπόνησης πτυχιακής ή διπλωματικής εργασίας, με σχετική αναφορά του αριθμού των πιστωτικών μονάδων που αντιστοιχούν σε αυτήν,
η) το σύνολο των πιστωτικών μονάδων (ECTS) που απαιτούνται για την απονομή του τίτλου σπουδών.
Άρθρο 71
Διεπιστημονικά προγράμματα σπουδών
1. Τμήματα του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.) που καλύπτουν διαφορετικούς επιστημονικούς κλάδους και γνωστικά αντικείμενα, δύνανται να συνεργάζονται για την ίδρυση προγραμμάτων σπουδών πρώτου κύκλου διεπιστημονικού χαρακτήρα, η επιτυχής ολοκλήρωση των οποίων οδηγεί στην απονομή από κοινού τίτλου σπουδών.
2. Τα προγράμματα σπουδών διεπιστημονικού χαρακτήρα ιδρύονται με απόφαση της Συγκλήτου του Α.Ε.Ι. ή των συνεργαζόμενων Α.Ε.Ι., κατόπιν εισήγησης των Συνελεύσεων των συνεργαζόμενων Τμημάτων. Με την απόφαση ίδρυσης του προγράμματος σπουδών, εγκρίνεται η σύναψη ειδικού πρωτοκόλλου συνεργασίας, με το οποίο καθορίζονται οι όροι συνεργασίας, το διδακτικό έργο του προγράμματος που αναλαμβάνει κάθε συνεργαζόμενο Τμήμα, ο τόπος οργάνωσης, οι υποδομές και ο εξοπλισμός που χρησιμοποιούνται για την υλοποίηση του προγράμματος, η εκπροσώπηση κάθε συνεργαζόμενου Τμήματος στην επιτροπή προγράμματος σπουδών και το Α.Ε.Ι. που αναλαμβάνει τη διοικητική υποστήριξη του προγράμματος, αν τα συνεργαζόμενα Τμήματα ανήκουν σε διαφορετικά Α.Ε.Ι. Στην επιτροπή προγράμματος σπουδών συμμετέχουν μέλη Δ.Ε.Π. των συνεργαζόμενων Τμημάτων που διδάσκουν στο πρόγραμμα. Αν τα συνεργαζόμενα Τμήματα εδρεύουν σε διαφορετική πόλη, είναι δυνατή η οργάνωση της εκπαιδευτικής διαδικασίας με τη χρήση μεθόδων σύγχρονης εξ αποστάσεως εκπαίδευσης σύμφωνα με το άρθρο 67 σε ποσοστό που δεν δύναται να υπερβαίνει το τριάντα τοις εκατό (30%) του προγράμματος σπουδών για το Τμήμα ή τα Τμήματα που εδρεύουν εκτός της πόλης που έχει καθοριστεί ως τόπος οργάνωσης του προγράμματος σπουδών.
Άρθρο 72
Διπλά προγράμματα σπουδών
1. Τμήματα του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.) δύνανται να διοργανώνουν διπλά προγράμματα σπουδών πρώτου κύκλου (dual major), τα οποία οδηγούν στην απονομή δύο (2) ισότιμων τίτλων σπουδών πρώτου κύκλου σε δύο (2) διακριτά γνωστικά αντικείμενα.
2. Η χρονική διάρκεια του διπλού προγράμματος σπουδών είναι προσαυξημένη κατ’ ελάχιστον κατά δύο (2) έτη από τη χρονική διάρκεια των λοιπών προγραμμάτων σπουδών πρώτου κύκλου και οι εκπαιδευτικές δραστηριότητες αντιστοιχούν κατ’ ελάχιστον σε τριακόσιες εξήντα (360) πιστωτικές μονάδες. Τα διπλά προγράμματα σπουδών αποτελούν ενιαία προγράμματα σπουδών, που διαχωρίζονται σε δύο (2) επιμέρους μη αυτοτελή προγράμματα σπουδών που αφορούν σε διακριτά γνωστικά αντικείμενα. Οι εκπαιδευτικές δραστηριότητες κάθε μη αυτοτελούς προγράμματος καλύπτουν κατ’ ελάχιστον εκατόν ογδόντα (180) πιστωτικές μονάδες.
3. Με απόφαση της Συγκλήτου του οικείου Α.Ε.Ι. ή των συνεργαζόμενων Α.Ε.Ι., κατόπιν εισήγησης των Συνελεύσεων των συνεργαζόμενων Τμημάτων, δύναται να ιδρύονται διπλά προγράμματα σπουδών.
Με την απόφαση ίδρυσης του προγράμματος σπουδών εγκρίνεται το ειδικό πρωτόκολλο συνεργασίας, με το οποίο καθορίζονται οι όροι συνεργασίας, το διδακτικό έργο του προγράμματος που αναλαμβάνει κάθε συνεργαζόμενο Τμήμα, ο τόπος οργάνωσης, οι υποδομές και ο εξοπλισμός που χρησιμοποιούνται για την υλοποίηση του προγράμματος, η εκπροσώπηση κάθε συνεργαζόμενου Τμήματος στην επιτροπή προγράμματος σπουδών, το Α.Ε.Ι. που αναλαμβάνει τη διοικητική υποστήριξη του προγράμματος και τα στοιχεία της παρ. 3 του άρθρου 70, αν τα συνεργαζόμενα Τμήματα ανήκουν σε διαφορετικά Α.Ε.Ι., ο συνολικός αριθμός των εισακτέων, η κατανομή αυτών στον αριθμό εισακτέων κάθε συνεργαζόμενου Τμήματος και τα κριτήρια ένταξης στο πρόγραμμα σπουδών μεταξύ των εισαγομένων στα συνεργαζόμενα Τμήματα. Αν τα συνεργαζόμενα Τμήματα εδρεύουν σε διαφορετική περιφερειακή ενότητα ή πόλη, είναι δυνατή η οργάνωση της εκπαιδευτικής διαδικασίας με τη χρήση μεθόδων σύγχρονης εξ αποστάσεως εκπαίδευσης σε ποσοστό που δεν δύναται να υπερβαίνει το τριάντα τοις εκατό (30%) του προγράμματος σπουδών για το Τμήμα που εδρεύει εκτός της πόλης που έχει καθοριστεί ως τόπος οργάνωσης του προγράμματος σπουδών.
Άρθρο 73
Τμήματα Εφαρμοσμένων Επιστημών 
και Τεχνολογίας - Προγράμματα σπουδών πρώτου κύκλου εφαρμοσμένων επιστημών 
και τεχνολογίας
1. Τμήματα Εφαρμοσμένων Επιστημών και Τεχνολογίας των Ανώτατων Εκπαιδευτικών Ιδρυμάτων (Α.Ε.Ι.) δύνανται να οργανώνουν προγράμματα σπουδών πρώτου κύκλου προσανατολισμού εφαρμοσμένων επιστημών και τεχνολογίας, που έχουν ως στόχο την εφαρμογή της επιστήμης και της τεχνολογίας για την επίλυση πρακτικών προβλημάτων και την ανάπτυξη συστηματικών μεθοδολογιών με επαγγελματικό προσανατολισμό.
2. Τα προγράμματα σπουδών εφαρμοσμένων επιστημών και τεχνολογίας πρώτου κύκλου, κατ’ εξαίρεση δύνανται να έχουν διάρκεια επτά (7) ακαδημαϊκών εξαμήνων και οι εκπαιδευτικές τους δραστηριότητες αντιστοιχούν κατ’ ελάχιστον σε διακόσιες δέκα (210) πιστωτικές μονάδες (European Credit Transfer and Accumulation System - ECTS). Στα προγράμματα σπουδών του παρόντος προβλέπεται η διεξαγωγή υποχρεωτικής πρακτικής άσκησης των φοιτητών συνολικής διάρκειας έξι (6) ημερολογιακών μηνών, που αντιστοιχεί σε τριάντα (30) πιστωτικές μονάδες (ECTS). Η επιτυχής ολοκλήρωση προγραμμάτων σπουδών του παρόντος οδηγεί στην απονομή τίτλου σπουδών επιπέδου έξι (6), σύμφωνα με το Εθνικό και Ευρωπαϊκό Πλαίσιο Προσόντων κατά το άρθρο 47 του ν. 4763/2020 (Α’ 254).
3. Με απόφαση της Συνέλευσης του Τμήματος είναι δυνατόν να προσκαλούνται επιστήμονες ή εμπειρογνώμονες, με εμπειρία και εξειδίκευση στο γνωστικό αντικείμενο του προγράμματος σπουδών, για τη συμμετοχή στην οργάνωση εκπαιδευτικών δραστηριοτήτων του προγράμματος, σε συνεργασία με το διδακτικό προσωπικό στο οποίο έχει ανατεθεί αυτοδύναμο διδακτικό έργο.
4. Τα Τμήματα Εφαρμοσμένων Επιστημών και Τεχνολογίας των Α.Ε.Ι. δύνανται να οργανώνουν προγράμματα δεύτερου κύκλου σπουδών, σύμφωνα με το Κεφάλαιο Θ’, αλλά δεν δύνανται να οργανώνουν προγράμματα τρίτου κύκλου σπουδών.
5. Τα Τμήματα Εφαρμοσμένων Επιστημών ιδρύονται, συγχωνεύονται, καταργούνται, σύμφωνα με το άρθρο 21. Κατά τα λοιπά σχετικά με την οργάνωση, λειτουργία και διοίκηση των Τμημάτων Εφαρμοσμένων Επιστημών εφαρμόζεται το Κεφάλαιο Γ’.
Άρθρο 74
Θέματα οργάνωσης και λειτουργίας προγραμμάτων σπουδών πρώτου κύκλου
1. Τα προγράμματα σπουδών πρώτου κύκλου του παρόντος Κεφαλαίου πιστοποιούνται υποχρεωτικά πριν την έναρξη λειτουργίας τους από την Εθνική Αρχή Ανώτατης Εκπαίδευσης (ΕΘ.Α.Α.Ε.) και πιστοποιούνται περιοδικά ανά πέντε (5) έτη στο πλαίσιο αξιολόγησης της ακαδημαϊκής μονάδας στην οποία εντάσσονται.
2. Οι αποφάσεις ίδρυσης προγραμμάτων σπουδών πρώτου κύκλου συνοδεύονται από: α) μελέτη σκοπιμότητας, στην οποία περιλαμβάνονται οι επιστημονικοί, κοινωνικοί, ερευνητικοί ή τεχνολογικοί λόγοι που καθιστούν σημαντική την έναρξη λειτουργίας νέου προγράμματος σπουδών, ο βαθμός σύνδεσης της διδασκαλίας με την έρευνα, καθώς και οι στόχοι και τα μαθησιακά αποτελέσματα του προγράμματος και β) μελέτη βιωσιμότητας, στην οποία αναλύονται η αναγκαιότητα κάλυψης ενός επιστημονικού πεδίου μέσω ίδρυσης νέου προγράμματος σπουδών εντός του Τμήματος ή σε συνεργασία με άλλο Τμήμα του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.), οι ανάγκες της αγοράς εργασίας για την απορρόφηση των αποφοίτων του, το διδακτικό προσωπικό του Τμήματος που θα υποστηρίξει το πρόγραμμα σπουδών και οι υποδομές και ο επιστημονικός, ερευνητικός και λοιπός εξοπλισμός που θα χρησιμοποιηθούν για την ορθή υλοποίηση του προγράμματος. Από τη μελέτη βιωσιμότητας πρέπει να προκύπτει ότι οι υφιστάμενες υποδομές, ο εξοπλισμός και το διδακτικό προσωπικό του Τμήματος ή των συνεργαζόμενων Τμημάτων επαρκούν για την εύρυθμη λειτουργία του υπό ίδρυση προγράμματος σπουδών.
3. Με απόφαση της Συγκλήτου του οικείου Α.Ε.Ι. ή των συνεργαζόμενων Α.Ε.Ι. τροποποιούνται, μετονομάζονται ή καταργούνται εν λειτουργία προγράμματα σπουδών πρώτου κύκλου. Η μετονομασία του προγράμματος σπουδών απαιτεί την προηγούμενη σύμφωνη γνώμη της ΕΘ.Α.Α.Ε. Σε περίπτωση τροποποίησης ή κατάργησης προγραμμάτων σπουδών, με την απόφαση της Συγκλήτου του προηγούμενου εδαφίου ρυθμίζονται ζητήματα σχετικά με την ολοκλήρωση της φοίτησης των ήδη εγγεγραμμένων φοιτητών σε αυτά.
4. Οι αποφάσεις περί ίδρυσης, τροποποίησης, μετονομασίας ή κατάργησης προγραμμάτων σπουδών πρώτου κύκλου κοινοποιούνται στο Υπουργείο Παιδείας και Θρησκευμάτων.
5. Οι τίτλοι σπουδών προγραμμάτων πρώτου κύκλου που οργανώνονται από περισσότερα από ένα (1) Τμήματα του ίδιου ή άλλου Α.Ε.Ι., απονέμονται από το Τμήμα του Α.Ε.Ι., το οποίο αναλαμβάνει τη διοικητική υποστήριξη κάθε προγράμματος και σε αυτούς αναγράφονται ο τίτλος του προγράμματος σπουδών και τα συνεργαζόμενα Τμήματα των Α.Ε.Ι. που οργανώνουν από κοινού το πρόγραμμα.
6. Η δυνατότητα οργάνωσης προγραμμάτων σπουδών διεπιστημονικού χαρακτήρα και διπλών προγραμμάτων σπουδών ισχύει και για τις Μονοτμηματικές Σχολές των Α.Ε.Ι. Στην περίπτωση του πρώτου εδαφίου, οι αρμοδιότητες της Συνέλευσης του Τμήματος ασκούνται από την Κοσμητεία της Σχολής.
7. Με απόφαση του Υπουργού Παιδείας και Θρησκευμάτων, που εκδίδεται το αργότερο έως τη 15η Μαΐου εκάστου έτους, κατόπιν εισήγησης της Συγκλήτου κάθε Α.Ε.Ι., καθορίζεται ο αριθμός των εισακτέων ανά Τμήμα για το επόμενο ακαδημαϊκό έτος. Με τον εσωτερικό κανονισμό του Τμήματος καθορίζονται τα κριτήρια και η διαδικασία σχετικά με την επιμέρους κατανομή των εισακτέων στα προγράμματα σπουδών του Τμήματος, εφόσον το Τμήμα οργανώνει περισσότερα από ένα προγράμματα σπουδών πρώτου κύκλου ή συνεργάζεται με άλλα Τμήματα για την από κοινού οργάνωση προγράμματος σπουδών πρώτου κύκλου.
8. Με απόφαση της Συγκλήτου, κατόπιν εισήγησης της Συνέλευσης του Τμήματος, δύναται να ορίζεται ανά πρόγραμμα σπουδών πρώτου κύκλου, επιτροπή προγράμματος σπουδών με τετραετή θητεία, η οποία αποτελείται από πέντε (5) έως εννιά (9) μέλη. Ο αριθμός των μελών της επιτροπής προγράμματος σπουδών καθορίζεται με την απόφαση ίδρυσης του προγράμματος σπουδών. Η Επιτροπή προγράμματος σπουδών αποτελείται από μέλη Διδακτικού Ερευνητικού Προσωπικού (Δ.Ε.Π.) κάθε βαθμίδας του Τμήματος ή των συνεργαζόμενων Τμημάτων που οργανώνουν το πρόγραμμα σπουδών, με γνωστικό αντικείμενο συναφές με τις επιστημονικές περιοχές που θεραπεύει το πρόγραμμα σπουδών και αναλαμβάνουν διδακτικό έργο του προγράμματος. Ως Υπεύθυνος του προγράμματος ορίζεται ένα (1) από τα μέλη της Επιτροπής προγράμματος σπουδών, κατά προτεραιότητα μέλος Δ.Ε.Π. της βαθμίδας του Καθηγητή ή Αναπληρωτή Καθηγητή. Αν προγράμματα σπουδών συνδιοργανώνονται από περισσότερα από ένα (1) Τμήματα, ο ορισμός της Επιτροπής προγράμματος σπουδών πραγματοποιείται με απόφαση της Συγκλήτου του Α.Ε.Ι. που έχει τη διοικητική υποστήριξη του προγράμματος, κατόπιν εισήγησης των Συνελεύσεων των συνεργαζόμενων Τμημάτων, σύμφωνα με το ειδικό πρωτόκολλο συνεργασίας.
9. Αντικείμενο της επιτροπής προγράμματος σπουδών είναι:
α) η παρακολούθηση της υλοποίησης του προγράμματος σπουδών και ο συντονισμός των εκπαιδευτικών δραστηριοτήτων του προγράμματος,
β) η κατάρτιση του εσωτερικού κανονισμού του προγράμματος σπουδών και η υποβολή προς έγκριση από τα ανά περίπτωση αρμόδια όργανα,
γ) η υποβολή εισηγήσεων προς τη Συνέλευση του Τμήματος για θέματα, ως ακολούθως:
γα) η κατανομή του διδακτικού έργου και η επιλογή προτεινόμενων διδακτικών συγγραμμάτων,
γβ) η συγκρότηση ομάδων εσωτερικής αξιολόγησης του προγράμματος σπουδών και Επιτροπών για τη μελέτη ή τη διεκπεραίωση συγκεκριμένων θεμάτων που σχετίζονται με την αναβάθμιση του προγράμματος,
γγ) η τροποποίηση, μετονομασία ή κατάργηση του προγράμματος σπουδών,
γδ) η προκήρυξη θέσεων έκτακτου διδακτικού προσωπικού και η συγκρότηση επιτροπών αξιολόγησης για την επιλογή του, καθώς και η πρόσκληση επισκεπτών καθηγητών, επισκεπτών ερευνητών και μεταδιδακτορικών ερευνητών για την ανάθεση διδακτικού έργου του προγράμματος,
γε) η ανάθεση επικουρικού διδακτικού έργου σε υποψήφιους διδάκτορες και μεταπτυχιακούς φοιτητές του Α.Ε.Ι.,
γστ) η συγκρότηση Επιτροπής και Υπεύθυνου πρακτικής άσκησης του προγράμματος,
δ) η άσκηση αρμοδιοτήτων που της ανατίθενται σύμφωνα με το ειδικό πρωτόκολλο συνεργασίας, σε περίπτωση προγραμμάτων σπουδών συνεργαζόμενων Τμημάτων, ή τον εσωτερικό κανονισμό του λειτουργίας του Α.Ε.Ι.
10. Ο Υπεύθυνος του προγράμματος σπουδών ασκεί τις ακόλουθες αρμοδιότητες:
α) συγκαλεί τις συνεδριάσεις της επιτροπής προγράμματος σπουδών και συντονίζει το έργο της,
β) εισηγείται προς την επιτροπή προγράμματος σπουδών και τα λοιπά όργανα του Α.Ε.Ι. θέματα σχετικά με την οργάνωση και λειτουργία του προγράμματος,
γ) ασκεί κάθε αρμοδιότητα που του ανατίθεται από τη Συνέλευση του Τμήματος ή το ειδικό πρωτόκολλο συνεργασίας, σε περίπτωση προγραμμάτων σπουδών συνεργαζόμενων Τμημάτων ή τον εσωτερικό κανονισμό λειτουργίας του Α.Ε.Ι. και αφορά στον συντονισμό, την παρακολούθηση και ορθή υλοποίηση του προγράμματος σπουδών.
11. Για τα προγράμματα σπουδών που οργανώνονται από Τμήματα των Α.Ε.Ι., η επιτυχής ολοκλήρωση των οποίων οδηγεί στην απονομή τίτλων σπουδών που ταυτίζονται με τον τίτλο του Τμήματος, ο ορισμός επιτροπής προγράμματος σπουδών είναι προαιρετικός και Υπεύθυνος του προγράμματος είναι ο Πρόεδρος του Τμήματος.
Άρθρο 75
Χρονική διάρκεια σπουδών
1. Το ακαδημαϊκό έτος αρχίζει την 1η Σεπτεμβρίου και λήγει την 31η Αυγούστου του επόμενου ημερολογιακού έτους. Η επαναληπτική εξεταστική περίοδος του Σεπτεμβρίου λογίζεται ότι αφορά στο προηγούμενο ακαδημαϊκό έτος. Το διδακτικό έργο κάθε ακαδημαϊκού έτους διαρθρώνεται σε δύο (2) ακαδημαϊκά εξάμηνα.
2. Η διάρθρωση των προγραμμάτων σπουδών πρώτου κύκλου πραγματοποιείται με τέτοιο τρόπο ώστε να περιλαμβάνει εκπαιδευτικές δραστηριότητες που αντιστοιχούν σε εξήντα (60) πιστωτικές μονάδες (European Credit Transfer and Accumulation System - ECTS) ανά ακαδημαϊκό έτος.
3. Οι φοιτητές υποχρεούνται να υποβάλλουν αίτηση εγγραφής ανά ακαδημαϊκό έτος για την παρακολούθηση του προγράμματος σπουδών, εφόσον πληρούν τις προϋποθέσεις που ορίζονται ανά πρόγραμμα σπουδών.
Άρθρο 76
Ανώτατη διάρκεια φοίτησης 
και μερική φοίτηση
1. Η ανώτατη διάρκεια φοίτησης σε ένα πρόγραμμα σπουδών πρώτου κύκλου με ελάχιστη διάρκεια οκτώ (8) ακαδημαϊκών εξαμήνων για την απονομή του τίτλου σπουδών, είναι ο χρόνος αυτός, προσαυξημένος κατά τέσσερα (4) ακαδημαϊκά εξάμηνα. Σε πρόγραμμα σπουδών του οποίου ο ελάχιστος χρόνος υπερβαίνει τα οκτώ (8) ακαδημαϊκά εξάμηνα, η ανώτατη διάρκεια φοίτησης είναι ο ελάχιστος χρόνος σπουδών, προσαυξημένος κατά έξι (6) ακαδημαϊκά εξάμηνα. Μετά από τη συμπλήρωση της ανώτατης διάρκειας φοίτησης, με την επιφύλαξη των επόμενων παραγράφων, το Διοικητικό Συμβούλιο του Τμήματος εκδίδει πράξη διαγραφής.
2. Με τον εσωτερικό κανονισμό του Ανώτατου Εκπαιδευτικού Ιδρύματος (Α.Ε.Ι.) καθορίζονται οι διαδικαστικές λεπτομέρειες και τα δικαιολογητικά για την κατ’ εξαίρεση υπέρβαση της ανώτατης χρονικής διάρκειας φοίτησης της παρ. 1 για σοβαρούς λόγους υγείας που ανάγονται στο πρόσωπο του φοιτητή ή στο πρόσωπο συγγενούς πρώτου βαθμού εξ αίματος ή συζύγου ή προσώπου με το οποίο ο φοιτητής έχει συνάψει σύμφωνο συμβίωσης.
3. Δικαίωμα υποβολής αίτησης για μερική φοίτηση έχουν:
α) οι φοιτητές που αποδεδειγμένα εργάζονται τουλάχιστον είκοσι (20) ώρες την εβδομάδα,
β) οι φοιτητές με αναπηρία και ειδικές εκπαιδευτικές ανάγκες,
γ) οι φοιτητές που είναι παράλληλα αθλητές και κατά τη διάρκεια των σπουδών τους ανήκουν σε αθλητικά σωματεία εγγεγραμμένα στο ηλεκτρονικό μητρώο αθλητικών σωματείων του άρθρου 142 του ν. 4714/2020 (Α’ 148), που τηρείται στη Γενική Γραμματεία Αθλητισμού (Γ.Γ.Α.) υπό τις ακόλουθες προϋποθέσεις:
γα) για όσα έτη καταλαμβάνουν διάκριση 1ης έως και 8ης θέσης σε πανελλήνια πρωταθλήματα ατομικών αθλημάτων με συμμετοχή τουλάχιστον δώδεκα (12) αθλητών και οκτώ (8) σωματείων ή αγωνίζονται σε ομάδες των δύο (2) ανώτερων κατηγοριών σε ομαδικά αθλήματα ή συμμετέχουν ως μέλη εθνικών ομάδων σε πανευρωπαϊκά πρωταθλήματα, παγκόσμια πρωταθλήματα ή άλλες διεθνείς διοργανώσεις υπό την Ελληνική Ολυμπιακή Επιτροπή, ή
γβ) συμμετέχουν έστω άπαξ, κατά τη διάρκεια της φοίτησής τους στο πρόγραμμα σπουδών για το οποίο αιτούνται την υπαγωγή τους σε καθεστώς μερικής φοίτησης, σε ολυμπιακούς, παραολυμπιακούς αγώνες και ολυμπιακούς αγώνες κωφών. Οι φοιτητές της παρούσας υποπερίπτωσης δύνανται να εγγράφονται ως φοιτητές μερικής φοίτησης, μετά από αίτησή τους που εγκρίνεται από την Κοσμητεία της Σχολής.
Για τους φοιτητές που φοιτούν υπό καθεστώς μερικής φοίτησης, κάθε εξάμηνο προσμετράται ως μισό ακαδημαϊκό εξάμηνο. Οι φοιτητές αυτοί δεν δύνανται να δηλώνουν προς παρακολούθηση και να εξετάζονται σε αριθμό μεγαλύτερο από το ήμισυ των μαθημάτων του εξαμήνου που προβλέπει το πρόγραμμα σπουδών. Εφαρμόζεται και στην περίπτωση αυτή η ανώτατη διάρκεια φοίτησης της παρ. 1. Με τον εσωτερικό κανονισμό λειτουργίας του Α.Ε.Ι. δύναται να ορίζονται περαιτέρω προϋποθέσεις και λεπτομέρειες για την εφαρμογή των προηγούμενων εδαφίων.
4. Οι φοιτητές που δεν έχουν υπερβεί το ανώτατο όριο φοίτησης της παρ. 1, δύνανται, μετά από αίτησή τους προς τη Γραμματεία του Τμήματος, να διακόψουν τη φοίτησή τους για χρονική περίοδο που δεν υπερβαίνει τα δύο (2) έτη. Το δικαίωμα διακοπής της φοίτησης δύναται να ασκηθεί άπαξ ή τμηματικά για χρονικό διάστημα κατ’ ελάχιστον ενός (1) ακαδημαϊκού εξαμήνου, αλλά η διάρκεια της διακοπής δεν δύναται να υπερβαίνει αθροιστικά τα δύο (2) έτη αν χορηγείται τμηματικά. Η φοιτητική ιδιότητα αναστέλλεται κατά τον χρόνο διακοπής της φοίτησης και δεν επιτρέπεται η συμμετοχή σε καμία εκπαιδευτική διαδικασία. Με τον εσωτερικό κανονισμό λειτουργίας του Α.Ε.Ι. καθορίζονται η διαδικασία διαπίστωσης της διακοπής της φοίτησης και τα δικαιολογητικά που συνοδεύουν την αίτηση.
5. Ο Πρόεδρος του Τμήματος είναι αρμόδιος για την εφαρμογή του παρόντος και ο Κοσμήτορας της Σχολής, στην οποία υπάγεται το Τμήμα, είναι αρμόδιος για την εποπτεία της ορθής εφαρμογής του παρόντος. Η μη εφαρμογή συνιστά πειθαρχικό παράπτωμα και λαμβάνεται υπόψη για την έκδοση της απόφασης κατανομής της τακτικής δημόσιας επιχορήγησης της περ. ε) της παρ. 2 του άρθρου 16 του ν. 4653/2020 (Α’ 12) στο Α.Ε.Ι.
Άρθρο 77
Πρόγραμμα εσωτερικής κινητικότητας φοιτητών
1. Τα Ανώτατα Εκπαιδευτικά Ιδρύματα (Α.Ε.Ι.) της ημεδαπής οργανώνουν πρόγραμμα εσωτερικής κινητικότητας φοιτητών, το οποίο περιλαμβάνει όλα τα προγράμματα σπουδών πρώτου κύκλου στα οποία πραγματοποιείται η εισαγωγή φοιτητών μέσω πανελλήνιων εξετάσεων.
2. Οι φοιτητές που έχουν εγγραφεί σε προγράμματα σπουδών πρώτου κύκλου Τμήματος Α.Ε.Ι. (Τμήμα προέλευσης) και δεν έχουν υπερβεί το ελάχιστο όριο φοίτησης, όπως αυτό καθορίζεται στην απόφαση ίδρυσης του προγράμματος σπουδών, δύνανται να υποβάλουν αίτηση να παρακολουθήσουν μαθήματα ή εκπαιδευτικές δραστηριότητες προγράμματος σπουδών πρώτου κύκλου Τμήματος άλλου Α.Ε.Ι. της ημεδαπής (Τμήμα υποδοχής). Η κινητικότητα δύναται να πραγματοποιείται προς ομοειδή ή μη ομοειδή προγράμματα σπουδών Τμημάτων άλλων Α.Ε.Ι. και η διάρκεια της φοίτησης ανέρχεται σε χρονικό διάστημα ενός (1) ακαδημαϊκού εξαμήνου. Οι φοιτητές κατά το χρονικό διάστημα της φοίτησής τους στο πρόγραμμα σπουδών του Τμήματος υποδοχής έχουν όλα τα δικαιώματα και τις υποχρεώσεις των φοιτητών του Α.Ε.Ι. υποδοχής και δικαιούνται να αξιολογούνται στα μαθήματα και τις εκπαιδευτικές δραστηριότητες σύμφωνα με τον εσωτερικό κανονισμό λειτουργίας του Α.Ε.Ι. και τον εσωτερικό κανονισμό του προγράμματος.
3. Αν το πρόγραμμα σπουδών του Τμήματος υποδοχής είναι ομοειδές με το πρόγραμμα σπουδών του Τμήματος προέλευσης, προσμετράται υποχρεωτικά το σύνολο των πιστωτικών μονάδων (European Credit Transfer and Accumulation System - ECTS), που αντιστοιχούν σε μαθήματα και εκπαιδευτικές δραστηριότητες στα οποία αξιολογήθηκε επιτυχώς ο φοιτητής, εφόσον ο φοιτητής δεν έχει ήδη αξιολογηθεί επιτυχώς στα ίδια ή αντίστοιχα μαθήματα ή εκπαιδευτικές δραστηριότητες από το Τμήμα προέλευσης. Αν το πρόγραμμα σπουδών του Τμήματος υποδοχής δεν είναι ομοειδές με το πρόγραμμα σπουδών του Τμήματος προέλευσης του φοιτητή, η επιτυχής αξιολόγηση σε μαθήματα και εκπαιδευτικές δραστηριότητες του ακαδημαϊκού εξαμήνου για το οποίο υπεβλήθη η αίτηση παρακολούθησης, δύναται να συνυπολογίζεται για την απονομή του τίτλου σπουδών και να προσμετράται το σύνολο των πιστωτικών μονάδων (ECTS) που αυτές αποδίδουν με απόφαση της Συνέλευσης του Τμήματος προέλευσης, έως τη συμπλήρωση του ποσοστού της παρ. 4 του άρθρου 66.
4. Με απόφαση της Συνέλευσης του Τμήματος προέλευσης, κατόπιν αίτησης του φοιτητή, εγκρίνεται ή απορρίπτεται η προσμέτρηση των πιστωτικών μονάδων για την απονομή πτυχίου, οι οποίες είτε αφορούν σε μαθήματα ή εκπαιδευτικές δραστηριότητες ομοειδούς προγράμματος σπουδών για τις οποίες έχει ήδη αξιολογηθεί ο φοιτητής στο Α.Ε.Ι. προέλευσης είτε υπερβαίνουν το ποσοστό της παρ. 4 του άρθρου 66. Τα μαθήματα και οι εκπαιδευτικές δραστηριότητες για τα οποία έχει αξιολογηθεί επιτυχώς ο φοιτητής στο πλαίσιο του προγράμματος κινητικότητας και δεν προσμετρώνται για τη λήψη πτυχίου, καθώς και ο αριθμός των πιστωτικών τους μονάδων, αναγράφονται υποχρεωτικά στο παράρτημα του πτυχίου.
5. Το δικαίωμα κινητικότητας δύναται να ασκείται μία (1) φορά έως την ολοκλήρωση του προγράμματος σπουδών πρώτου κύκλου και την απονομή του τίτλου σπουδών από το Α.Ε.Ι. προέλευσης.
6. Οι φοιτητές που γίνονται δεκτοί σε προγράμματα σπουδών πρώτου κύκλου μετά από κατατακτήριες εξετάσεις, δύνανται να αιτούνται απαλλαγής από την υποχρέωση παρακολούθησης και επιτυχούς αξιολόγησης σε μαθήματα ή εκπαιδευτικές δραστηριότητες του προγράμματος σπουδών στα οποία αξιολογήθηκαν επιτυχώς στο πλαίσιο του προγράμματος εσωτερικής κινητικότητας, ανεξαρτήτως αν προσμετρήθηκαν για τη λήψη πτυχίου. Με απόφαση της Συνέλευσης του Τμήματος, κατόπιν αιτήματος του φοιτητή, καθορίζονται τα μαθήματα και οι εκπαιδευτικές δραστηριότητες του προγράμματος σπουδών από τις οποίες απαλλάσσεται από την υποχρέωση παρακολούθησης και επιτυχούς αξιολόγησης.
7. Για κάθε πρόγραμμα σπουδών πρώτου κύκλου ο ανώτατος αριθμός των φοιτητών που γίνονται δεκτοί στο πρόγραμμα εσωτερικής κινητικότητας ανά ακαδημαϊκό εξάμηνο καθορίζεται στο δέκα τοις εκατό (10%) του συνολικού αριθμού των εισακτέων, όπως αυτός ισχύει κάθε ακαδημαϊκό έτος. Με απόφαση του Υπουργού Παιδείας και Θρησκευμάτων δύναται να μεταβάλλεται ο ανώτατος αριθμός της παρούσας.
Άρθρο 78
Ενιαίος και αδιάσπαστος τίτλος σπουδών μεταπτυχιακού επιπέδου (integrated master)
1. Η επιτυχής ολοκλήρωση προγράμματος σπουδών πρώτου κύκλου, που πληροί τις προϋποθέσεις του παρόντος άρθρου οδηγεί στην απονομή ενιαίου και αδιάσπαστου τίτλου σπουδών μεταπτυχιακού επιπέδου (integrated master) στην ειδικότητα του Τμήματος και ο τίτλος σπουδών αντιστοιχεί σε επίπεδο 7 του Εθνικού και Ευρωπαϊκού Πλαισίου Προσόντων σύμφωνα με το άρθρο 47 του ν. 4763/2020 (Α’ 254). Ως προϋποθέσεις για την απονομή ενιαίου και αδιάσπαστου τίτλου σπουδών μεταπτυχιακού επιπέδου ορίζονται οι ακόλουθες:
α) το πρόγραμμα σπουδών αποτελείται κατ’ ελάχιστον από δέκα (10) ακαδημαϊκά εξάμηνα και αντιστοιχεί σε τριακόσιες (300) πιστωτικές μονάδες (European Credit Transfer and Accumulation System - ECTS),
β) για την απονομή του τίτλου σπουδών απαιτείται η εκπόνηση πτυχιακής ή διπλωματικής εργασίας διάρκειας κατ’ ελάχιστον ενός (1) ακαδημαϊκού εξαμήνου,
γ) το πρόγραμμα σπουδών είναι διαρθρωμένο με τέτοιο τρόπο, ώστε να διασφαλίζει τη θεμελίωση της γνώσης σε μια (1) επιστήμη ή τέχνη, την ανάπτυξη μαθημάτων κορμού της ειδικότητας σε όλο το εύρος του γνωστικού αντικειμένου, καθώς και την εμβάθυνση και εμπέδωση σε υψηλό επίπεδο των γνώσεων στο εύρος του γνωστικού αντικειμένου της ειδικότητας και
δ) η τεκμηρίωση της αναγκαιότητας ενιαίων και αδιάσπαστων σπουδών πρώτου και δεύτερου κύκλου διάρκειας δέκα (10) εξαμήνων και τριακοσίων (300) πιστωτικών μονάδων για την κάλυψη των γνώσεων που απαιτούνται στο γνωστικό αντικείμενο της ειδικότητας.
2. Για κάθε πρόγραμμα σπουδών που πληροί τις προϋποθέσεις της παρ. 1, η Σύγκλητος του Ανώτατου Εκπαιδευτικού Ιδρύματος (Α.Ε.Ι.), μετά από εισήγηση της Συνέλευσης του Τμήματος, υποβάλλει αίτημα προς τον Υπουργό Παιδείας και Θρησκευμάτων, ο οποίος, μετά από σύμφωνη γνώμη της Εθνικής Αρχής Ανώτατης Εκπαίδευσης (ΕΘ.Α.Α.Ε.), εκδίδει διαπιστωτική πράξη περί απονομής ενιαίου και αδιάσπαστου τίτλου σπουδών μεταπτυχιακού επιπέδου. Μετά από την έκδοση της απόφασης, ο ενιαίος και αδιάσπαστος τίτλος σπουδών μεταπτυχιακού επιπέδου λογίζεται ότι έχει ληφθεί από την ημερομηνία απονομής του πτυχίου ή διπλώματος και καταλαμβάνει και όσους αποφοίτησαν πριν από την έναρξη ισχύος του παρόντος.
3. Το παρόν εφαρμόζεται αναλογικά για προγράμματα σπουδών πρώτου κύκλου Τμημάτων ή Σχολών των Α.Ε.Ι., που έχουν καταργηθεί, τροποποιηθεί ή μετονομαστεί, εφόσον αυτά πληρούσαν τις προϋποθέσεις των περ. α) έως γ) της παρ. 1. Για τα προγράμματα σπουδών που οργανώνονταν χωρίς την κατανομή του εκπαιδευτικού φόρτου σε πιστωτικές μονάδες, δεν απαιτείται το δεύτερο εδάφιο της περ. α). Αρμόδιο όργανο για την υποβολή του αιτήματος της παρ. 2 προς τον Υπουργό Παιδείας και Θρησκευμάτων είναι η Σύγκλητος του Α.Ε.Ι.
4. Η χορήγηση ενιαίου και αδιάσπαστου τίτλου σπουδών μεταπτυχιακού επιπέδου δεν επιφέρει μισθολογικές μεταβολές.
ΚΕΦΑΛΑΙΟ Θ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΠΡΟΓΡΑΜΜΑΤΩΝ ΔΕΥΤΕΡΟΥ ΚΑΙ ΤΡΙΤΟΥ ΚΥΚΛΟΥ ΣΠΟΥΔΩΝ
Άρθρο 79
Επιτροπή μεταπτυχιακών σπουδών
1. Σε κάθε Ανώτατο Εκπαιδευτικό Ίδρυμα (Α.Ε.Ι.), με απόφαση της Συγκλήτου κατόπιν πρότασης των Κοσμητειών των Σχολών του Α.Ε.Ι., συγκροτείται Επιτροπή Μεταπτυχιακών Σπουδών. Η Επιτροπή αποτελείται από ένα (1) μέλος Διδακτικού Ερευνητικού Προσωπικού (Δ.Ε.Π.) από κάθε Σχολή του Α.Ε.Ι., ένα (1) μέλος που προέρχεται από τις κατηγορίες μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.), και Ειδικού Τεχνικού Εργαστηριακού Προσωπικού (Ε.Τ.Ε.Π.) του Α.Ε.Ι. και τον Αντιπρύτανη, που είναι αρμόδιος για ακαδημαϊκά θέματα, ως Πρόεδρο. Τα μέλη της Επιτροπής έχουν εμπειρία στην οργάνωση και συμμετοχή σε προγράμματα σπουδών δεύτερου κύκλου σπουδών. Η θητεία της Επιτροπής είναι δύο (2) ακαδημαϊκά έτη. Ειδικά τα Α.Ε.Ι. όπου λειτουργεί μόνο μια (1) Σχολή, εξαιρούνται της υποχρέωσης συγκρότησης Επιτροπής Μεταπτυχιακών Σπουδών.
2. Αρμοδιότητα της Επιτροπής είναι:
α) η υποβολή γνώμης προς τη Σύγκλητο του Α.Ε.Ι. για την ίδρυση νέων προγραμμάτων μεταπτυχιακών σπουδών ή την τροποποίηση των ήδη λειτουργούντων προγραμμάτων μεταπτυχιακών σπουδών, μετά από αξιολόγηση των αιτημάτων των Συνελεύσεων των Τμημάτων για την ίδρυση νέων προγραμμάτων μεταπτυχιακών σπουδών, των σχετικών εκθέσεων σκοπιμότητας και βιωσιμότητάς τους και την κοστολόγηση της λειτουργίας του Π.Μ.Σ., καθώς και η δυνατότητα αναπομπής τους, αν η εισήγηση δεν είναι επαρκώς αιτιολογημένη ή οι συνοδευτικές εκθέσεις δεν είναι πλήρεις,
β) η κατάρτιση σχεδίου Κανονισμού για προγράμματα δεύτερου και τρίτου κύκλου σπουδών του Α.Ε.Ι. και η υποβολή του προς τη Σύγκλητο,
γ) η εκπόνηση πρότυπου σχεδίου Κανονισμού λειτουργίας προγράμματος μεταπτυχιακών σπουδών,
δ) ο έλεγχος της τήρησης των Κανονισμών λειτουργίας των προγραμμάτων μεταπτυχιακών σπουδών,
ε) η παρακολούθηση της εφαρμογής της νομοθεσίας, του Κανονισμού και των αποφάσεων των οργάνων διοίκησης του Α.Ε.Ι. από τα προγράμματα μεταπτυχιακών σπουδών,
στ) η παρακολούθηση της εφαρμογής της διαδικασίας απαλλαγής από την υποχρέωση καταβολής τελών φοίτησης,
ζ) κάθε άλλη αρμοδιότητα που ορίζεται από τον Εσωτερικό Κανονισμό.
3. Με απόφαση της Συγκλήτου, κατόπιν εισήγησης της Επιτροπής Μεταπτυχιακών Σπουδών, εγκρίνεται ο κανονισμός προγραμμάτων μεταπτυχιακών και διδακτορικών σπουδών, ο οποίος αποτελεί διακριτό κεφάλαιο του εσωτερικού κανονισμού λειτουργίας του Α.Ε.Ι.
4. Ο κανονισμός προγραμμάτων μεταπτυχιακών και διδακτορικών σπουδών της παρ. 3 ρυθμίζει κατ’ ελάχιστον τα ακόλουθα θέματα:
α) τα κριτήρια με βάση τα οποία καθορίζεται ο κατώτατος και ανώτατος αριθμός εισακτέων φοιτητών ανά πρόγραμμα μεταπτυχιακών και διδακτορικών σπουδών του Α.Ε.Ι.,
β) τα κριτήρια εισαγωγής φοιτητών και τον τρόπο επιλογής τους,
γ) την πολιτική σχετικά με τον προσδιορισμό του ύψους των τελών φοίτησης, καθώς και το ανώτατο όριο αυτών για τα Προγράμματα Μεταπτυχιακών Σπουδών (Π.Μ.Σ.) ανά Σχολή του Α.Ε.Ι.,
δ) τα δικαιώματα και τις υποχρεώσεις μεταπτυχιακών φοιτητών και υποψήφιων διδακτόρων,
ε) τον ανώτατο αριθμό ειδικεύσεων ανά Π.Μ.Σ. του Α.Ε.Ι.,
στ) τη διαδικασία χορήγησης υποτροφιών, ανταποδοτικών και μη, προς τους μεταπτυχιακούς φοιτητές και υποψήφιους διδάκτορες, τον ανώτατο αριθμό των υποτροφιών που χορηγούνται, καθώς και τα κριτήρια χορήγησης αυτών,
ζ) τους όρους πλήρους και μερικής φοίτησης και τη δυνατότητα αναστολής και επανέναρξης της φοίτησης,
η) την εσωτερική διαδικασία αξιολόγησης των Π.Μ.Σ., καθώς και τη διαδικασία αξιολόγησης των μαθημάτων και των διδασκόντων στα Π.Μ.Σ. από τους φοιτητές,
θ) τους όρους και τις προϋποθέσεις οργάνωσης Π.Μ.Σ. με τη χρήση μεθόδων σύγχρονης και ασύγχρονης εξ αποστάσεως εκπαίδευσης, καθώς και θέματα σχετικά με την οργάνωση της εκπαιδευτικής διαδικασίας με μεθόδους εξ αποστάσεως εκπαίδευσης,
ι) θέματα σχετικά με την κατάρτιση και τα απαραίτητα στοιχεία της μελέτης σκοπιμότητας και βιωσιμότητας και των προϋπολογισμών των υπό ίδρυση Π.Μ.Σ.,
ια) θέματα σχετικά με τις εξετάσεις και τις λοιπές μεθόδους αξιολόγησης της επίδοσης των μεταπτυχιακών φοιτητών,
ιβ) τη διαδικασία ανάθεσης επικουρικού διδακτικού έργου στους υποψήφιους διδάκτορες του Α.Ε.Ι., καθώς και το ανώτατο όριο ωριαίας αντιμισθίας που δύναται να βαρύνει αποκλειστικά ιδιωτικούς, ίδιους και διεθνείς πόρους του Α.Ε.Ι.,
ιγ) τη διαδικασία αναγόρευσης των διδακτόρων και
ιδ) κάθε άλλο θέμα σχετικό με την οργάνωση και λειτουργία προγραμμάτων μεταπτυχιακών και διδακτορικών σπουδών του Α.Ε.Ι.
Άρθρο 80
Διαδικασία ίδρυσης Προγραμμάτων Μεταπτυχιακών Σπουδών
1. Η ίδρυση Προγραμμάτων Μεταπτυχιακών Σπουδών (Π.Μ.Σ.) περιλαμβάνεται στο πολυετές αναπτυξιακό σχέδιο κάθε Τμήματος/Σχολής του Ανώτατου Εκπαιδευτικού Ιδρύματος (Α.Ε.Ι.) και εντάσσεται στον στρατηγικό σχεδιασμό του Α.Ε.Ι.
2. Τα Π.Μ.Σ. οργανώνονται από ένα (1) ή περισσότερα Τμήματα του ίδιου ή άλλου Α.Ε.Ι. της ημεδαπής και αποσκοπούν στην προαγωγή της γνώσης, στην ανάπτυξη της έρευνας και στην ικανοποίηση των εκπαιδευτικών, ερευνητικών και αναπτυξιακών αναγκών της χώρας. Τα Π.Μ.Σ. διέπονται από επιστημονική συνοχή, έχουν αντικείμενο συγγενές προς τα επιστημονικά πεδία του Τμήματος που τα οργανώνει και πληρούν τις προϋποθέσεις που εγγυώνται υψηλό επίπεδο σπουδών.
3. Με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος και γνώμης της Επιτροπής Μεταπτυχιακών Σπουδών, εγκρίνεται η ίδρυση νέου Π.Μ.Σ. Με την απόφαση ίδρυσης του πρώτου εδαφίου καθορίζονται όλα τα ζητήματα που διέπουν την οργάνωση, λειτουργία και διαχείριση του Π.Μ.Σ. και ρυθμίζονται κατ’ ελάχιστον τα ακόλουθα:
α) ο τίτλος του Π.Μ.Σ. και του διπλώματος που απονέμεται,
β) το αντικείμενο και ο σκοπός του προγράμματος, τα μαθησιακά αποτελέσματα και τα προσόντα που αποκτώνται από την επιτυχή παρακολούθηση αυτού,
γ) η χρονική διάρκεια λειτουργίας του Π.Μ.Σ., η οποία δεν δύναται να είναι μικρότερη από πέντε (5) έτη, με δυνατότητα παράτασης, με την επιφύλαξη της μη πιστοποίησής του κατά την περιοδική αξιολόγηση του Τμήματος,
δ) οι κατηγορίες των πτυχιούχων που γίνονται δεκτές και τα λοιπά κριτήρια που είναι απαραίτητα ή συνεκτιμώνται κατά τη διαδικασία επιλογής των εισακτέων, καθώς και ο τρόπος απόδειξής τους,
ε) ο τρόπος αξιολόγησης, που δύναται να περιλαμβάνει τη διενέργεια εξετάσεων, την αξιολόγηση φακέλου και την προσωπική συνέντευξη, καθώς και η διαδικασία επιλογής των υποψηφίων,
στ) οι ειδικεύσεις του Π.Μ.Σ., που δύναται να οδηγούν στην απονομή διαφορετικού διπλώματος,
ζ) το αναλυτικό πρόγραμμα σπουδών ανά ειδίκευση, οι τίτλοι και σύντομη περιγραφή (syllabus) των μαθημάτων, σεμιναρίων, εργαστηρίων και κλινικών ασκήσεων του Π.Μ.Σ., η διεξαγωγή πρακτικής άσκησης, η εκπόνηση διπλωματικής διατριβής ή η διεξαγωγή άλλων εκπαιδευτικών και ερευνητικών δραστηριοτήτων που ορίζονται ως υποχρεωτικές ή επιλογής για την επιτυχή ολοκλήρωση του Π.Μ.Σ., με αναφορά του αριθμού των πιστωτικών μονάδων (European Credit Transfer and Accumulation System - ECTS) που απονέμονται ανά περίπτωση,
η) ο συνολικός αριθμός των πιστωτικών μονάδων (ECTS) που απονέμεται ανά ειδίκευση Π.Μ.Σ., εφόσον υπάρχουν περισσότερες από μια (1) ειδικεύσεις, ο οποίος δεν δύναται να είναι μικρότερος από εξήντα (60) πιστωτικές μονάδες (ECTS), καθώς και ο αριθμός των ακαδημαϊκών εξαμήνων του προγράμματος,
θ) η επίσημη γλώσσα διεξαγωγής του προγράμματος και η γλώσσα εκπόνησης της διπλωματικής εργασίας, η οποία δύναται να διαφέρει της ελληνικής,
ι) ο ανώτατος αριθμός εισακτέων μεταπτυχιακών φοιτητών του, ή ο ανώτατος αριθμός εισακτέων ανά ειδίκευση του Π.Μ.Σ., εφόσον υφίστανται ειδικεύσεις,
ια) οι πηγές χρηματοδότησης του Π.Μ.Σ. και το ύψος των τελών φοίτησης, εφόσον καθορίζονται τέλη φοίτησης,
ιβ) τα δικαιώματα και οι υποχρεώσεις των φοιτητών,
ιγ) η δυνατότητα χορήγησης υποτροφιών με κριτήρια αριστείας, καθώς και παροχής ανταποδοτικών υποτροφιών,
ιδ) ο τρόπος οργάνωσης της εκπαιδευτικής διαδικασίας των Π.Μ.Σ., διά ζώσης ή με μεθόδους σύγχρονης εξ αποστάσεως εκπαίδευσης εν όλω ή εν μέρει,
ιε) η δυνατότητα παροχής του προγράμματος ως μερικής φοίτησης,
ιστ) κάθε άλλο θέμα σχετικό με τη λειτουργία του προγράμματος και τον κανονισμό λειτουργίας του προγράμματος.
4. Η εισήγηση της Συνέλευσης του Τμήματος συνοδεύεται απαραιτήτως από:
α) αναλυτικό προϋπολογισμό εσόδων και εξόδων για τα πρώτα πέντε (5) έτη λειτουργίας του προγράμματος, στον οποίο συμπεριλαμβάνονται οι πάσης φύσεως πόροι του προγράμματος, το λειτουργικό του κόστος, όπως αμοιβές για τη διοικητική - τεχνική υποστήριξη του προγράμματος, αμοιβές διδακτικού προσωπικού, δαπάνες μετακίνησης, εξοπλισμού και υλικοτεχνικής υποδομής και λοιπές λειτουργικές δαπάνες,
β) μελέτη σκοπιμότητας και βιωσιμότητας του προς ίδρυση προγράμματος, στην οποία εκτίθενται αναλυτικά οι επιστημονικοί και κοινωνικοί λόγοι που καθιστούν αναγκαία και σημαντική τη λειτουργία του Π.Μ.Σ., η επιστημονική του συνοχή, η σύνδεσή του με τα προγράμματα σπουδών πρώτου κύκλου του Τμήματος που παρέχονται, το διδακτικό προσωπικό που αναμένεται να διδάξει στο Π.Μ.Σ., το υπάρχον διδακτικό προσωπικό του Τμήματος με συναφές γνωστικό αντικείμενο, καθώς και το λοιπό προσωπικό που πρόκειται να υποστηρίξει την οργάνωση και λειτουργία του Π.Μ.Σ., η υλικοτεχνική δομή, ο εξοπλισμός και οι κτηριακές υποδομές που αναμένεται να χρησιμοποιηθούν για τη λειτουργία του προγράμματος.
5. Αν η οργάνωση του Π.Μ.Σ. πραγματοποιείται από περισσότερα από ένα (1) Τμήματα του ίδιου ή άλλου Α.Ε.Ι. της ημεδαπής, ως διατμηματικού ή διιδρυματικού Π.Μ.Σ. αντίστοιχα, καταρτίζεται ειδικό πρωτόκολλο συνεργασίας, το οποίο περιλαμβάνει όλα τα στοιχεία των παρ. 3 και 4, τις υποχρεώσεις κάθε συνεργαζόμενου Τμήματος, τον αριθμό των μελών της επιτροπής προγράμματος σπουδών, τη συμμετοχή και την εκπροσώπηση κάθε συνεργαζόμενου Τμήματος στα όργανα του Π.Μ.Σ., τη διαδικασία ανάδειξης του Διευθυντή του Π.Μ.Σ., το Α.Ε.Ι. που αναλαμβάνει τη διοικητική υποστήριξη του προγράμματος, τη μεθοδολογία κατανομής των πόρων του Π.Μ.Σ. και κάθε άλλο θέμα που είναι αναγκαίο για την εύρυθμη λειτουργία του. Με απόφαση της Συγκλήτου του Α.Ε.Ι., κατόπιν εισήγησης της Συνέλευσης κάθε συνεργαζόμενου Τμήματος, εγκρίνεται το ειδικό πρωτόκολλο συνεργασίας. Η απόφαση ίδρυσης επισπεύδεται από το Α.Ε.Ι. που αναλαμβάνει τη διοικητική υποστήριξη του προγράμματος.
6. Τα Α.Ε.Ι. δύναται να συμπράττουν για την οργάνωση Π.Μ.Σ. με Ανώτατα Στρατιωτικά Εκπαιδευτικά Ιδρύματα, Ανώτατες Εκκλησιαστικές Ακαδημίες, ερευνητικούς και τεχνολογικούς φορείς του άρθρου 13Α του ν. 4310/2014 (Α’ 258), Ερευνητικά Πανεπιστημιακά Ινστιτούτα, την Ακαδημία Αθηνών, το Ίδρυμα Ιατροβιολογικών Ερευνών της Ακαδημίας Αθηνών, ιδρύματα και ερευνητικούς οργανισμούς της αλλοδαπής, ευρωπαϊκούς και διεθνείς φορείς και οργανισμούς, καθώς και αναγνωρισμένους επιστημονικούς φορείς και ενώσεις που λειτουργούν υπό τη μορφή νομικού προσώπου δημοσίου δικαίου. Δεν επιτρέπεται η σύμπραξη με εκπαιδευτικούς φορείς μη τυπικής μεταλυκειακής εκπαίδευσης του ν. 3696/2008 (Α’ 177). Σε περίπτωση συμπράξεων με φορείς που δεν παρέχουν ισότιμη εκπαίδευση και ισότιμα πτυχία με τα Α.Ε.Ι., η ακαδημαϊκή λειτουργία του Π.Μ.Σ. ανήκει αποκλειστικά στο Α.Ε.Ι. Με απόφαση της Συγκλήτου του Α.Ε.Ι. εγκρίνεται το ειδικό πρωτόκολλο συνεργασίας για την οργάνωση κοινών Π.Μ.Σ., το οποίο περιλαμβάνει κατ’ ελάχιστον τα στοιχεία της παρ. 3 και τη συνεισφορά κάθε συνεργαζόμενου φορέα σε ανθρώπινους πόρους, χρήση εργαστηριακών υποδομών και πρακτική άσκηση. Ειδικά για τα Π.Μ.Σ. που οργανώνονται σε συνεργασία με ιδρύματα της αλλοδαπής (κοινά Π.Μ.Σ.), το ειδικό πρωτόκολλο συνεργασίας προβλέπει αν η επιτυχής ολοκλήρωση του κοινού Π.Μ.Σ. συνεπάγεται την απόκτηση ενός ενιαίου τίτλου σπουδών από τα συνεργαζόμενα ιδρύματα ή την απόκτηση διακριτών τίτλων σπουδών από κάθε συνεργαζόμενο ίδρυμα.
7. Μετά από την έκδοση της απόφασης ίδρυσης Π.Μ.Σ. της παρ. 3 και πριν από την έναρξη της λειτουργίας του, απαιτείται η πιστοποίηση του Π.Μ.Σ. από την Εθνική Αρχή Ανώτατης Εκπαίδευσης (ΕΘ.Α.Α.Ε.), σύμφωνα με την περ. γ) της παρ. 1 του άρθρου 8 του ν. 4653/2020 (Α’ 12). Μετά από την ίδρυσή τους, τα Π.Μ.Σ. πιστοποιούνται περιοδικά, σύμφωνα με την υποπερ. ββ) της περ. β) της παρ. 1 του άρθρου 8 του ν. 4653/2020, στο πλαίσιο της αξιολόγησης της ακαδημαϊκής μονάδας στην οποία εντάσσονται.
8. Αν τροποποιηθεί η απόφαση ίδρυσης, απαιτείται εκ νέου πιστοποίηση του Π.Μ.Σ. από την ΕΘ.Α.Α.Ε., εφόσον η τροποποίηση αφορά σε στοιχεία των περ. β) και στ) της παρ. 3.
9. Η απόφαση ίδρυσης Π.Μ.Σ. της παρ. 3 κοινοποιείται, με επιμέλεια του Α.Ε.Ι., στον Υπουργό Παιδείας και Θρησκευμάτων εντός δέκα (10) ημερών από την ημερομηνία δημοσίευσής της στην Εφημερίδα της Κυβερνήσεως.
Άρθρο 81
Όργανα διοίκησης Προγραμμάτων Μεταπτυχιακών Σπουδών - Σύνθεση
1. Αρμόδια όργανα για την οργάνωση και λειτουργία των Προγραμμάτων Μεταπτυχιακών Σπουδών (Π.Μ.Σ.) είναι τα ακόλουθα:
α) η Σύγκλητος του Ανώτατου Εκπαιδευτικού Ιδρύματος (Α.Ε.Ι.),
β) η Συνέλευση του Τμήματος,
γ) η Συντονιστική Επιτροπή (Σ.Ε.), και
δ) ο Διευθυντής του Π.Μ.Σ.
2. Η Σ.Ε. αποτελείται από τον Διευθυντή του Π.Μ.Σ. και τέσσερα (4) μέλη Διδακτικού Ερευνητικού Προσωπικού (Δ.Ε.Π.) του Τμήματος, που έχουν συναφές γνωστικό αντικείμενο με αυτό του Π.Μ.Σ. και αναλαμβάνουν διδακτικό έργο στο Π.Μ.Σ. Τα μέλη της Σ.Ε. καθορίζονται με απόφαση της Συνέλευσης του Τμήματος.
3. Ειδικώς για τα διατμηματικά, τα διιδρυματικά και τα κοινά Π.Μ.Σ., τις αρμοδιότητες της Συνέλευσης του Τμήματος ασκεί η επιτροπή προγράμματος σπουδών, ο αριθμός των μελών και η σύνθεση της οποίας καθορίζονται στο Πρωτόκολλο συνεργασίας του Π.Μ.Σ. Η επιτροπή προγράμματος σπουδών αποτελείται από μέλη Διδακτικού Ερευνητικού Προσωπικού (Δ.Ε.Π.) των συνεργαζόμενων Τμημάτων σύμφωνα με όσα καθορίζονται στο Πρωτόκολλο συνεργασίας του Π.Μ.Σ. Εάν στο Π.Μ.Σ. συμμετέχουν κι άλλοι φορείς σύμφωνα με την παρ. 6 του άρθρου 80, μετέχει ως μέλος της επιτροπής τουλάχιστον ένας (1) εκπρόσωπος από κάθε συνεργαζόμενο φορέα. Με απόφαση της επιτροπής προγράμματος σπουδών δύναται να συγκροτείται Σ.Ε., με διετή θητεία, στην οποία μετέχουν υποχρεωτικά ο Διευθυντής του Π.Μ.Σ. και τέσσερα (4) από τα μέλη της επιτροπής προγράμματος σπουδών.
4. Ο Διευθυντής του Π.Μ.Σ. προέρχεται από τα μέλη Δ.Ε.Π. του Τμήματος κατά προτεραιότητα βαθμίδας Καθηγητή ή Αναπληρωτή Καθηγητή και ορίζεται με απόφαση της Συνέλευσης του Τμήματος για διετή θητεία, με δυνατότητα ανανέωσης χωρίς περιορισμό. Σε περίπτωση διατμηματικού, διιδρυματικού ή κοινού Π.Μ.Σ. ορίζεται από την επιτροπή προγράμματος σπουδών ένα (1) μέλος της ως Διευθυντής του Π.Μ.Σ.
5. Η επιτροπή προγράμματος σπουδών αποτελείται από μέλη Δ.Ε.Π. των συνεργαζόμενων Τμημάτων και συγκροτείται με απόφαση της Συγκλήτου του Α.Ε.Ι. που αναλαμβάνει τη διοικητική υποστήριξη του Π.Μ.Σ., κατόπιν εισήγησης των Συνελεύσεων των συνεργαζόμενων Τμημάτων ή αρμόδιων οργάνων των συνεργαζόμενων φορέων. Ο ακριβής αριθμός των μελών της Επιτροπής και η εκπροσώπηση κάθε συνεργαζόμενου Τμήματος ή Α.Ε.Ι. της ημεδαπής ή αλλοδαπής καθορίζεται στο πρωτόκολλο συνεργασίας. Αν στο Π.Μ.Σ. συμμετέχουν φορείς της ημεδαπής ή αλλοδαπής που δεν παρέχουν ισότιμη εκπαίδευση και ισότιμα πτυχία με τα Α.Ε.Ι., στην επιτροπή προγράμματος σπουδών κάθε φορέας δύναται να εκπροσωπείται με ένα (1) μέλος, το οποίο αναδεικνύεται από το αρμόδιο όργανο του φορέα και συμμετέχει στο διδακτικό έργο του Π.Μ.Σ.
6. Στην επιτροπή του προγράμματος σπουδών και τη Σ.Ε. δύναται να συμμετέχουν Ομότιμοι Καθηγητές του Τμήματος ή των συνεργαζόμενων Τμημάτων, εφόσον παρέχουν διδακτικό έργο στο Π.Μ.Σ.
7. Ο Διευθυντής του Π.Μ.Σ., καθώς και τα μέλη της Σ.Ε. και της επιτροπής προγράμματος σπουδών δεν δικαιούνται αμοιβής ή οιασδήποτε αποζημίωσης για την εκτέλεση των αρμοδιοτήτων που τους ανατίθενται και σχετίζεται με την εκτέλεση των καθηκόντων τους.
Άρθρο 82
Αρμοδιότητες οργάνων Προγραμμάτων Μεταπτυχιακών Σπουδών
1. Η Σύγκλητος του Ανώτατου Εκπαιδευτικού Ιδρύματος (Α.Ε.Ι.) έχει τις ακόλουθες αρμοδιότητες:
α) εγκρίνει την ίδρυση Προγράμματος Μεταπτυχιακών Σπουδών (Π.Μ.Σ.) ή την τροποποίηση της απόφασης ίδρυσης του Π.Μ.Σ.,
β) εγκρίνει την παράταση της χρονικής διάρκειας της λειτουργίας των Π.Μ.Σ.,
γ) συγκροτεί την Επιτροπή Προγράμματος Σπουδών, σε περίπτωση διατμηματικών ή διιδρυματικών ή κοινών Π.Μ.Σ.,
δ) αποφασίζει την κατάργηση των Π.Μ.Σ. που προσφέρονται από το Α.Ε.Ι.
2. Η Συνέλευση του Τμήματος είναι αρμόδια για την οργάνωση, διοίκηση και διαχείριση του Π.Μ.Σ. και ιδίως:
α) συγκροτεί Επιτροπές για την αξιολόγηση των αιτήσεων των υποψήφιων μεταπτυχιακών φοιτητών και εγκρίνει την εγγραφή αυτών στο Π.Μ.Σ.,
β) αναθέτει το διδακτικό έργο στους διδάσκοντες του Π.Μ.Σ.,
γ) εισηγείται προς τη Σύγκλητο την τροποποίηση της απόφασης ίδρυσης του Π.Μ.Σ., καθώς και την παράταση της διάρκειας του Π.Μ.Σ.,
δ) συγκροτεί εξεταστικές επιτροπές για την εξέταση των διπλωματικών εργασιών των μεταπτυχιακών φοιτητών και ορίζει τον επιβλέποντα ανά εργασία,
ε) διαπιστώνει την επιτυχή ολοκλήρωση της φοίτησης, προκειμένου να απονεμηθεί ο τίτλος του Π.Μ.Σ.,
στ) εγκρίνει τον απολογισμό του Π.Μ.Σ., κατόπιν εισήγησης της Συντονιστικής Επιτροπής (Σ.Ε.).
Με απόφαση της Συνέλευσης του Τμήματος οι αρμοδιότητες των περ. α) και δ) δύναται να μεταβιβάζονται στη Σ.Ε. του Π.Μ.Σ.
3. Η Σ.Ε. είναι αρμόδια για την παρακολούθηση και τον συντονισμό της λειτουργίας του προγράμματος και ιδίως:
α) καταρτίζει τον αρχικό ετήσιο προϋπολογισμό του Π.Μ.Σ. και τις τροποποιήσεις του, εφόσον το Π.Μ.Σ. διαθέτει πόρους σύμφωνα με το άρθρο 84, και εισηγείται την έγκρισή του προς την Επιτροπή Ερευνών του Ειδικού Λογαριασμού Κονδυλίων Έρευνας (Ε.Λ.Κ.Ε.),
β) καταρτίζει τον απολογισμό του προγράμματος και εισηγείται την έγκρισή του προς τη Συνέλευση του Τμήματος,
γ) εγκρίνει τη διενέργεια δαπανών του Π.Μ.Σ.,
δ) εγκρίνει τη χορήγηση υποτροφιών, ανταποδοτικών ή μη, σύμφωνα με όσα ορίζονται στην απόφαση ίδρυσης του Π.Μ.Σ. και τον Κανονισμό μεταπτυχιακών και διδακτορικών σπουδών,
ε) εισηγείται προς τη Συνέλευση του Τμήματος την κατανομή του διδακτικού έργου, καθώς και την ανάθεση διδακτικού έργου στις κατηγορίες διδασκόντων του άρθρου 83,
στ) εισηγείται προς τη Συνέλευση του Τμήματος την πρόσκληση Επισκεπτών Καθηγητών για την κάλυψη διδακτικών αναγκών του Π.Μ.Σ.,
ζ) καταρτίζει σχέδιο για την τροποποίηση του προγράμματος σπουδών, το οποίο υποβάλλει προς τη Συνέλευση του Τμήματος,
η) εισηγείται προς τη Συνέλευση του Τμήματος την ανακατανομή των μαθημάτων μεταξύ των ακαδημαϊκών εξαμήνων, καθώς και θέματα που σχετίζονται με την ποιοτική αναβάθμιση του προγράμματος σπουδών.
4. Ο Διευθυντής του Π.Μ.Σ. έχει τις ακόλουθες αρμοδιότητες:
α) προεδρεύει της Σ.Ε., καθώς και της Επιτροπής Προγράμματος Σπουδών, σε περίπτωση διατμηματικού ή διιδρυματικού ή κοινού Π.Μ.Σ., συντάσσει την ημερήσια διάταξη και συγκαλεί τις συνεδριάσεις της,
β) εισηγείται τα θέματα που αφορούν στην οργάνωση και λειτουργία του Π.Μ.Σ. προς τη Συνέλευση του Τμήματος, σε περίπτωση μονοτμηματικού Π.Μ.Σ.,
γ) εισηγείται προς τη Σ.Ε. και τα λοιπά όργανα του Π.Μ.Σ. και του Α.Ε.Ι. θέματα σχετικά με την αποτελεσματική λειτουργία του Π.Μ.Σ.,
δ) είναι Επιστημονικός Υπεύθυνος του προγράμματος σύμφωνα με το άρθρο 234 και ασκεί τις αντίστοιχες αρμοδιότητες,
ε) παρακολουθεί την υλοποίηση των αποφάσεων των οργάνων του Π.Μ.Σ. και του Εσωτερικού Κανονισμού μεταπτυχιακών και διδακτορικών προγραμμάτων σπουδών, καθώς και την παρακολούθηση εκτέλεσης του προϋπολογισμού του Π.Μ.Σ.,
στ) ασκεί οποιαδήποτε άλλη αρμοδιότητα, η οποία ορίζεται στην απόφαση ίδρυσης του Π.Μ.Σ.
Άρθρο 83
Διδάσκοντες Προγραμμάτων Μεταπτυχιακών Σπουδών
1. Το διδακτικό έργο των Προγραμμάτων Μεταπτυχιακών Σπουδών (Π.Μ.Σ.) ανατίθεται, κατόπιν απόφασης του αρμόδιου οργάνου του Π.Μ.Σ. στις ακόλουθες κατηγορίες διδασκόντων:
α) μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) του Τμήματος ή άλλων Τμημάτων του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.) ή Ανώτατου Στρατιωτικού Εκπαιδευτικού Ιδρύματος (Α.Σ.Ε.Ι.), με πρόσθετη απασχόληση πέραν των νόμιμων υποχρεώσεών τους, αν το Π.Μ.Σ. έχει τέλη φοίτησης,
β) ομότιμους Καθηγητές ή αφυπηρετήσαντα μέλη Δ.Ε.Π. του Τμήματος ή άλλων Τμημάτων του ιδίου ή άλλου Α.Ε.Ι.,
γ) συνεργαζόμενους καθηγητές,
δ) εντεταλμένους διδάσκοντες,
ε) επισκέπτες καθηγητές ή επισκέπτες ερευνητές,
στ) ερευνητές και ειδικούς λειτουργικούς επιστήμονες ερευνητικών και τεχνολογικών φορέων του άρθρου 13Α του ν. 4310/2014 (Α’ 258) ή λοιπών ερευνητικών κέντρων και ινστιτούτων της ημεδαπής ή αλλοδαπής,
ζ) επιστήμονες αναγνωρισμένου κύρους, οι οποίοι διαθέτουν εξειδικευμένες γνώσεις και σχετική εμπειρία στο γνωστικό αντικείμενο του Π.Μ.Σ.
2. Η ανάθεση του διδακτικού έργου του Π.Μ.Σ. πραγματοποιείται με απόφαση του αρμόδιου οργάνου, κατόπιν εισήγησης της Συντονιστικής Επιτροπής του Π.Μ.Σ., εφόσον υφίσταται, άλλως του Διευθυντή του Π.Μ.Σ. Ειδικότερες προϋποθέσεις σχετικά με την ανάθεση του διδακτικού έργου δύναται να ορίζονται στην απόφαση ίδρυσης του Π.Μ.Σ.
3. Δικαίωμα επίβλεψης διπλωματικών εργασιών έχουν οι διδάσκοντες των περ. α) έως στ) της παρ. 1 υπό την προϋπόθεση ότι είναι κάτοχοι διδακτορικού διπλώματος. Με απόφαση του αρμοδίου οργάνου του Π.Μ.Σ. δύναται να ανατίθεται η επίβλεψη διπλωματικών εργασιών και σε μέλη Δ.Ε.Π., Ε.Ε.Π. και Ε.ΔΙ.Π. του Τμήματος, που δεν έχουν αναλάβει διδακτικό έργο στο Π.Μ.Σ.
4. Όλες οι κατηγορίες διδασκόντων δύνανται να αμείβονται αποκλειστικά από τους πόρους του Π.Μ.Σ. Δεν επιτρέπεται η καταβολή αμοιβής ή άλλης παροχής από τον κρατικό προϋπολογισμό ή το πρόγραμμα δημοσίων επενδύσεων. Με απόφαση του αρμόδιου οργάνου του Π.Μ.Σ. περί ανάθεσης του διδακτικού έργου, καθορίζεται το ύψος της αμοιβής κάθε διδάσκοντος. Ειδικώς οι διδάσκοντες που έχουν την ιδιότητα μέλους Δ.Ε.Π., δύνανται να αμείβονται επιπρόσθετα για έργο που προσφέρουν προς το Π.Μ.Σ., εφόσον εκπληρώνουν τις ελάχιστες εκ του νόμου υποχρεώσεις τους, όπως ορίζονται στην παρ. 2 του άρθρου 155. Το τελευταίο εδάφιο εφαρμόζεται αναλογικά και για τα μέλη Ε.Ε.Π., Ε.ΔΙ.Π. και Ε.Τ.ΕΠ., εφόσον εκπληρώνουν τις ελάχιστες εκ του νόμου υποχρεώσεις τους.
5. Με απόφαση της Συνέλευσης του Τμήματος δύναται να ανατίθεται επικουρικό διδακτικό έργο στους υποψήφιους διδάκτορες του Τμήματος ή της Σχολής, υπό την επίβλεψη διδάσκοντος του Π.Μ.Σ.
Άρθρο 84
Πόροι Προγραμμάτων Μεταπτυχιακών Σπουδών - Οικονομική διαχείριση
1. Οι πόροι ενός Προγράμματος Μεταπτυχιακών Σπουδών (Π.Μ.Σ.) δύνανται να προέρχονται από: α) τέλη φοίτησης, β) δωρεές, χορηγίες και πάσης φύσεως οικονομικές ενισχύσεις, γ) κληροδοτήματα, δ) πόρους από ερευνητικά έργα ή προγράμματα, ε) ιδίους πόρους του Ανώτατου Εκπαιδευτικού Ιδρύματος (Α.Ε.Ι.) και στ) τον κρατικό προϋπολογισμό ή το πρόγραμμα δημοσίων επενδύσεων.
2. Η καταβολή των τελών φοίτησης, εφόσον προβλέπεται, πραγματοποιείται από τον ίδιο τον φοιτητή ή από τρίτο φυσικό ή νομικό πρόσωπο για λογαριασμό του φοιτητή, εφόσον αυτό προβλέπεται στην απόφαση ίδρυσης του Π.Μ.Σ.
3. Η διαχείριση των πόρων των Π.Μ.Σ. του Α.Ε.Ι. πραγματοποιείται από τον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι ή από τον Ε.Λ.Κ.Ε. του Α.Ε.Ι. που έχει αναλάβει τη διοικητική υποστήριξη του προγράμματος, σε περίπτωση διιδρυματικού ή κοινού Π.Μ.Σ.
4. Οι πόροι των Π.Μ.Σ. κατανέμονται ως εξής:
α) ποσό που αντιστοιχεί στο τριάντα τοις εκατό (30%) των συνολικών εσόδων που προέρχονται από τέλη φοίτησης παρακρατείται από τον Ε.Λ.Κ.Ε. Στο ποσό αυτό συμπεριλαμβάνεται το ποσοστό παρακράτησης υπέρ του Ε.Λ.Κ.Ε. για την οικονομική διαχείριση των Π.Μ.Σ. Με απόφαση του Συμβουλίου Διοίκησης που λαμβάνεται έως το τέλος Μαρτίου κάθε έτους αποφασίζεται αν το υπόλοιπο ποσό μετά από την αφαίρεση της παρακράτησης υπέρ Ε.Λ.Κ.Ε. μεταφέρεται στον τακτικό προϋπολογισμό ή διατίθεται για τη δημιουργία έργων/προγραμμάτων μέσω του Ε.Λ.Κ.Ε. με σκοπό την κάλυψη κατά προτεραιότητα των αναγκών Π.Μ.Σ. που λειτουργούν χωρίς τέλη φοίτησης και την κάλυψη ερευνητικών, εκπαιδευτικών και λειτουργικών αναγκών του Α.Ε.Ι. Στα έσοδα του Π.Μ.Σ. των περ. β) έως δ) της παρ. 1 πραγματοποιείται η παρακράτηση υπέρ Ε.Λ.Κ.Ε. που ισχύει για τα έσοδα από αντίστοιχες πηγές χρηματοδότησης,
β) το υπόλοιπο ποσό των συνολικών εσόδων του Π.Μ.Σ. διατίθεται για την κάλυψη των λειτουργικών δαπανών του Π.Μ.Σ.
Άρθρο 85
Οικονομική συνεργασία Προγραμμάτων Μεταπτυχιακών Σπουδών του Ανώτατου Εκπαιδευτικού Ιδρύματος
1. Αν σε Τμήμα ή Σχολή του ίδιου Ανώτατου Εκπαιδευτικού Ιδρύματος (Α.Ε.Ι.) οργανώνονται περισσότερα από ένα (1) Προγράμματα Μεταπτυχιακών Σπουδών (Π.Μ.Σ.) είναι δυνατή η οικονομική συνεργασία μεταξύ Π.Μ.Σ. μέσω της ίδρυσης ενός κοινού έργου/προγράμματος, που χρηματοδοτείται από πόρους των Π.Μ.Σ. με σκοπό την κάλυψη κοινών αναγκών και δράσεων των Π.Μ.Σ. του Τμήματος ή της Σχολής. Το έργο/πρόγραμμα είναι χωρίς σαφή ημερομηνία λήξης, διαθέτει αυτοτελή προϋπολογισμό και χρηματοδοτείται ετησίως από μέρος των εσόδων των λειτουργούντων Π.Μ.Σ. του Τμήματος ή της Σχολής, που διατίθενται προς αυτό για δαπάνες που έχουν ως στόχο την κάλυψη κοινών αναγκών. Κατ’ εξαίρεση είναι δυνατή η χρηματοδότηση του έργου/προγράμματος με το υπόλοιπο ταμειακών διαθεσίμων Π.Μ.Σ. του ίδιου Τμήματος ή της ίδιας Σχολής, των οποίων το φυσικό αντικείμενο έχει επιτυχώς ολοκληρωθεί και για τα οποία δεν προκύπτει άλλη οικονομική υποχρέωση.
2. Με τον Κανονισμό μεταπτυχιακών και διδακτορικών προγραμμάτων σπουδών καθορίζεται το ανώτατο ποσοστό επί των συνολικών ετήσιων εσόδων κάθε Π.Μ.Σ. που δύναται να διατίθεται προς έργο/πρόγραμμα της παρ. 1.
3. Με απόφαση της Επιτροπής Ερευνών, κατόπιν κοινής εισήγησης των Διευθυντών Π.Μ.Σ. του ίδιου Τμήματος ή της ίδιας Σχολής, εγκρίνεται η αποδοχή διαχείρισης έργου/προγράμματος της παρ. 1 και το ποσοστό επί των ετήσιων εσόδων του Π.Μ.Σ. με το οποίο χρηματοδοτείται το έργο/πρόγραμμα και καθορίζεται ο Επιστημονικός Υπεύθυνος του έργου, που είναι ένας (1) εκ των Διευθυντών των Π.Μ.Σ. που χρηματοδοτούν το έργο. Η διενέργεια δαπανών πραγματοποιείται κατόπιν κοινής εισήγησης των Διευθυντών των Π.Μ.Σ. που χρηματοδοτούν το έργο/πρόγραμμα.
Άρθρο 86
Δικαίωμα δωρεάν φοίτησης σε Πρόγραμμα Μεταπτυχιακών Σπουδών με τέλη φοίτησης - Υποτροφίες
1. Εγγεγραμμένοι φοιτητές Προγράμματος Μεταπτυχιακών Σπουδών (Π.Μ.Σ.) δύνανται να φοιτούν δωρεάν σε Π.Μ.Σ., αν προβλέπεται η καταβολή τελών φοίτησης, εφόσον πληρούν τα οικονομικά ή κοινωνικά κριτήρια του παρόντος. Προϋπόθεση για τη χορήγηση του δικαιώματος δωρεάν φοίτησης λόγω οικονομικών ή κοινωνικών κριτηρίων είναι η πλήρωση προϋποθέσεων αριστείας κατά τον πρώτο κύκλο σπουδών, που αντιστοιχεί κατ’ ελάχιστον στην κατοχή βαθμού ίσου ή ανώτερου του επτάμιση με άριστα στα δέκα (7,5/10), εφόσον η αξιολόγηση στον βασικό τίτλο σπουδών που προσκομίζεται για την εισαγωγή στο Π.Μ.Σ. έχει πραγματοποιηθεί σύμφωνα με τη δεκάβαθμη κλίμακα αξιολόγησης Ανώτατου Εκπαιδευτικού Ιδρύματος (Α.Ε.Ι.) της ημεδαπής, άλλως το κριτήριο αυτό εφαρμόζεται αναλογικά σύμφωνα με την εκάστοτε κλίμακα αξιολόγησης, εφόσον ο προσκομιζόμενος τίτλος σπουδών έχει χορηγηθεί από Ίδρυμα της αλλοδαπής.
2. Ο συνολικός αριθμός των φοιτητών που φοιτούν δωρεάν δεν δύναται να υπερβαίνει τον αριθμό που αντιστοιχεί στο τριάντα τοις εκατό (30%) του συνόλου των εγγεγραμμένων φοιτητών ανά ακαδημαϊκό έτος. Αν, κατά τον αριθμητικό υπολογισμό του αριθμού των δικαιούχων απαλλαγής από τα τέλη φοίτησης προκύπτει δεκαδικός αριθμός, γίνεται στρογγυλοποίηση στην πλησιέστερη ακέραιη μονάδα. Αν ο αριθμός των δικαιούχων απαλλαγής υπερβαίνει το ποσοστό της παρούσας, οι δικαιούχοι επιλέγονται με σειρά φθίνουσας κατάταξης έως τη συμπλήρωση του αριθμού.
3. Η υποβολή των αιτήσεων για τη δωρεάν φοίτηση ανά Π.Μ.Σ. σύμφωνα με το παρόν πραγματοποιείται μετά την ολοκλήρωση της διαδικασίας εισδοχής των φοιτητών στο Π.Μ.Σ.
4. Δικαίωμα δωρεάν φοίτησης έχει ο φοιτητής του Π.Μ.Σ. που πληροί την προϋπόθεση της παρ. 1, εφόσον ισχύουν τα ακόλουθα κριτήρια:
α) ο μέσος όρος του αθροίσματος των φορολογητέων εισοδημάτων των δύο (2) τελευταίων οικονομικών ετών του συνόλου των μελών της οικογένειας του αιτούντος την απαλλαγή από τα τέλη φοίτησης, ήτοι του ίδιου του αιτούντος, των γονέων του, ανεξαρτήτως αν κάνουν κοινή ή χωριστή φορολογική δήλωση, και των αδελφών του έως είκοσι έξι (26) ετών, εφόσον είναι άγαμοι και έχουν ίδιο φορολογητέο εισόδημα κατά την έννοια του άρθρου 7 του ν. 4172/2013 (Α’ 167), δεν υπερβαίνει το εβδομήντα τοις εκατό (70%) του εθνικού διάμεσου διαθέσιμου ισοδύναμου εισοδήματος, σύμφωνα με τα πλέον πρόσφατα δημοσιευμένα στοιχεία της Ελληνικής Στατιστικής Αρχής (ΕΛ.ΣΤΑΤ.), αν ο αιτών δεν έχει συμπληρώσει το εικοστό έκτο (26ο) έτος της ηλικίας του και είναι άγαμος ή δεν έχει συνάψει σύμφωνο συμβίωσης,
β) ο μέσος όρος του ατομικού φορολογητέου εισοδήματος των δύο (2) τελευταίων οικονομικών ετών του αιτούντος δεν υπερβαίνει το εκατό τοις εκατό (100%) του εθνικού διάμεσου διαθέσιμου ισοδύναμου εισοδήματος, σύμφωνα με τα πλέον πρόσφατα δημοσιευμένα στοιχεία της ΕΛ.ΣΤΑΤ., αν ο αιτών έχει συμπληρώσει το 26ο έτος της ηλικίας του,
γ) ο μέσος όρος του αθροίσματος του φορολογητέου εισοδήματος των δύο (2) τελευταίων οικονομικών ετών του αιτούντος την απαλλαγή από τέλη φοίτησης και του ή της συζύγου ή συμβιούντος του, εφόσον είναι έγγαμος ή έχει συνάψει σύμφωνο συμβίωσης, ανεξαρτήτως αν υποβάλλουν κοινή ή χωριστή φορολογική δήλωση, δεν υπερβαίνει το εκατό τοις εκατό (100%) του εθνικού διάμεσου διαθέσιμου ισοδύναμου εισοδήματος, σύμφωνα με τα πλέον πρόσφατα δημοσιευμένα στοιχεία της ΕΛ.ΣΤΑΤ.
5. Αν ο αιτών την απαλλαγή δεν έχει συμπληρώσει το 26ο έτος της ηλικίας του και είναι τέκνο τρίτεκνης ή πολύτεκνης οικογένειας ή τέκνο άγαμου γονέα ή ορφανός τουλάχιστον από έναν (1) γονέα ή άτομο με αναπηρία ή μέλος νοικοκυριού με άτομο με αναπηρία δύναται να αιτηθεί την απαλλαγή κατά το ήμισυ (50%) από την υποχρέωση καταβολής τελών φοίτησης, εφόσον ο μέσος όρος στην περ. α) της παρ. 4 υπερβαίνει το εβδομήντα τοις εκατό (70%) και δεν υπερβαίνει το εκατό τοις εκατό (100%) του εθνικού διάμεσου διαθέσιμου ισοδύναμου εισοδήματος.
6. Η εξέταση των κριτηρίων περί απαλλαγής από τα τέλη φοίτησης πραγματοποιείται από τη Συνέλευση του Τμήματος σε περίπτωση μονοτμηματικού Π.Μ.Σ. ή την Επιτροπή Προγράμματος Σπουδών, σε περίπτωση διατμηματικού ή διιδρυματικού Π.Μ.Σ. αντίστοιχα και εκδίδεται αιτιολογημένη απόφαση περί αποδοχής ή απόρριψης της αίτησης.
7. Η δυνατότητα απαλλαγής από την υποχρέωση καταβολής τελών φοίτησης παρέχεται αποκλειστικά για τη φοίτηση σε ένα (1) Π.Μ.Σ. που οργανώνεται από Α.Ε.Ι. της ημεδαπής.
8. Το παρόν δεν εφαρμόζεται σε πολίτες τρίτων χωρών.
Άρθρο 87
Περιοδική αξιολόγηση των Προγραμμάτων Μεταπτυχιακών Σπουδών του ίδιου Τμήματος ή Σχολής
1. Τα Προγράμματα Μεταπτυχιακών Σπουδών (Π.Μ.Σ.) κάθε Τμήματος, στα οποία συμπεριλαμβάνονται τα διατμηματικά, διιδρυματικά και κοινά Π.Μ.Σ., των οποίων το Τμήμα αναλαμβάνει τη διοικητική υποστήριξη, αξιολογούνται στο πλαίσιο της περιοδικής αξιολόγησης/πιστοποίησης της ακαδημαϊκής μονάδας από την Εθνική Αρχή Ανώτατης Εκπαίδευσης. Στο πλαίσιο αυτό αξιολογείται η συνολική αποτίμηση του έργου που επιτελέστηκε από κάθε Π.Μ.Σ., ο βαθμός εκπλήρωσης των στόχων που είχαν τεθεί κατά την ίδρυσή του, η βιωσιμότητά του, η απορρόφηση των αποφοίτων στην αγορά εργασίας, ο βαθμός συμβολής του στην έρευνα, η εσωτερική αξιολόγησή του από τους μεταπτυχιακούς φοιτητές, η σκοπιμότητα παράτασης της λειτουργίας του, καθώς και λοιπά στοιχεία σχετικά με την ποιότητα του έργου που παράγεται και τη συμβολή του στην εθνική στρατηγική για την ανώτατη εκπαίδευση.
2. Αν ένα Π.Μ.Σ. κατά το στάδιο της αξιολόγησής του σύμφωνα με την παρ. 1 κριθεί ότι δεν πληροί τις προϋποθέσεις συνέχισης της λειτουργίας του, η λειτουργία του ολοκληρώνεται με την αποφοίτηση των ήδη εγγεγραμμένων φοιτητών σύμφωνα με την απόφαση ίδρυσης και τον κανονισμό μεταπτυχιακών και διδακτορικών προγραμμάτων σπουδών.
Άρθρο 88
Λοιπές διατάξεις για Προγράμματα Μεταπτυχιακών Σπουδών
1. Η οργάνωση της εκπαιδευτικής διαδικασίας των Προγραμμάτων Μεταπτυχιακών Σπουδών (Π.Μ.Σ.) δύναται να πραγματοποιείται και με τη χρήση μεθόδων σύγχρονης εξ αποστάσεως εκπαίδευσης. Η απόφαση ίδρυσης Π.Μ.Σ. που οργανώνεται με μεθόδους εξ αποστάσεως εκπαίδευσης, συνοδεύεται με έκθεση που εμπεριέχει ανάλυση των μεθόδων της εξ αποστάσεως οργάνωσης της εκπαιδευτικής διαδικασίας, όπως σύγχρονη, ασύγχρονη, μεικτό σύστημα (blended learning), το ψηφιακό εκπαιδευτικό υλικό, τις τυχόν μεθόδους ψηφιακής αξιολόγησης των φοιτητών και το ψηφιακό υλικό αξιολόγησης, την υλικοτεχνική υποδομή του Ανώτατου Εκπαιδευτικού Ιδρύματος (Α.Ε.Ι.) για την υποστήριξη προγραμμάτων σπουδών εξ αποστάσεως εκπαίδευσης και τις ψηφιακές δεξιότητες του διδακτικού προσωπικού. Αν η εκπαιδευτική διαδικασία πραγματοποιείται με τη χρήση μεθόδων ασύγχρονης εξ αποστάσεως εκπαίδευσης, αυτές δεν μπορούν να υπερβαίνουν το είκοσι πέντε τοις εκατό (25%) των πιστωτικών μονάδων του Π.Μ.Σ.
2. Τα μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) του Τμήματος δύνανται να απασχολούνται σε Π.Μ.Σ., μόνο υπό την προϋπόθεση εκπλήρωσης των ελάχιστων υποχρεώσεών τους περί παροχής διδακτικού έργου. Δεν επιτρέπεται η απασχόληση μελών Δ.Ε.Π. αποκλειστικά σε Π.Μ.Σ. του Τμήματος ή της Σχολής.
Άρθρο 89
Επαγγελματικά Προγράμματα Μεταπτυχιακών Σπουδών
1. Προγράμματα Μεταπτυχιακών Σπουδών (Π.Μ.Σ.) δύνανται να οργανώνονται από ένα (1) ή περισσότερα Τμήματα Ανώτατων Εκπαιδευτικών Ιδρυμάτων (Α.Ε.Ι.) σε συγκεκριμένο γνωστικό αντικείμενο που θεραπεύει το Τμήμα με σκοπό την παροχή τυπικής εκπαίδευσης μεταπτυχιακού επιπέδου αποκλειστικά προς το προσωπικό φορέων του ιδιωτικού ή δημόσιου τομέα, στο πλαίσιο υλοποίησης σύμβασης ή προγραμματικής συμφωνίας του Α.Ε.Ι. με φορέα του ιδιωτικού ή δημόσιου τομέα, που αναλαμβάνει τη χρηματοδότηση της οργάνωσης και λειτουργίας του Π.Μ.Σ.
2. Τα προγράμματα μεταπτυχιακών σπουδών του παρόντος ιδρύονται με τη διαδικασία του παρόντος Κεφαλαίου, με την επιφύλαξη ότι στη σύμβαση που υπογράφεται μεταξύ του Α.Ε.Ι. και του φορέα χρηματοδότησης, καθορίζονται τα ακόλουθα στοιχεία:
α) το αντικείμενο και ο σκοπός του Π.Μ.Σ., τα μαθησιακά αποτελέσματα και τα προσόντα που αποκτώνται από την επιτυχή παρακολούθηση αυτού,
β) η χρονική διάρκεια του Π.Μ.Σ., η οποία δύναται να είναι και μικρότερη των πέντε (5) ετών,
γ) ο αριθμός των εισακτέων φοιτητών ανά ακαδημαϊκό έτος, ο οποίος δύναται να διαφέρει ανά ακαδημαϊκό έτος, αν το πρόγραμμα παρέχεται για περισσότερα από ένα (1) ακαδημαϊκά έτη,
δ) θέματα σχετικά με τη χρηματοδότηση του Π.Μ.Σ. και την οικονομική διαχείριση των πόρων του για την επίτευξη του σκοπού του,
ε) τα κριτήρια εισαγωγής των φοιτητών, οι οποίοι πρέπει να είναι κατ’ ελάχιστον κάτοχοι τίτλου σπουδών πρώτου κύκλου Α.Ε.Ι. της ημεδαπής ή της αλλοδαπής,
στ) θέματα σχετικά με το διδακτικό προσωπικό.
3. Η σύμβαση του Α.Ε.Ι. με τον φορέα ιδιωτικού ή δημόσιου τομέα, που χρηματοδοτεί το Π.Μ.Σ. καθορίζει τη δυνατότητα ή μη συμμετοχής τρίτων φυσικών προσώπων, πλην του προσωπικού του εν λόγω φορέα και τις τυχόν προϋποθέσεις συμμετοχής του.
Άρθρο 90
Διδακτορικές σπουδές
1. Τα Ανώτατα Εκπαιδευτικά Ιδρύματα (Α.Ε.Ι.) δύνανται να διοργανώνουν προγράμματα σπουδών τρίτου κύκλου, τα οποία αποσκοπούν στην προαγωγή της πρωτότυπης επιστημονικής έρευνας και στην ουσιαστική συνεισφορά στην εξέλιξη της γνώσης τουλάχιστον σε έναν (1) επιστημονικό κλάδο και οδηγούν στην απόκτηση διδακτορικού διπλώματος μετά από την εκπόνηση και επιτυχή υποστήριξη διδακτορικής διατριβής. Τα προγράμματα σπουδών τρίτου κύκλου περιλαμβάνουν την υποχρεωτική εκπόνηση διδακτορικής διατριβής σε αντικείμενο που σχετίζεται με την επιστημονική περιοχή του Τμήματος και δύνανται να περιλαμβάνουν αυτοτελές πρόγραμμα μαθημάτων διδακτορικών σπουδών, το οποίο συνίσταται στην παρακολούθηση και επιτυχή περάτωση ολοκληρωμένου κύκλου μαθημάτων ή άλλων εκπαιδευτικών ή ερευνητικών δραστηριοτήτων, που αντιστοιχούν κατ’ ελάχιστον σε τριάντα (30) πιστωτικές μονάδες (European Credit Transfer and Accumulation System - ECTS).
2. Προγράμματα σπουδών τρίτου κύκλου για την εκπόνηση διδακτορικής διατριβής με συνεπίβλεψη διοργανώνονται από ένα Τμήμα Α.Ε.Ι. σε συνεργασία με ένα (1) ή περισσότερα Τμήματα του ίδιου ή άλλου Α.Ε.Ι. της ημεδαπής, Ανώτατα Στρατιωτικά Εκπαιδευτικά Ιδρύματα, Ανώτατες Εκκλησιαστικές Ακαδημίες, ερευνητικούς και τεχνολογικούς φορείς του άρθρου 13Α του ν. 4310/2014 (Α’ 258), Ερευνητικά Πανεπιστημιακά Ινστιτούτα, την Ακαδημία Αθηνών, το Ίδρυμα Ιατροβιολογικών Ερευνών της Ακαδημίας Αθηνών, καθώς και με Ιδρύματα της αλλοδαπής. Δεν επιτρέπεται η σύμπραξη με εκπαιδευτικούς φορείς μη τυπικής μεταλυκειακής εκπαίδευσης του ν. 3696/2008 (Α’ 177).
Άρθρο 91
Κανονισμός διδακτορικών σπουδών
1. Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης της Συνέλευσης του Τμήματος, καθορίζονται το πρόγραμμα διδακτορικών σπουδών και ο κανονισμός του προγράμματος σπουδών. Αν το πρόγραμμα διδακτορικών σπουδών περιλαμβάνει οργανωμένο πρόγραμμα μαθημάτων ή λοιπές εκπαιδευτικές και ερευνητικές δραστηριότητες, η απόφαση περιλαμβάνει τους τίτλους των μαθημάτων, το περιεχόμενό τους, τις εβδομαδιαίες ώρες διδασκαλίας, τη χρονική αλληλουχία ή αλληλεπίδραση των μαθημάτων και τον αριθμό των πιστωτικών μονάδων (European Credit Transfer and Accumulation System - ECTS) που αποδίδονται ανά περίπτωση.
2. Η απόφαση της παρ. 1 περιλαμβάνει κατ’ ελάχιστον τα ακόλουθα στοιχεία:
α) τους ειδικότερους όρους και τις προϋποθέσεις που απαιτείται να πληρούν οι υποψήφιοι για την υποβολή αίτησης για την εκπόνηση διδακτορικής διατριβής,
β) τα έγγραφα ή δικαιολογητικά που απαιτούνται για την απόδειξη της πλήρωσης των προϋποθέσεων και των όρων για τη συμμετοχή στο πρόγραμμα,
γ) τις γλώσσες στις οποίες δύναται να εκπονηθεί η διδακτορική διατριβή, πλην της ελληνικής, με υποχρεωτική την πρόβλεψη εκπόνησης στην αγγλική ή άλλη ξένη γλώσσα, σε περίπτωση συνεπίβλεψης με ιδρύματα της αλλοδαπής,
δ) τη διαδικασία υποβολής και αξιολόγησης των αιτήσεων και τις προθεσμίες υποβολής τους, καθώς και τους όρους και τη διαδικασία απαλλαγής, εν όλω ή εν μέρει, από την υποχρέωση παρακολούθησης του προγράμματος μαθημάτων διδακτορικών σπουδών,
ε) τη διαδικασία ανάθεσης επίβλεψης διδακτορικής διατριβής και τον μέγιστο αριθμό διδακτορικών διατριβών που δύναται να επιβλέπει το ίδιο μέλος Διδακτικού Ερευνητικού Προσωπικού (Δ.Ε.Π.),
στ) τους ειδικότερους λόγους και τις προϋποθέσεις αντικατάστασης επιβλέποντος ή άλλου μέλους της τριμελούς Συμβουλευτικής Επιτροπής,
ζ) τις υποχρεώσεις και τα δικαιώματα των υποψήφιων διδακτόρων του Τμήματος,
η) την προθεσμία και κάθε άλλο θέμα σχετικό με την υποχρέωση προφορικής παρουσίασης της προόδου της διατριβής και υποβολής σχετικού υπομνήματος προόδου, τις προϋποθέσεις επιτυχούς εξέτασης για την εκπόνηση διδακτορικής διατριβής, καθώς και επιπλέον προϋποθέσεις για την απονομή διδακτορικού διπλώματος,
θ) την υποχρέωση παρακολούθησης ή συμμετοχής σε μαθήματα, εργαστήρια ή σεμινάρια σχετικά με την εκπόνηση της διδακτορικής διατριβής, καθώς και πρόσθετες υποχρεώσεις των υποψήφιων διδακτόρων, όπως ενδιάμεσα παραδοτέα, και των επιβλεπόντων αυτών, όπως περιοδικές εκθέσεις προόδου,
ι) τη συμμετοχή υποψήφιων διδακτόρων στην εκπαιδευτική διαδικασία και την ανάθεση σε αυτούς επικουρικού διδακτικού έργου σε προγράμματα πρώτου και δεύτερου κύκλου σπουδών του Τμήματος,
ια) τον μέγιστο χρόνο ολοκλήρωσης της διδακτορικής διατριβής,
ιβ) τους λόγους και τη διαδικασία διαγραφής από τα μητρώα των υποψήφιων διδακτόρων,
ιγ) τα θέματα σχετικά με τη δημόσια υποστήριξη της διδακτορικής διατριβής, την απονομή του διδακτορικού τίτλου, τη μορφή και το περιεχόμενο του διδακτορικού τίτλου,
ιδ) τη διαδικασία δημόσιας υποστήριξης της διδακτορικής διατριβής με τη χρήση εξ αποστάσεως μέσων,
ιε) τους όρους και τις προϋποθέσεις εκπόνησης βιομηχανικών διδακτορικών, τη συνεργασία με ιδιωτικούς φορείς για την εκπόνηση της διδακτορικής έρευνας σε αυτούς, τους όρους και τη δυνατότητα εκπροσώπησης του φορέα στην τριμελή ή/και επταμελή επιστημονική επιτροπή,
ιστ) κάθε άλλο θέμα σχετικό με την οργάνωση και λειτουργία του τρίτου κύκλου σπουδών του Τμήματος.
Άρθρο 92
Προϋποθέσεις εγγραφής - Διαδικασία επιλογής υποψήφιων διδακτόρων
1. Δικαίωμα υποβολής αίτησης για την εγγραφή σε πρόγραμμα διδακτορικών σπουδών έχει όποιος είναι κάτοχος μεταπτυχιακού διπλώματος που έχει χορηγηθεί από Ανώτατο Εκπαιδευτικό Ίδρυμα (Α.Ε.Ι.) της ημεδαπής ή αλλοδαπής ή απόφοιτος προπτυχιακού προγράμματος σπουδών Α.Ε.Ι. της ημεδαπής ή αλλοδαπής, η επιτυχής ολοκλήρωση του οποίου οδηγεί στη χορήγηση ενιαίου και αδιάσπαστου τίτλου σπουδών σύμφωνα με το άρθρο 78. Η επιλογή των υποψήφιων διδακτόρων σε κάθε πρόγραμμα διδακτορικών σπουδών πραγματοποιείται με απόφαση της Συνέλευσης του Τμήματος που έχει αναλάβει την υποστήριξη του προγράμματος διδακτορικών σπουδών.
2. Κάθε ενδιαφερόμενος που πληροί τις προϋποθέσεις του κανονισμού διδακτορικών σπουδών δύναται να υποβάλει αίτηση προς τη Συνέλευση του Τμήματος για την εκπόνηση διδακτορικής διατριβής. Η αίτηση περιλαμβάνει κατ’ ελάχιστον τα εξής στοιχεία:
α) προτεινόμενο τίτλο της διδακτορικής διατριβής,
β) σύντομο υπόμνημα με το αντικείμενο που θα πραγματεύεται η διδακτορική διατριβή,
γ) γλώσσα συγγραφής, η οποία δύναται να είναι διάφορη της ελληνικής,
δ) προτεινόμενο επιβλέποντα της διδακτορικής διατριβής, του οποίου το γνωστικό αντικείμενο ή το επιστημονικό έργο είναι συναφές με αυτό της προς εκπόνηση διδακτορικής διατριβής. Η αίτηση συνοδεύεται από αναλυτικό βιογραφικό σημείωμα του υποψηφίου, καθώς και τα έγγραφα/δικαιολογητικά που ορίζονται στον κανονισμό του προγράμματος σπουδών για την απόδειξη της πλήρωσης των προϋποθέσεων της παρ. 1 και των λοιπών προϋποθέσεων που απαιτούνται ανά περίπτωση.
Άρθρο 93
Χρονική διάρκεια εκπόνησης διδακτορικής διατριβής - Υποχρεώσεις και δικαιώματα υποψήφιων διδακτόρων
1. Η χρονική διάρκεια για την απόκτηση διδακτορικού διπλώματος δεν δύναται να είναι μικρότερη από τρία (3) πλήρη ημερολογιακά έτη από την ημερομηνία ορισμού της τριμελούς συμβουλευτικής επιτροπής. Ως ανώτατη χρονική διάρκεια ολοκλήρωσης της διδακτορικής διατριβής ορίζονται τα έξι (6) ημερολογιακά έτη. Με απόφαση της Συνέλευσης του Τμήματος δύναται να παρατείνεται η ανώτατη χρονική διάρκεια εκπόνησης διδακτορικής διατριβής, κατόπιν αιτήματος του υποψήφιου διδάκτορα και σύμφωνης γνώμης της τριμελούς συμβουλευτικής επιτροπής για σπουδαίο λόγο. Η ανώτατη χρονική διάρκεια της παράτασης και τα ειδικότερα θέματα σχετικά με το δικαίωμα παράτασης της χρονικής διάρκειας εκπόνησης διδακτορικής διατριβής καθορίζονται στον Κανονισμό διδακτορικών σπουδών του Τμήματος.
2. Οι υποψήφιοι διδάκτορες έχουν τις ακόλουθες υποχρεώσεις:
α) υποβάλλουν εγγράφως αναλυτικό υπόμνημα προόδου της διατριβής τους σε ετήσια βάση προς τη τριμελή συμβουλευτική επιτροπή και παρουσιάζουν προφορικά την πρόοδο αυτής, σύμφωνα με όσα ορίζονται στον κανονισμό διδακτορικών σπουδών,
β) συνεργάζονται με τον επιβλέποντα και τα μέλη της συμβουλευτικής επιτροπής για την υποστήριξη της εκπόνησης της διατριβής τους,
γ) παρέχουν επικουρικό διδακτικό έργο σύμφωνα με τις ανάγκες των προγραμμάτων πρώτου και δεύτερου κύκλου σπουδών του Τμήματος, κατόπιν υπόδειξης του επιβλέποντος καθώς και
δ) κάθε άλλη υποχρέωση που ορίζεται από τον κανονισμό διδακτορικών σπουδών και τον κανονισμό μεταπτυχιακών και διδακτορικών Σπουδών.
3. Οι υποψήφιοι διδάκτορες έχουν τα δικαιώματα των φοιτητών μεταπτυχιακών προγραμμάτων σπουδών και κάθε άλλο δικαίωμα που ορίζεται από τον κανονισμό διδακτορικών σπουδών. Οι υποψήφιοι διδάκτορες δύνανται να συμμετέχουν σε ερευνητικά έργα/προγράμματα του Ανώτατου Εκπαιδευτικού Ιδρύματος (Α.Ε.Ι.) και να λαμβάνουν υποτροφίες στο πλαίσιο συγχρηματοδοτούμενων, αυτοχρηματοδοτούμενων ή λοιπών έργων/προγραμμάτων για την οικονομική ενίσχυση της διδακτορικής τους έρευνας.
Άρθρο 94
Επίβλεψη - υποστήριξη διδακτορικής διατριβής
1. Με απόφαση της Συνέλευσης του Τμήματος Ανώτατου Εκπαιδευτικού Ιδρύματος (Α.Ε.Ι.) ορίζεται η τριμελής συμβουλευτική επιτροπή, μεταξύ των οποίων ορίζεται και ο επιβλέπων. Στη συμβουλευτική επιτροπή δύνανται να συμμετέχουν ως μέλη:
α) μέλη Διδακτικού Ερευνητικού Προσωπικού (Δ.Ε.Π.) κάθε βαθμίδας του Τμήματος του Α.Ε.Ι.,
β) μέλη Δ.Ε.Π. άλλων Τμημάτων του ίδιου ή άλλου Α.Ε.Ι.,
γ) Ομότιμοι Καθηγητές και αφυπηρετήσαντα μέλη Δ.Ε.Π.,
δ) μέλη Διδακτικού Ερευνητικού Προσωπικού σε Ανώτατα Στρατιωτικά Εκπαιδευτικά Ιδρύματα και Ανώτατες Εκκλησιαστικές Ακαδημίες,
ε) ερευνητές κάθε βαθμίδας που υπηρετούν σε ερευνητικούς και τεχνολογικούς φορείς του άρθρου 13Α του ν. 4310/2014 (Α’ 258), συμπεριλαμβανομένων της Ακαδημίας Αθηνών και του Ιδρύματος Ιατροβιολογικών Ερευνών της Ακαδημίας Αθηνών, καθώς και το επιστημονικό προσωπικό της Ελληνικής Αρχής Γεωλογικών και Μεταλλευτικών Ερευνών (Ε.Α.Γ.Μ.Ε.) του άρθρου 25 του ν. 4602/2019 (Α’ 45), εφόσον διαθέτει διδακτορικό δίπλωμα και ερευνητική δραστηριότητα συναφή με το αντικείμενο της διδακτορικής διατριβής,
στ) καθηγητές ιδρυμάτων της αλλοδαπής και ερευνητές ερευνητικών οργανισμών της αλλοδαπής.
2. Τα μέλη της τριμελούς συμβουλευτικής επιτροπής έχουν είτε ίδιο ή συναφές γνωστικό αντικείμενο, είτε ίδιο ή συναφές επιστημονικό έργο με την προς εκπόνηση διδακτορική διατριβή. Ο αριθμός των αφυπηρετησάντων Μελών Δ.Ε.Π. που συμμετέχουν ως μέλη στην τριμελή συμβουλευτική επιτροπή δεν δύναται να υπερβαίνει τον έναν (1). Η τριμελής συμβουλευτική επιτροπή είναι αρμόδια για την υποστήριξη του υποψήφιου διδάκτορα κατά τη διαδικασία εκπόνησης και συγγραφής της διδακτορικής διατριβής και την παρακολούθηση της προόδου της. Ο επιβλέπων και τα μέλη της συμβουλευτικής επιτροπής δεν δικαιούνται αμοιβής ή άλλης αποζημίωσης για την υποστήριξη της εκπόνησης της διδακτορικής διατριβής.
Άρθρο 95
Αξιολόγηση - Απονομή του διδακτορικού διπλώματος
1. Μετά από την ολοκλήρωση της συγγραφής της διδακτορικής διατριβής και την υποβολή του τελευταίου υπομνήματος σχετικά με την πρόοδο αυτής προς την τριμελή συμβουλευτική επιτροπή, ο υποψήφιος διδάκτορας υποβάλλει αίτημα δημόσιας υποστήριξης αυτής σύμφωνα με όσα ορίζονται στον κανονισμό διδακτορικών σπουδών. Μετά από έγγραφη θετική εισήγηση της τριμελούς συμβουλευτικής επιτροπής προς τη Συνέλευση του Τμήματος, η Συνέλευση ορίζει, με απόφασή της, επταμελή εξεταστική επιτροπή για την κρίση και την αξιολόγηση της διδακτορικής διατριβής. Ως μέλη της επταμελούς εξεταστικής επιτροπής ορίζονται υποχρεωτικά τα μέλη της τριμελούς συμβουλευτικής επιτροπής και τέσσερα (4) ακόμη μέλη, τα οποία ανήκουν στις κατηγορίες των περ. α) έως στ) της παρ. 1 του 
άρθρου 94. Κατ’ ελάχιστον τέσσερα (4) από τα επτά (7) μέλη της εξεταστικής επιτροπής είναι μέλη Διδακτικού Ερευνητικού Προσωπικού που ανήκουν στο Ανώτατο Εκπαιδευτικό Ίδρυμα (Α.Ε.Ι.) στο οποίο εκπονείται η διδακτορική διατριβή.
2. Αν δεν κατατεθεί η εισήγηση της παρ. 1 προς τη Συνέλευση του Τμήματος ή αν αυτή είναι αρνητική, η διαδικασία δύναται να συνεχιστεί κατόπιν αίτησης του υποψηφίου, σύμφωνα με όσα ορίζονται στον Κανονισμό Διδακτορικών Σπουδών.
3. Η διδακτορική διατριβή υποστηρίζεται δημόσια από τον υποψήφιο διδάκτορα ενώπιον της επταμελούς εξεταστικής επιτροπής, η οποία υποβάλει ερωτήσεις προς τον υποψήφιο. Η συνεδρίαση για τη δημόσια υποστήριξη της διατριβής δύναται να πραγματοποιηθεί και με τη χρήση μέσων τηλεδιάσκεψης, εφόσον δεν είναι δυνατή η φυσική παρουσία όλων των μελών της εξεταστικής επιτροπής. Μετά από την ολοκλήρωση της υποστήριξης της διατριβής, η επταμελής εξεταστική επιτροπή συνεδριάζει χωρίς την παρουσία τρίτων, αξιολογεί τη διδακτορική διατριβή ως προς την ποιότητα, την πληρότητα, την πρωτότυπη σκέψη και τη συμβολή της στην επιστήμη και με βάση τα κριτήρια αυτά, εγκρίνει ή απορρίπτει την απονομή του διδακτορικού διπλώματος. Για την απονομή του διδακτορικού διπλώματος απαιτείται η σύμφωνη γνώμη και η θετική αξιολόγηση της διδακτορικής διατριβής από πέντε (5) τουλάχιστον μέλη.
Άρθρο 96
Βιομηχανικά διδακτορικά
1. Υποψήφιοι που πληρούν τις προϋποθέσεις εγγραφής σε προγράμματα διδακτορικών σπουδών σύμφωνα με το άρθρο 92 δύνανται να υποβάλουν αίτηση για την εκπόνηση διδακτορικής διατριβής σε συνεργασία με επιχείρηση ή βιομηχανία, που εδρεύει ή παράρτημά της λειτουργεί στην ημεδαπή, η οποία αφορά στη διεξαγωγή βιομηχανικής ή εφαρμοσμένης έρευνας με σκοπό την εξαγωγή ερευνητικών αποτελεσμάτων για την παραγωγή καινοτόμων προϊόντων ή υπηρεσιών.
2. Η συνεργαζόμενη επιχείρηση ή βιομηχανία υποδεικνύει έναν (1) εκπρόσωπό της με εμπειρία και γνώση σχετική με το αντικείμενο της διδακτορικής διατριβής, που έχει ως καθήκοντα την καθοδήγηση του υποψήφιου διδάκτορα. Ο εκπρόσωπος της επιχείρησης ή βιομηχανίας δύναται να συμμετέχει, χωρίς δικαίωμα ψήφου, στις συνεδριάσεις της τριμελούς συμβουλευτικής επιτροπής και στην επταμελή εξεταστική επιτροπή, εκφράζοντας τις απόψεις του.
3. Με πρωτόκολλο συνεργασίας μεταξύ του Ανώτατου Εκπαιδευτικού Ιδρύματος (Α.Ε.Ι.), της συνεργαζόμενης επιχείρησης ή βιομηχανίας και του υποψήφιου διδάκτορα, το οποίο εγκρίνεται από τη Σύγκλητο του Α.Ε.Ι., κατόπιν εισήγησης του Τμήματος, καθορίζονται οι ειδικότεροι όροι συνεργασίας για την εκπόνηση διδακτορικής διατριβής στην επιχείρηση ή τη βιομηχανία και την εξαγωγή των ερευνητικών αποτελεσμάτων, τη χρήση υποδομών του εξοπλισμού του Α.Ε.Ι., αν η έρευνα διεξάγεται εντός του Α.Ε.Ι., τις υποχρεώσεις και τα δικαιώματα κάθε συμβαλλόμενου μέρους, συμπεριλαμβανομένου του καθορισμού των δικαιωμάτων πνευματικής ιδιοκτησίας επί του έργου που διεξάγεται κατά τη διάρκεια εκπόνησης της διδακτορικής διατριβής.
4. Κατά τη διάρκεια εκπόνησης της διδακτορικής διατριβής ο υποψήφιος διδάκτορας δύναται να διεξάγει, εν όλω ή εν μέρει, την ερευνητική του δραστηριότητα σε χώρους της επιχείρησης ή βιομηχανίας, μετά από σύμφωνη γνώμη της τριμελούς συμβουλευτικής επιτροπής, υπό την προϋπόθεση ότι εξασφαλίζονται η υποστήριξη και η καθοδήγηση από τον επιβλέποντα και εφαρμόζονται οι διατάξεις του εσωτερικού κανονισμού λειτουργίας του Α.Ε.Ι. και του εσωτερικού κανονισμού του προγράμματος σπουδών.
5. Οι υποψήφιοι διδάκτορες του παρόντος έχουν όλα τα δικαιώματα και τις υποχρεώσεις, συμπεριλαμβανομένης της υποβολής προόδων, που προβλέπονται από τον εσωτερικό κανονισμό του Α.Ε.Ι. και τον εσωτερικό κανονισμό του προγράμματος.
6. Επιχειρήσεις ή βιομηχανίες που εδρεύουν ή έχουν παράρτημα στην ημεδαπή δύναται να χρηματοδοτούν, εν μέρει ή εν όλω, την εκπόνηση βιομηχανικού διδακτορικού. Η οικονομική διαχείριση της χρηματοδότησης πραγματοποιείται μέσω του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι. Ο Επιστημονικός Υπεύθυνος του έργου/προγράμματος καθορίζεται με το πρωτόκολλο συνεργασίας της παρ. 3.
7. Οι υποψήφιοι διδάκτορες που εκπονούν βιομηχανικά διδακτορικά, κατά τη διάρκεια των σπουδών τους, ασφαλίζονται για παροχές σε είδος και σε χρήμα στον Ηλεκτρονικό Εθνικό Φορέα Κοινωνικής Ασφάλισης (e-ΕΦΚΑ), εκτός αν είναι παράλληλα ασφαλισμένοι, άμεσα ή έμμεσα, για υγειονομική περίθαλψη σε φορέα ασφάλισης ασθενείας. Η υποχρέωση καταβολής ασφαλιστικών εισφορών ασφαλισμένου και εργοδότη, οι οποίες υπολογίζονται επί του κατώτατου μισθού, βαρύνει τη συνεργαζόμενη επιχείρηση ή βιομηχανία, εκτός εάν η εκπόνηση διδακτορικής διατριβής χρηματοδοτείται μέσω της επιχείρησης ή της βιομηχανίας για την εκτέλεση έργου/προγράμματος μέσω του Ειδικού Λογαριασμού Κονδυλίων Έρευνας (Ε.Λ.Κ.Ε.), οπότε οι ασφαλιστικές εισφορές δύνανται να βαρύνουν τον προϋπολογισμό του χρηματοδοτούμενου έργου/προγράμματος του Ε.Λ.Κ.Ε.
8. Η εκπόνηση βιομηχανικού διδακτορικού σύμφωνα με το παρόν άρθρο δύναται να χρηματοδοτείται από πόρους του Ταμείου Ανάκαμψης και Ανθεκτικότητας και επιχειρήσεις ή βιομηχανίες, που εδρεύουν ή λειτουργούν παράρτημα στην ημεδαπή.
9. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται ειδικότερα ζητήματα σχετικά με την εκπόνηση βιομηχανικών διδακτορικών που χρηματοδοτούνται από πόρους του Ταμείου Ανάκαμψης και Ανθεκτικότητας.
Άρθρο 97
Λοιπά θέματα για τις σπουδές τρίτου κύκλου
1. Αν κάποιο από τα μέλη της τριμελούς συμβουλευτικής επιτροπής, συμπεριλαμβανομένου του επιβλέποντος, εκλείψει ή αδυνατεί να εκπληρώσει τα καθήκοντά του, μετά από αίτημα του ίδιου ή του υποψήφιου διδάκτορα, με απόφαση της Συνέλευσης του Τμήματος δύναται να ορίζεται αντικαταστάτης του έως την ολοκλήρωση της εκπόνησης της διδακτορικής διατριβής.
2. Αν ο επιβλέπων ή μέλος της τριμελούς συμβουλευτικής επιτροπής μετακινηθεί σε άλλο Τμήμα του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.) ή αφυπηρετήσει, δύναται να συνεχίσει να κατέχει την ιδιότητα του επιβλέποντος της διδακτορικής διατριβής, εφόσον συναινεί, και ο τίτλος απονέμεται από το Α.Ε.Ι., στο οποίο ανήκει το Τμήμα που ξεκίνησε η εκπόνηση της διατριβής.
ΚΕΦΑΛΑΙΟ Ι’
ΠΡΟΓΡΑΜΜΑΤΑ ΣΠΟΥΔΩΝ 
ΣΥΝΤΟΜΗΣ ΔΙΑΡΚΕΙΑΣ
Άρθρο 98
Προγράμματα σπουδών 
δευτερεύουσας κατεύθυνσης
1. Τμήματα ή Μονοτμηματικές Σχολές των Ανώτατων Εκπαιδευτικών Ιδρυμάτων (Α.Ε.Ι.) δύνανται να οργανώνουν, παράλληλα με τα προγράμματα σπουδών πρώτου κύκλου, ειδικό πρόγραμμα σπουδών δευτερεύουσας κατεύθυνσης (minor degree) στο επιστημονικό πεδίο του Τμήματος ή της Μονοτμηματικής Σχολής. Η διάρκεια του προγράμματος σπουδών δευτερεύουσας κατεύθυνσης ορίζεται κατ’ ελάχιστον σε ένα (1) ακαδημαϊκό έτος και οι εκπαιδευτικές δραστηριότητες αντιστοιχούν τουλάχιστον σε εξήντα (60) πιστωτικές μονάδες (European Credit Transfer and Accumulation System- ECTS). Προγράμματα σπουδών δευτερεύουσας κατεύθυνσης προσφέρονται αποκλειστικά προς εγγεγραμμένους φοιτητές άλλων Τμημάτων του ίδιου Α.Ε.Ι., οι οποίοι φοιτούν σε προγράμματα σπουδών πρώτου κύκλου και έχουν συμπληρώσει το ενενήντα τοις εκατό (90%) του συνόλου των πιστωτικών μονάδων του προγράμματος σπουδών στο οποίο φοιτούν.
2. Με απόφαση της Συγκλήτου του Α.Ε.Ι., κατόπιν εισήγησης του Τμήματος, εγκρίνεται το πρόγραμμα σπουδών δευτερεύουσας κατεύθυνσης της παρ. 1 και καθορίζονται τα στοιχεία των περ. α) έως δ) και η) της παρ. 3 του άρθρου 70, ο αριθμός των εισακτέων ανά ακαδημαϊκό έτος, τα κριτήρια αξιολόγησης των αιτήσεων των υποψηφίων και ο τρόπος εισδοχής των φοιτητών. Μέρος των εκπαιδευτικών δραστηριοτήτων του προγράμματος σπουδών δευτερεύουσας κατεύθυνσης δύναται να ταυτίζεται με εκπαιδευτικές δραστηριότητες των προγραμμάτων σπουδών πρώτου κύκλου του Τμήματος.
3. Η επιτυχής ολοκλήρωση προγράμματος σπουδών δευτερεύουσας κατεύθυνσης οδηγεί στην απονομή διακριτού τίτλου του προγράμματος σπουδών δευτερεύουσας κατεύθυνσης από το Τμήμα όπου οργανώνεται. Προϋπόθεση για την απονομή του τίτλου είναι η ολοκλήρωση του προγράμματος σπουδών πρώτου κύκλου στο οποίο είχε εγγραφεί ο φοιτητής.
4. Ο ανώτατος χρόνος φοίτησης σε πρόγραμμα σπουδών δευτερεύουσας κατεύθυνσης ανέρχεται στη διάρκεια του προγράμματος σπουδών πρώτου κύκλου του Τμήματος εισαγωγής, προσαυξημένος κατά ένα (1) ακαδημαϊκό εξάμηνο και δεν προσμετράται στο ανώτατο όριο φοίτησης του άρθρου 75. Κατά τη διάρκεια φοίτησης στο πρόγραμμα του παρόντος, ο φοιτητής έχει όλα τα δικαιώματα του προπτυχιακού φοιτητή.
5. Με απόφαση της Συγκλήτου του Α.Ε.Ι., κατόπιν εισήγησης Τμήματος ή Σχολής, δύναται να ιδρύονται προγράμματα σπουδών σύντομης διάρκειας, η επιτυχής ολοκλήρωση των οποίων οδηγεί στη χορήγηση τίτλων σπουδών σύντομης διάρκειας. Τα προγράμματα σπουδών σύντομης διάρκειας δύναται να περιλαμβάνουν εκπαιδευτικές δραστηριότητες που αντιστοιχούν σε τριάντα (30) έως εξήντα (60) πιστωτικές μονάδες (European Credit Transfer and Accumulation System - ECTS) και αφορούν σε ένα επιστημονικό πεδίο ή συνδυασμό επιστημονικών πεδίων. Τα προγράμματα απευθύνονται προς όλους τους εγγεγραμμένους φοιτητές προγραμμάτων πρώτου κύκλου σπουδών του Α.Ε.Ι. ή άλλου Α.Ε.Ι. της ημεδαπής, καθώς και προς φοιτητές ιδρυμάτων της αλλοδαπής. Με την απόφαση της Συγκλήτου του πρώτου εδαφίου, καθορίζονται το ενδεικτικό πρόγραμμα σπουδών, τα μαθήματα και οι λοιπές εκπαιδευτικές δραστηριότητες του προγράμματος, οι μέθοδοι αξιολόγησης ανά μάθημα ή εκπαιδευτική δραστηριότητα, ο ανώτατος αριθμός εισακτέων ανά πρόγραμμα, η δυνατότητα οργάνωσης του προγράμματος και με τη χρήση μεθόδων εξ αποστάσεως εκπαίδευσης, καθώς και κάθε άλλο ζήτημα σχετικό με την οργάνωση, διοίκηση και διαχείριση του προγράμματος.
Άρθρο 99
Πιστοποιητικό Παιδαγωγικής 
και Διδακτικής Επάρκειας
1. Σε κάθε Ανώτατο Εκπαιδευτικό Ίδρυμα (Α.Ε.Ι.) δύναται με απόφαση της Συγκλήτου να ιδρύεται και να λειτουργεί ειδικό πρόγραμμα σπουδών παιδαγωγικής και διδακτικής επάρκειας, η επιτυχής ολοκλήρωση του οποίου οδηγεί στη χορήγηση πιστοποιητικού παιδαγωγικής επάρκειας. Το πρόγραμμα είναι κατ’ ελάχιστον διάρκειας δύο (2) ακαδημαϊκών εξαμήνων, περιλαμβάνει μαθήματα και λοιπές εκπαιδευτικές δραστηριότητες στο γνωστικό αντικείμενο της παιδαγωγικής και αντιστοιχεί κατ’ ελάχιστον σε εξήντα (60) πιστωτικές μονάδες.
2. Το ειδικό πρόγραμμα σπουδών παρέχεται από κάθε Α.Ε.Ι. με την επιμέλεια Σχολής ή Τμήματος στο επιστημονικό πεδίο των Επιστημών Αγωγής, εάν υφίσταται εντός του Α.Ε.Ι. Σχολή ή Τμήμα που θεραπεύει το εν λόγω επιστημονικό πεδίο. Εάν δεν υπάρχει εντός του Α.Ε.Ι. Σχολή ή Τμήμα στο επιστημονικό πεδίο των Επιστημών Αγωγής, το Α.Ε.Ι. συνεργάζεται με άλλο Α.Ε.Ι., στο οποίο λειτουργεί Σχολή ή Τμήμα στο επιστημονικό πεδίο των Επιστημών Αγωγής, κατόπιν σύνταξης πρωτοκόλλου συνεργασίας που εγκρίνεται από τις Συγκλήτους των συνεργαζόμενων Α.Ε.Ι., προκειμένου να λειτουργήσει διιδρυματικό ειδικό πρόγραμμα σπουδών παιδαγωγικής και διδακτικής επάρκειας, το οποίο διοικείται σύμφωνα με την παρ. 6. Σε κάθε Α.Ε.Ι. λειτουργεί αποκλειστικά ένα (1) πρόγραμμα σπουδών παιδαγωγικής και διδακτικής επάρκειας. Εάν στο Α.Ε.Ι. υπάρχουν περισσότερα του ενός Τμήματα στο επιστημονικό πεδίο των Επιστημών Αγωγής, αυτά δύνανται να συνεργάζονται για την οργάνωση και παροχή του ειδικού προγράμματος της παρ. 1. Το διατμηματικό πρόγραμμα ιδρύεται με απόφαση της Συγκλήτου του Α.Ε.Ι. κατόπιν εισήγησης των Συνελεύσεων των Τμημάτων και σύνταξης ειδικού πρωτοκόλλου συνεργασίας μεταξύ των συνεργαζόμενων Τμημάτων.
3. Στο πρόγραμμα σπουδών του παρόντος δύνανται να γίνουν δεκτοί:
α) φοιτητές του Α.Ε.Ι., οι οποίοι είναι ήδη εγγεγραμμένοι σε προγράμματα πρώτου κύκλου σπουδών, η επιτυχής ολοκλήρωση των οποίων οδηγεί στην απόκτηση τίτλων σπουδών, που παρέχουν τα ειδικά τυπικά προσόντα διορισμού στην πρωτοβάθμια ή δευτεροβάθμια εκπαίδευση ή το δικαίωμα άσκησης της ειδικότητας εκπαιδευτικού μεταδευτεροβάθμιας ή επαγγελματικής εκπαίδευσης, εφόσον έχουν αξιολογηθεί επιτυχώς σε εκπαιδευτικές δραστηριότητες του προγράμματος σπουδών τους και συγκεντρώσει κατ’ ελάχιστον εκατόν ογδόντα (180) πιστωτικές μονάδες του προγράμματος,
β) πτυχιούχοι προγραμμάτων σπουδών πρώτου κύκλου Α.Ε.Ι. της ημεδαπής ή αλλοδαπής, που έχουν τα ειδικά τυπικά προσόντα διορισμού στην πρωτοβάθμια ή δευτεροβάθμια εκπαίδευση ή το δικαίωμα άσκησης της ειδικότητας εκπαιδευτικού μεταδευτεροβάθμιας ή επαγγελματικής εκπαίδευσης, οποιασδήποτε ειδικότητας εκπαιδευτικού πρωτοβάθμιας ή δευτεροβάθμιας ή μεταδευτεροβάθμιας ή επαγγελματικής εκπαίδευσης.
4. Με την απόφαση ίδρυσης της παρ. 1 καθορίζονται τα ακόλουθα στοιχεία:
α) ο τίτλος, το γνωστικό αντικείμενο και ο σκοπός του προγράμματος,
β) το πρόγραμμα σπουδών, τα μαθησιακά αποτελέσματα, τα μαθήματα, οι κάθε είδους εκπαιδευτικές δραστηριότητες, συμπεριλαμβανομένης της πρακτικής άσκησης και της δυνατότητας εκπόνησης διπλωματικής εργασίας, με κατανομή των πιστωτικών μονάδων που αντιστοιχούν ανά εκπαιδευτική δραστηριότητα, και η διάρθρωση του προγράμματος σπουδών σε δύο (2) ακαδημαϊκά εξάμηνα, καθώς και οι μέθοδοι αξιολόγησης ανά εκπαιδευτική δραστηριότητα,
γ) οι κατηγορίες των φοιτητών και των πτυχιούχων που γίνονται δεκτοί ανά περίπτωση,
δ) τα γενικά κριτήρια εισδοχής και η διαδικασία αξιολόγησης των αιτήσεων εισδοχής στο πρόγραμμα σπουδών, ιδίως αν ο αριθμός των θέσεων φοίτησης του προγράμματος υπολείπεται του αριθμού των αιτήσεων υποψηφίων, τα τυχόν πρόσθετα κριτήρια που αξιολογούνται, όπως η επίδοση του υποψηφίου στα μαθήματα που έχει ολοκληρώσει ή ο συνολικός βαθμός πτυχίου, το ενδιαφέρον του υποψηφίου για το επάγγελμα του εκπαιδευτικού, όπως τεκμαίρεται από το σύνολο των προσόντων και δραστηριοτήτων που υποβάλλει με την αίτησή του ή την επίδοσή του σε δομημένη συνέντευξη, όπως ειδικότερα ορίζει η απόφαση της Επιτροπής,
ε) ο ανώτατος αριθμός εισακτέων ανά ακαδημαϊκό έτος και η ποσόστωση ανά κατηγορία εισακτέων σύμφωνα με την παρ. 3, η οποία εξασφαλίζει την πρόσβαση των φοιτητών του Α.Ε.Ι. στο πρόγραμμα, εάν το Α.Ε.Ι. παρέχει προγράμματα σπουδών πρώτου κύκλου, η επιτυχής ολοκλήρωση των οποίων οδηγεί στην απόκτηση τίτλων σπουδών, που παρέχουν το δικαίωμα άσκησης επαγγελματικών δικαιωμάτων οποιασδήποτε ειδικότητας εκπαιδευτικού δευτεροβάθμιας, μεταδευτεροβάθμιας ή επαγγελματικής εκπαίδευσης,
στ) ο τίτλος σπουδών που απονέμεται, ισοδυναμεί με την απόκτηση πιστοποιητικού παιδαγωγικής επάρκειας. Ο τίτλος που απονέμεται, παρέχεται ως διακριτός τίτλος σπουδών προς όλους όσοι ολοκλήρωσαν επιτυχώς το πρόγραμμα. Ειδικά για τους φοιτητές του Α.Ε.Ι. που ολοκλήρωσαν επιτυχώς το πρόγραμμα, οι πιστωτικές μονάδες του προγράμματος είναι δυνατόν να αναγράφονται και στο Παράρτημα Διπλώματος χωρίς να συνυπολογίζονται στον βαθμό του πτυχίου,
ζ) η δυνατότητα οργάνωσης του θεωρητικού μέρους του προγράμματος σπουδών με τη χρήση μεθόδων εξ αποστάσεως εκπαίδευσης,
η) κάθε είδους ζητήματα σχετικά με την οργάνωση, διοίκηση και διαχείριση του προγράμματος.
5. α) Η έναρξη λειτουργίας του προγράμματος σπουδών πραγματοποιείται κατόπιν προηγούμενης πιστοποίησης του προγράμματος από την Εθνική Αρχή Ανώτατης Εκπαίδευσης (ΕΘ.Α.Α.Ε.) και σύμφωνης γνώμης του Ινστιτούτου Εκπαιδευτικής Πολιτικής (Ι.Ε.Π.).
β) Για την πιστοποίηση των προγραμμάτων παιδαγωγικής και διδακτικής επάρκειας, η ΕΘ.Α.Α.Ε., σε συνεργασία με το Ι.Ε.Π. καταρτίζει και εκδίδει ειδικό πρότυπο αξιολόγησης και πιστοποίησης, που περιλαμβάνει κριτήρια που αφορούν ιδίως στα εξής:
βα) την ποιότητα και αποτελεσματικότητα του προγράμματος,
ββ) την καταλληλότητα και τη συνάφεια των μαθημάτων, τα οποία καλύπτουν θεματικές ενότητες σχετικές με την παιδαγωγική και ψυχοπαιδαγωγική, τη διδασκαλία και μάθηση, τη διδακτική και πρακτική άσκηση, καθώς και τη συνάφεια των μαθησιακών αποτελεσμάτων του προγράμματος με τις ανάγκες διδασκαλίας των προγραμμάτων σπουδών της εκπαίδευσης,
βγ) τα ειδικά επιστημονικά προσόντα των διδασκόντων του προγράμματος και τη συνάφειά τους με τα επιδιωκόμενα μαθησιακά αποτελέσματα του προγράμματος,
βδ) τις εκπαιδευτικές και εργαστηριακές υποδομές του προγράμματος,
βε) την καταλληλότητα των συγγραμμάτων.
γ) Στις επιτροπές εξωτερικής αξιολόγησης και πιστοποίησης των προγραμμάτων που συγκροτεί η ΕΘ.Α.Α.Ε. για τον σκοπό αυτόν, συμμετέχει και εκπρόσωπος του Ι.Ε.Π.
δ) Τα προγράμματα παιδαγωγικής και διδακτικής επάρκειας αξιολογούνται ετησίως στο πλαίσιο των Εσωτερικών Συστημάτων Διασφάλισης της Ποιότητας κάθε Α.Ε.Ι. και πιστοποιούνται από την ΕΘ.Α.Α.Ε., σε συνεργασία με το Ι.Ε.Π. κάθε πέντε (5) έτη από την έναρξη λειτουργίας τους. Τα ανωτέρω κριτήρια του ειδικού πρότυπου αξιολόγησης και πιστοποίησης των προγραμμάτων παιδαγωγικής και διδακτικής επάρκειας, που εκδίδει η ΕΘ.Α.Α.Ε., σε συνεργασία με το Ι.Ε.Π., ισχύουν και για την πιστοποίηση των Προγραμμάτων Μεταπτυχιακών Σπουδών σχετικά με την απόδοση παιδαγωγικής και διδακτικής επάρκειας.
6. Ως όργανα διοίκησης του προγράμματος σπουδών ορίζονται:
α) η Επιτροπή του Προγράμματος, που αποτελείται από μέλη Διδακτικού Ερευνητικού Προσωπικού (Δ.Ε.Π.) με γνωστικό αντικείμενο ίδιο ή συναφές με την παιδαγωγική και διδακτική των Τμημάτων ή Σχολών του Α.Ε.Ι. ή του συνεργαζόμενου Α.Ε.Ι., που έχουν την επιμέλεια οργάνωσης του προγράμματος. Ο αριθμός των μελών της Επιτροπής και η εκπροσώπηση κάθε Τμήματος ή Σχολής, σε περίπτωση συνεργασίας με άλλα Τμήματα ή Σχολές του ίδιου ή άλλου Α.Ε.Ι., καθορίζονται στην απόφαση ίδρυσης του προγράμματος. Η Επιτροπή έχει διετή θητεία και συγκροτείται με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος ή των συνεργαζόμενων Τμημάτων, σε περίπτωση συνδιοργάνωσης,
β) ο Διευθυντής του Προγράμματος, που αναδεικνύεται ένα μέλος από την Επιτροπή του Προγράμματος, κατά την πρώτη συνεδρίασή της, με θητεία παράλληλη με αυτή της Επιτροπής.
7. Η Επιτροπή του Προγράμματος δύναται να αναγνωρίσει μαθήματα και τις αντίστοιχες πιστωτικές μονάδες που έχει παρακολουθήσει επιτυχώς φοιτητής του προγράμματος κατά τη διάρκεια προγραμμάτων σπουδών πρώτου, δεύτερου και τρίτου κύκλου, εφόσον αντιστοιχούν στο περιεχόμενο και τα μαθησιακά αποτελέσματα των μαθημάτων του προγράμματος.
8. Το κόστος οργάνωσης και λειτουργίας του προγράμματος σπουδών παιδαγωγικής και διδακτικής επάρκειας δύναται να χρηματοδοτείται από πόρους του Ταμείου Ανάκαμψης και Ανθεκτικότητας, του Εταιρικού Συμφώνου για το πλαίσιο Ανάπτυξης (ΕΣΠΑ) ή του Προγράμματος Δημοσίων Επενδύσεων. Η οικονομική διαχείριση της χρηματοδότησης ανά Α.Ε.Ι. πραγματοποιείται σε διακριτό έργο/πρόγραμμα μέσω του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι., με Επιστημονικό Υπεύθυνο τον Διευθυντή του Προγράμματος.
9. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται ειδικότερα ζητήματα σχετικά την ίδρυση, οργάνωση, λειτουργία και τους ωφελούμενους του ειδικού προγράμματος σπουδών παιδαγωγικής και διδακτικής επάρκειας που χρηματοδοτείται από πόρους του Ταμείου Ανάκαμψης και Ανθεκτικότητας.
Άρθρο 100
Πιστοποιητικό ψηφιακών δεξιοτήτων
1. Σε κάθε Ανώτατο Εκπαιδευτικό Ίδρυμα (Α.Ε.Ι.) με απόφαση της Συγκλήτου δύναται να ιδρύεται ειδικό πρόγραμμα σπουδών, η επιτυχής ολοκλήρωση του οποίου οδηγεί στη χορήγηση πιστοποιητικού ψηφιακών δεξιοτήτων, που ισοδυναμεί με επάρκεια γνώσης ηλεκτρονικών υπολογιστών. Το πρόγραμμα περιλαμβάνει κατ’ ελάχιστον τέσσερα (4) μαθήματα, που εμπίπτουν στο γνωστικό αντικείμενο της πληροφορικής και γνώσης χειρισμού ηλεκτρονικού υπολογιστή. Το ειδικό πρόγραμμα σπουδών οργανώνεται με την επιμέλεια Σχολής ή Τμήματος στο επιστημονικό πεδίο της πληροφορικής και, εφόσον δεν υφίσταται στο Α.Ε.Ι. Σχολή ή Τμήμα σε αυτό το επιστημονικό πεδίο, με την επιμέλεια μελών Διδακτικού Ερευνητικού Προσωπικού, Εργαστηριακού Διδακτικού Προσωπικού και Ειδικού Τεχνικού Εργαστηριακού Προσωπικού του Α.Ε.Ι. ή πρόσθετου διδακτικού προσωπικού του Α.Ε.Ι. με γνωστικό αντικείμενο στο πεδίο της πληροφορικής. Το πρόγραμμα απευθύνεται προς όλους τους εγγεγραμμένους φοιτητές προγραμμάτων πρώτου κύκλου σπουδών του Α.Ε.Ι.
2. Με την απόφαση της παρ. 1 της Συγκλήτου, καθορίζονται το ενδεικτικό πρόγραμμα σπουδών, τα μαθήματα και οι λοιπές εκπαιδευτικές δραστηριότητες του προγράμματος, οι μέθοδοι αξιολόγησης ανά μάθημα ή εκπαιδευτική δραστηριότητα, ο ανώτατος αριθμός εισακτέων ανά κύκλο του προγράμματος, η δυνατότητα οργάνωσης του προγράμματος και με τη χρήση μεθόδων εξ αποστάσεως εκπαίδευσης, καθώς και κάθε άλλο ζήτημα σχετικά με την οργάνωση, διοίκηση και διαχείριση του προγράμματος.
ΚΕΦΑΛΑΙΟ ΙΑ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΞΕΝΟΓΛΩΣΣΩΝ ΠΡΟΓΡΑΜΜΑΤΩΝ ΣΠΟΥΔΩΝ ΚΑΙ ΣΥΜΜΕΤΟΧΗ ΣΕ ΕΥΡΩΠΑΪΚΑ ΠΑΝΕΠΙΣΤΗΜΙΑ
Άρθρο 101
Ίδρυση Ξενόγλωσσων 
Προγραμμάτων Σπουδών
1. Τα Ανώτατα Εκπαιδευτικά Ιδρύματα (Α.Ε.Ι.) δύνανται να διοργανώνουν προγράμματα σπουδών πρώτου κύκλου σε ξένη γλώσσα (Ξενόγλωσσα Προγράμματα Σπουδών - Ξ.Π.Σ.), τα οποία εντάσσονται στον στρατηγικό σχεδιασμό του Α.Ε.Ι., αποσκοπούν στην προαγωγή της γνώσης, διέπονται από επιστημονική συνοχή και πληρούν προϋποθέσεις που εγγυώνται υψηλό επίπεδο σπουδών. Τα Ξ.Π.Σ. απευθύνονται αποκλειστικά σε αλλοδαπούς πολίτες χωρών εντός ή εκτός Ευρωπαϊκής Ένωσης, οι οποίοι είναι απόφοιτοι λυκείων ή αντίστοιχων σχολείων με φυσική έδρα στην αλλοδαπή. Οι ενδιαφερόμενοι, εφόσον έχουν παρακολουθήσει με πλήρη φοίτηση τις δύο (2) τελευταίες τάξεις του λυκείου ή αντίστοιχου σχολείου σε χώρα της αλλοδαπής, προσκομίζουν απολυτήριο λυκείου ή άλλον ισοδύναμο τίτλο δευτεροβάθμιας εκπαίδευσης που τους παρέχει δικαίωμα εισαγωγής στα ιδρύματα τριτοβάθμιας εκπαίδευσης της χώρας στην οποία αποφοιτούν.
2. Τα Ξ.Π.Σ. ιδρύονται με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος του Α.Ε.Ι., το οποίο αναλαμβάνει να διοργανώσει το Ξ.Π.Σ. Η εισήγηση της Συνέλευσης περιλαμβάνει τα ακόλουθα στοιχεία:
α) τον τίτλο, το περιεχόμενο και τον σκοπό του προγράμματος,
β) τον συνολικό αριθμό των εισακτέων φοιτητών του προγράμματος,
γ) το ύψος των ενδεχόμενων τελών φοίτησης και τους λοιπούς πόρους του προγράμματος,
δ) τον προϋπολογισμό του προγράμματος, ο οποίος περιλαμβάνει αναλυτικά το λειτουργικό κόστος του προγράμματος, τους πόρους και τις βασικές υποδομές λειτουργίας του,
ε) τη μελέτη σκοπιμότητας, στην οποία εκτίθενται αναλυτικά οι επιστημολογικοί και κοινωνικοί λόγοι, οι οποίοι καθιστούν σημαντική τη λειτουργία του προγράμματος, ο βαθμός σύνδεσης της διδασκαλίας με την έρευνα, καθώς και οι στόχοι του προγράμματος,
στ) τα κριτήρια επιλογής των εισακτέων, καθώς και τα σχετικά δικαιολογητικά τα οποία προσκομίζονται ανά περίπτωση,
ζ) τη χρονική διάρκεια του προγράμματος,
η) το προτεινόμενο πρόγραμμα σπουδών,
θ) τα δικαιώματα και τις υποχρεώσεις των φοιτητών,
ι) την επίσημη γλώσσα διοργάνωσης του προγράμματος,
ια) τις πιστωτικές μονάδες που απαιτούνται για την απονομή του τίτλου σπουδών,
ιβ) τη δυνατότητα διεξαγωγής πρακτικής άσκησης,
ιγ) τη δυνατότητα οργάνωσης προγραμμάτων για τη διδασκαλία της ελληνικής γλώσσας, επιπλέον του προγράμματος σπουδών της περ. η) για την εκμάθηση αυτής από τους φοιτητές του Ξ.Π.Σ.,
ιδ) κάθε άλλο θέμα σχετικό με τη λειτουργία του προγράμματος.
Με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος, εγκρίνεται ο εσωτερικός κανονισμός του υπό ίδρυση Ξ.Π.Σ. και ορίζονται τα μέλη της Επιτροπής του Προγράμματος Σπουδών της παρ. 3 του άρθρου 102, καθώς και ο Διευθυντής του Ξ.Π.Σ. για τα δύο (2) πρώτα ακαδημαϊκά έτη λειτουργίας του Ξ.Π.Σ.
3. Ξ.Π.Σ. δύνανται να διοργανώνονται σε συνεργασία περισσοτέρων Τμημάτων του ίδιου ή άλλου Α.Ε.Ι. (διατμηματικά ή διιδρυματικά Ξ.Π.Σ., αντίστοιχα), κατόπιν εισήγησης των Συνελεύσεων των Τμημάτων και σύνταξης Ειδικού Πρωτοκόλλου Συνεργασίας μεταξύ των συνεργαζόμενων Τμημάτων, στο οποίο περιλαμβάνονται κατ’ ελάχιστον τα στοιχεία της παρ. 2, καθώς και ο αριθμός των μελών με τον οποίο συμμετέχει κάθε συνεργαζόμενο Τμήμα στην Επιτροπή Προγράμματος Σπουδών του Ξ.Π.Σ. Για την ίδρυση διιδρυματικού Ξ.Π.Σ. απαιτούνται απόφαση της Συγκλήτου του Α.Ε.Ι. που αναλαμβάνει τη διοικητική υποστήριξη του Ξ.Π.Σ., με την οποία εγκρίνεται η ίδρυσή του και το Ειδικό Πρωτόκολλο Συνεργασίας μεταξύ των συνεργαζόμενων Τμημάτων, κατόπιν σύμφωνης γνώμης της Συγκλήτου του άλλου Ιδρύματος.
4. Για την ίδρυση Ξ.Π.Σ. απαιτείται η προηγούμενη πιστοποίηση των προγραμμάτων αυτών από το Συμβούλιο Αξιολόγησης και Πιστοποίησης της Εθνικής Αρχής Ανώτατης Εκπαίδευσης (ΕΘ.Α.Α.Ε.) σύμφωνα με την περ. γ) της παρ. 1 του άρθρου 8 του ν. 4653/2020 (Α’ 12). Μετά από την ίδρυσή τους, τα Ξ.Π.Σ. πιστοποιούνται περιοδικά στο πλαίσιο της ακαδημαϊκής μονάδας στην οποία εντάσσονται, σύμφωνα με την υποπερ. ββ) της περ. β) της παρ. 1 του άρθρου 8 του ν. 4653/2020.
5. Η απόφαση ίδρυσης ενός Ξ.Π.Σ. κοινοποιείται, με επιμέλεια του Α.Ε.Ι., στον Υπουργό Παιδείας και Θρησκευμάτων.
Άρθρο 102
Όργανα διοίκησης
1. Αρμόδια όργανα για την οργάνωση, διοίκηση και λειτουργία των Ξενόγλωσσων Προγραμμάτων Σπουδών (Ξ.Π.Σ.) είναι τα ακόλουθα:
α) η Σύγκλητος του Ανώτατου Εκπαιδευτικού Ιδρύματος (Α.Ε.Ι.),
β) η Επιτροπή Προγράμματος Σπουδών του Ξ.Π.Σ. (Επιτροπή),
γ) ο Διευθυντής του Ξ.Π.Σ. (Διευθυντής).
2. Η Σύγκλητος του Α.Ε.Ι. ασκεί τις ακόλουθες αρμοδιότητες:
α) εγκρίνει την ίδρυση του Ξ.Π.Σ., κατόπιν εισήγησης της Συνέλευσης του Τμήματος, καθώς και την τροποποίηση της απόφασης ίδρυσης Ξ.Π.Σ., κατόπιν εισήγησης της Επιτροπής του Ξ.Π.Σ.,
β) εγκρίνει τον Εσωτερικό Κανονισμό του Ξ.Π.Σ., κατόπιν εισήγησης της Συνέλευσης του Τμήματος, καθώς και την τροποποίησή του, κατόπιν εισήγησης της Επιτροπής Προγράμματος Σπουδών του Ξ.Π.Σ.,
γ) συγκροτεί την Επιτροπή Προγράμματος Σπουδών του Ξ.Π.Σ και ορίζει τον Διευθυντή του Ξ.Π.Σ., κατόπιν εισήγησης της Συνέλευσης του Τμήματος,
δ) εγκρίνει την κατάργηση του Ξ.Π.Σ., κατόπιν εισήγησης της Συνέλευσης του Τμήματος,
ε) ασκεί κάθε άλλη αρμοδιότητα σχετική με θέματα ακαδημαϊκού, διοικητικού, οικονομικού και οργανωτικού χαρακτήρα του Ξ.Π.Σ., τα οποία δεν ανατίθενται από τον παρόντα ειδικώς σε άλλα όργανα.
3. α) Η Επιτροπή Προγράμματος Σπουδών του Ξ.Π.Σ. αποτελείται από επτά (7) μέλη Διδακτικού Ερευνητικού Προσωπικού (Δ.Ε.Π.) του Τμήματος, ή των συνεργαζόμενων Τμημάτων, αν το Ξ.Π.Σ. είναι διατμηματικό ή διιδρυματικό, με γνωστικό αντικείμενο συναφές με το αντικείμενο του Ξ.Π.Σ., εκ των οποίων τουλάχιστον δύο (2) μέλη Δ.Ε.Π. είναι της βαθμίδας του Καθηγητή ή Αναπληρωτή Καθηγητή. Η Επιτροπή έχει τετραετή θητεία και συγκροτείται με απόφαση της Συγκλήτου του Α.Ε.Ι., έπειτα από εισήγηση της Συνέλευσης του Τμήματος. Αν το Ξ.Π.Σ. είναι διατμηματικό ή διιδρυματικό, η Επιτροπή συγκροτείται με απόφαση της Συγκλήτου του Α.Ε.Ι., το οποίο έχει αναλάβει τη διοικητική υποστήριξη του προγράμματος, κατόπιν πρότασης των Συνελεύσεων των συνεργαζόμενων Τμημάτων. Τα μέλη της Επιτροπής δεν λαμβάνουν καμία αποζημίωση για την άσκηση των διοικητικών καθηκόντων τους.
β) Η Επιτροπή Προγράμματος Σπουδών του Ξ.Π.Σ. ασκεί τις ακόλουθες αρμοδιότητες:
βα) εισηγείται στη Σύγκλητο την τροποποίηση της απόφασης ίδρυσης του Ξ.Π.Σ., καθώς και κάθε άλλο θέμα σχετικό με τη λειτουργία του, για το οποίο αρμόδιο όργανο είναι η Σύγκλητος,
ββ) κατανέμει το διδακτικό έργο μεταξύ των διδασκόντων του Ξ.Π.Σ.,
βγ) καταρτίζει τον ετήσιο προϋπολογισμό του Ξ.Π.Σ.,
βδ) εγκρίνει τις πάσης φύσεως δαπάνες για τη λειτουργία του Ξ.Π.Σ.,
βε) διαπιστώνει την επιτυχή ολοκλήρωση της φοίτησης, προκειμένου να απονεμηθεί ο τίτλος του Ξ.Π.Σ.,
βστ) ασκεί κάθε άλλη αρμοδιότητα, η οποία σχετίζεται με την οργάνωση, διοίκηση και διαχείριση του προγράμματος.
4. Ο Διευθυντής του Ξ.Π.Σ. έχει τις ακόλουθες αρμοδιότητες:
α) προεδρεύει της Επιτροπής Προγράμματος Σπουδών του Ξ.Π.Σ. και συγκαλεί τις συνεδριάσεις της,
β) εισηγείται προς την Επιτροπή Προγράμματος Σπουδών του Ξ.Π.Σ. και τα λοιπά όργανα του Α.Ε.Ι. θέματα σχετικά με την αποτελεσματική λειτουργία του Ξ.Π.Σ.,
γ) είναι Επιστημονικός Υπεύθυνος του Ξ.Π.Σ., σύμφωνα με το άρθρο 234.
Άρθρο 103
Διδακτικό προσωπικό
1. Το διδακτικό έργο του Ξενόγλωσσου Προγράμματος Σπουδών (Ξ.Π.Σ.) κατανέμεται με απόφαση της Επιτροπής Προγράμματος Σπουδών του Ξ.Π.Σ. σε διδάσκοντες με γνωστικό αντικείμενο συναφές με το αντικείμενο του διδακτικού έργου που τους ανατίθεται. Ειδικότερα, ως διδακτικό προσωπικό του Ξ.Π.Σ. δύνανται να απασχολούνται οι ακόλουθοι:
α) μέλη Διδακτικού Ερευνητικού Προσωπικού (Δ.Ε.Π.), του Τμήματος ή άλλων Τμημάτων του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.) με πρόσθετη απασχόληση πέραν των νόμιμων υποχρεώσεών τους όπως αυτές ορίζονται στο άρθρο 155,
β) ομότιμοι Καθηγητές ή αφυπηρετήσαντα μέλη Δ.Ε.Π. του Τμήματος ή άλλων Τμημάτων του ιδίου ή άλλου Α.Ε.Ι.,
γ) μέλη Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) των Α.Ε.Ι., οι οποίοι είναι κάτοχοι διδακτορικού διπλώματος και έχουν διδακτική εμπειρία, καθώς και επαρκή επιστημονική, συγγραφική ή ερευνητική δραστηριότητα,
δ) εντεταλμένοι διδάσκοντες,
ε) επισκέπτες καθηγητές και επισκέπτες ερευνητές,
στ) ερευνητές επί συμβάσει,
ζ) ερευνητές και ειδικοί λειτουργικοί επιστήμονες των ερευνητικών κέντρων του άρθρου 13Α του ν. 4310/2014 (Α’ 258) ή άλλων ερευνητικών οργανισμών της ημεδαπής και της αλλοδαπής, οι οποίοι είναι κάτοχοι διδακτορικού διπλώματος και έχουν διδακτική εμπειρία και επαρκή επιστημονική, συγγραφική ή ερευνητική δραστηριότητα,
η) μεταδιδάκτορες και νέοι επιστήμονες, κάτοχοι κατ’ ελάχιστον διδακτορικού διπλώματος, οι οποίοι διαθέτουν εξειδικευμένες γνώσεις ή σχετική εμπειρία στο γνωστικό αντικείμενο του Ξ.Π.Σ.,
θ) συνεργαζόμενοι καθηγητές.
2. Η ανάθεση του διδακτικού έργου του Ξ.Π.Σ. πραγματοποιείται με απόφαση της Επιτροπής του Προγράμματος Σπουδών του Ξ.Π.Σ., ύστερα από εισήγηση του Διευθυντή του Ξ.Π.Σ. Η απόφαση περί ανάθεσης διδακτικού έργου εκδίδεται το αργότερο έως την έναρξη κάθε ακαδημαϊκού εξαμήνου και περιλαμβάνει υποχρεωτικά τους διδάσκοντες του Ξ.Π.Σ., τα μαθήματα, τις εκπαιδευτικές δραστηριότητες και το σύνολο των διδακτικών ωρών που ανατίθενται ανά διδάσκοντα σύμφωνα με το πρόγραμμα σπουδών ανά ακαδημαϊκό εξάμηνο, καθώς και το συνολικό κόστος της αμοιβής τους, εφόσον προβλέπεται η καταβολή αμοιβής και κοινοποιείται αμελλητί προς τον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι. Ειδικότερες προϋποθέσεις σχετικά με την ανάθεση του διδακτικού έργου δύναται να ορίζονται στην απόφαση ίδρυσης του Ξ.Π.Σ.
3. Όλες οι κατηγορίες διδακτικού προσωπικού αμείβονται αποκλειστικά από τους πόρους του Ξ.Π.Σ., εφόσον προβλέπεται αμοιβή τους. Το ύψος της αμοιβής ανά κατηγορία διδακτικού προσωπικού καθορίζεται σύμφωνα με τον Εσωτερικό Κανονισμό Αποδοχών του Α.Ε.Ι. για την άσκηση πρόσθετου διδακτικού έργου και το σύνολο των διδακτικών ωρών που ανατίθενται ανά περίπτωση.
Άρθρο 104
Λοιπό προσωπικό
Για την υποστήριξη των αναγκών των Ξενόγλωσσων Προγραμμάτων Σπουδών (Ξ.Π.Σ.) δύνανται να απασχολούνται οι εξής κατηγορίες προσωπικού:
α) τακτικό προσωπικό του Ανώτατου Εκπαιδευτικού Ιδρύματος (Α.Ε.Ι.), πέραν των νόμιμων υποχρεώσεών του, όπως αυτές απορρέουν από την οργανική του θέση, με ανάθεση πρόσθετου έργου επ’ αμοιβή, η εκτέλεση του οποίου εγκρίνεται με απόφαση της Επιτροπής Ερευνών του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι., κατόπιν εισήγησης της Επιτροπής του Προγράμματος Σπουδών του Ξ.Π.Σ.,
β) πρόσθετο προσωπικό, το οποίο επιλέγεται σύμφωνα με τη διαδικασία του άρθρου 243.
Το κόστος απασχόλησης κάθε κατηγορίας προσωπικού βαρύνει αποκλειστικά τον προϋπολογισμό του Ξ.Π.Σ.
Άρθρο 105
Πόροι
1. Οι πόροι ενός Ξενόγλωσσου Προγράμματος Σπουδών (Ξ.Π.Σ.) δύνανται να προέρχονται από: α) τέλη φοίτησης, β) δωρεές, χορηγίες και πάσης φύσεως οικονομικές ενισχύσεις, γ) κληροδοτήματα, δ) πόρους από ερευνητικά έργα ή προγράμματα και ε) ιδίους πόρους του Ανώτατου Εκπαιδευτικού Ιδρύματος (Α.Ε.Ι.), το ύψος των οποίων δεν μπορεί να ξεπερνά το πέντε τοις εκατό (5%) του συνολικού προϋπολογισμού του Ξ.Π.Σ.
2. Η διαχείριση των πόρων της παρ. 1 πραγματοποιείται από τον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι. ή του Α.Ε.Ι., το οποίο έχει αναλάβει τη διοικητική υποστήριξη του Ξ.Π.Σ., αν το Ξ.Π.Σ. είναι διιδρυματικό. Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών του Ε.Λ.Κ.Ε., καθορίζεται το ποσοστό παρακράτησης υπέρ του Ε.Λ.Κ.Ε. ενιαία για όλα τα Ξ.Π.Σ. του Α.Ε.Ι.
3. Οι πόροι ενός Ξ.Π.Σ. χρησιμοποιούνται κατά προτεραιότητα για την κάλυψη των λειτουργικών αναγκών αυτού, και εφόσον υπάρχουν ταμειακά διαθέσιμα, αυτά δύνανται να διατίθενται για την κάλυψη άλλων εκπαιδευτικών και αναπτυξιακών αναγκών του Τμήματος ή των συνεργαζόμενων Τμημάτων του Ξ.Π.Σ.
4. Με το Ειδικό Πρωτόκολλο Συνεργασίας για την οργάνωση και λειτουργία Ξ.Π.Σ. σε συνεργασία με άλλο Α.Ε.Ι. της ημεδαπής ή αλλοδαπής καθορίζονται οι ειδικότεροι όροι της οικονομικής συνεργασίας των Α.Ε.Ι. και η μεταφορά του ποσού που προβλέπεται ανά περίπτωση προς τα συνεργαζόμενα Α.Ε.Ι.
Άρθρο 106
Μετακινήσεις
Οι δαπάνες μετακινήσεων που διεξάγονται για τις ανάγκες οργάνωσης και λειτουργίας του Ξενόγλωσσου Προγράμματος Σπουδών (Ξ.Π.Σ.) εγκρίνονται από την Επιτροπή Προγράμματος Σπουδών του Ξ.Π.Σ. Οι δαπάνες μετακίνησης βαρύνουν τον προϋπολογισμό του Ξ.Π.Σ. και καταβάλλονται στους μετακινούμενους μετά από την προσκόμιση των σχετικών παραστατικών, σύμφωνα με το άρθρο 248.
Άρθρο 107
Ξενόγλωσσα Προγράμματα Σπουδών 
διπλής ειδίκευσης
1. Δύο (2) ή περισσότερα Τμήματα του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.) δύνανται να διοργανώνουν Ξενόγλωσσα Προγράμματα Σπουδών (Ξ.Π.Σ.) διπλής ειδίκευσης, τα οποία οδηγούν στην απονομή ενός (1) ενιαίου τίτλου σπουδών πρώτου κύκλου με ειδίκευση σε δύο (2) διαφορετικά γνωστικά αντικείμενα.
2. Το πρόγραμμα σπουδών στα Ξ.Π.Σ. διπλής ειδίκευσης διαρθρώνεται με τέτοιο τρόπο, ώστε τα μαθήματα και οι εκπαιδευτικές δραστηριότητες που προσφέρονται να αντιπροσωπεύουν ισομερώς κάθε γνωστικό αντικείμενο του Ξ.Π.Σ.
3. Για την ίδρυση Ξ.Π.Σ. διπλής ειδίκευσης, τα συνεργαζόμενα Τμήματα του ίδιου ή άλλου Α.Ε.Ι. συντάσσουν σχετικό Μνημόνιο Συνεργασίας, στο οποίο περιγράφονται οι ειδικότεροι όροι της συνεργασίας τους και εξειδικεύονται τα στοιχεία της απόφασης της παρ. 2 του άρθρου 101. Για τα θέματα που σχετίζονται με την ίδρυση, οργάνωση, διοίκηση και λειτουργία του προγράμματος του παρόντος εφαρμόζονται αναλόγως οι διατάξεις του παρόντος Κεφαλαίου.
Άρθρο 108
Διπλά Ξενόγλωσσα Προγράμματα Σπουδών
1. Δύο (2) ή περισσότερα Τμήματα του ίδιου ή άλλου Ανώτατου Εκπαιδευτικού Ιδρύματος (Α.Ε.Ι.) δύνανται να διοργανώνουν διπλά Ξενόγλωσσα Προγράμματα Σπουδών (Ξ.Π.Σ.), τα οποία οδηγούν στην απονομή δύο (2) ισότιμων τίτλων σπουδών πρώτου κύκλου του ίδιου ή διαφορετικού γνωστικού αντικειμένου.
2. Η χρονική διάρκεια ενός Ξ.Π.Σ. της παρ. 1 είναι προσαυξημένη κατ’ ελάχιστον κατά δύο (2) έτη σε σχέση με τη χρονική διάρκεια των λοιπών προγραμμάτων σπουδών πρώτου κύκλου.
3. Το πρόγραμμα σπουδών ενός Ξ.Π.Σ. της παρ. 1 είναι ένα (1) ενιαίο πρόγραμμα σπουδών, το οποίο διαχωρίζεται σε δύο (2) επιμέρους, μη αυτοτελή, προγράμματα σπουδών, το καθένα εκ των οποίων διαρθρώνεται σύμφωνα με τα στοιχεία της περ. η) της παρ. 2 του άρθρου 101. Στην απόφαση ίδρυσής του ορίζονται οι πιστωτικές μονάδες που απαιτούνται για την απονομή του καθενός τίτλου σπουδών του διπλού Ξ.Π.Σ.
4. Για την ίδρυση διπλών Ξ.Π.Σ., τα συνεργαζόμενα Τμήματα του ίδιου ή άλλου Α.Ε.Ι. συντάσσουν σχετικό Μνημόνιο Συνεργασίας, στο οποίο περιγράφονται οι ειδικότεροι όροι της συνεργασίας τους και εξειδικεύονται τα στοιχεία της απόφασης της παρ. 2 του άρθρου 101. Για τα θέματα που σχετίζονται με την ίδρυση, οργάνωση, διοίκηση και λειτουργία του προγράμματος του παρόντος εφαρμόζονται αναλόγως οι διατάξεις του παρόντος Κεφαλαίου.
Άρθρο 109
Χειμερινά και θερινά προγράμματα σπουδών
1. Τα Ανώτατα Εκπαιδευτικά Ιδρύματα (Α.Ε.Ι.) δύνανται να διοργανώνουν χειμερινά και θερινά προγράμματα σπουδών, τα οποία απευθύνονται σε φοιτητές ιδρυμάτων ανώτατης εκπαίδευσης της ημεδαπής ή αλλοδαπής.
2. Τα θερινά προγράμματα σπουδών ιδρύονται με απόφαση της Συγκλήτου του Α.Ε.Ι. και για την παρακολούθησή τους δύνανται να προβλέπονται τέλη φοίτησης, το ύψος των οποίων ορίζεται στην απόφαση ίδρυσης του χειμερινού ή θερινού προγράμματος σπουδών. Στην ίδια απόφαση ορίζονται θέματα σχετικά με τη λειτουργία του χειμερινού ή θερινού προγράμματος σπουδών, τη διάρκεια του προγράμματος, τη διαδικασία εγγραφής των φοιτητών, το περιεχόμενο του προγράμματος σπουδών, τις πιστωτικές μονάδες οι οποίες δύναται να χορηγούνται, τη γλώσσα διοργάνωσης, η οποία δύναται να είναι άλλη πλην της ελληνικής, καθώς και άλλες σχετικές λεπτομέρειες.
3. Η οικονομική διαχείριση των πόρων των χειμερινών και θερινών προγραμμάτων σπουδών πραγματοποιείται μέσω του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι.
Άρθρο 110
Συνεργασίες με Ιδρύματα της αλλοδαπής
Τα Ανώτατα Εκπαιδευτικά Ιδρύματα (Α.Ε.Ι.) της ημεδαπής δύνανται να διοργανώνουν Ξενόγλωσσα Προγράμματα Σπουδών (Ξ.Π.Σ.) του άρθρου 101, Ξ.Π.Σ. διπλής ειδίκευσης του άρθρου 107 και διπλά Ξ.Π.Σ. του άρθρου 108 σε συνεργασία με αναγνωρισμένα Ιδρύματα ανώτατης εκπαίδευσης της αλλοδαπής, κατόπιν σύνταξης σχετικού Μνημονίου Συνεργασίας, στο οποίο περιγράφονται οι ειδικότεροι όροι της συνεργασίας των Ιδρυμάτων και εξειδικεύονται τα στοιχεία της απόφασης της παρ. 2 του άρθρου 101, καθώς και λοιπά στοιχεία σχετικά με τη διοργάνωση του προγράμματος. Για θέματα σχετικά με την ίδρυση, οργάνωση, διοίκηση και λειτουργία του προγράμματος του παρόντος εφαρμόζονται αναλόγως οι διατάξεις του παρόντος Κεφαλαίου.
Άρθρο 111
Οργάνωση και λειτουργία Κοινών Διεθνών Διιδρυματικών Προγραμμάτων Σπουδών
1. Ανώτατα Εκπαιδευτικά Ιδρύματα (Α.Ε.Ι.) που συμμετέχουν σε διακρατικές συμμαχίες Πανεπιστημίων στο πλαίσιο της πρωτοβουλίας της Ευρωπαϊκής Επιτροπής «Ευρωπαϊκά Πανεπιστήμια» δύνανται να ιδρύουν, να οργανώνουν και να λειτουργούν Κοινά Διεθνή Διιδρυματικά Προγράμματα Σπουδών (Κ.Δ.Δ.Π.Σ.) σύντομης διάρκειας και πρώτου, δεύτερου και τρίτου κύκλου.
2. Τα θέματα που σχετίζονται με τον καθορισμό και τη διαδικασία ανάδειξης των οργάνων διοίκησης, τον τρόπο διοίκησης και την οργάνωση των Κ.Δ.Δ.Π.Σ. πρώτου, δεύτερου και τρίτου κύκλου, ρυθμίζονται ελεύθερα από τα συνεργαζόμενα Ιδρύματα που συμμετέχουν στα «Ευρωπαϊκά Πανεπιστήμια», χωρίς περιορισμούς από τις διατάξεις του παρόντος, υπό την προϋπόθεση τήρησης του κανονιστικού πλαισίου του προγράμματος και των όρων της πρόσκλησης της Ευρωπαϊκής Επιτροπής.
3. Κ.Δ.Δ.Π.Σ. πρώτου, δεύτερου και τρίτου κύκλου, στα οποία συμμετέχουν Α.Ε.Ι. της ημεδαπής, δύνανται να πιστοποιούνται από την Εθνική Αρχή Ανώτατης Εκπαίδευσης (ΕΘ.Α.Α.Ε.). Κατά την πιστοποίησή τους εφαρμόζονται τα πρότυπα ποιότητας του Ευρωπαϊκού Χώρου Τριτοβάθμιας Εκπαίδευσης, χωρίς την εφαρμογή πρόσθετων εθνικών κριτηρίων ποιότητας, σύμφωνα με την Ευρωπαϊκή Οδηγία για τη Διασφάλιση Ποιότητας των κοινών προγραμμάτων σπουδών (European Approach for Quality Assurance of Joint Programmes). Δεν απαιτείται η πιστοποίηση Κ.Δ.Δ.Π.Σ., στα οποία συμμετέχουν Α.Ε.Ι. της ημεδαπής, εφόσον έχουν πιστοποιηθεί από οποιαδήποτε Ευρωπαϊκή Αρχή Πιστοποίησης, μέλος του Ευρωπαϊκού Οργανισμού για τη Διασφάλιση Ποιότητας στην Τριτοβάθμια Εκπαίδευση (European Association for Quality Assurance in Higher Education).
4. Μαθήματα ή άλλες εκπαιδευτικές δραστηριότητες που παρέχονται στο πλαίσιο Κ.Δ.Δ.Π.Σ. πρώτου κύκλου ή σύντομης διάρκειας, στο οποίο συμμετέχει το Α.Ε.Ι., δύνανται να συμπεριλαμβάνονται στον ιδρυματικό κατάλογο μαθημάτων.
5. Φοιτητές προγραμμάτων σπουδών πρώτου κύκλου δύνανται να επιλέγουν μαθήματα ή άλλες εκπαιδευτικές δραστηριότητες που παρέχονται στο πλαίσιο Κ.Δ.Δ.Π.Σ. πρώτου κύκλου ή σύντομης διάρκειας, στις οποίες συμμετέχει το Α.Ε.Ι. στο οποίο φοιτούν, πέραν των υποχρεώσεων που απορρέουν από το πρόγραμμα σπουδών στο οποίο είναι εγγεγραμμένοι. Με απόφαση της Συνέλευσης του Τμήματος, κατόπιν αίτησης του φοιτητή, δύναται να αναγνωρίζεται και να προσμετράται η επιτυχής αξιολόγηση σε μαθήματα ή άλλες εκπαιδευτικές δραστηριότητες στο πλαίσιο Κ.Δ.Δ.Π.Σ. πρώτου κύκλου, στις οποίες συμμετέχει το Α.Ε.Ι., για την ολοκλήρωση των σπουδών και να απονέμεται ο αντίστοιχος αριθμός πιστωτικών μονάδων (ECTS) που αντιστοιχεί ανά περίπτωση, εφόσον αυτό επιτρέπεται από τους όρους του προγράμματος.
6. Η επιτυχής αξιολόγηση σε μαθήματα ή άλλες εκπαιδευτικές δραστηριότητες στο πλαίσιο Κ.Δ.Δ.Π.Σ. σύντομης διάρκειας ή πρώτου κύκλου δύναται να αναγράφεται στο Παράρτημα Διπλώματος, σύμφωνα με τους όρους που καθορίζονται στον Εσωτερικό Κανονισμό του Ιδρύματος και εφόσον αυτό επιτρέπεται από τους όρους του προγράμματος.
ΚΕΦΑΛΑΙΟ ΙΒ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΚΕΝΤΡΩΝ ΕΠΙΜΟΡΦΩΣΗΣ ΚΑΙ ΔΙΑ ΒΙΟΥ ΜΑΘΗΣΗΣ
Άρθρο 112
Κέντρο Επιμόρφωσης και Διά Βίου Μάθησης
1. Με απόφαση της Συγκλήτου δύναται να ιδρύεται Κέντρο Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) στο Ανώτατο Εκπαιδευτικό Ίδρυμα (Α.Ε.Ι.). Η απόφαση ίδρυσης κοινοποιείται, με επιμέλεια του Α.Ε.Ι., στον Υπουργό Παιδείας και Θρησκευμάτων και στην Εθνική Αρχή Ανώτατης Εκπαίδευσης (ΕΘ.Α.Α.Ε.) εντός τριάντα (30) ημερών από την έκδοσή της.
2. Στην απόφαση ίδρυσης της παρ. 1 αναφέρονται κατ’ ελάχιστον τα ακόλουθα στοιχεία: α) η στρατηγική, β) οι στόχοι που επιδιώκονται, γ) οι δραστηριότητες που αναπτύσσονται στο πλαίσιο οργάνωσης και παροχής εκπαιδευτικών και επιμορφωτικών προγραμμάτων, καθώς και προγραμμάτων διά βίου μάθησης, δ) η λειτουργική υποστήριξη και ε) οι πόροι του Κ.Ε.ΔΙ.ΒΙ.Μ. Η απόφαση ίδρυσης του Κ.Ε.ΔΙ.ΒΙ.Μ. συνοδεύεται υποχρεωτικά από μελέτη βιωσιμότητας και σκοπιμότητας.
3. Το Κ.Ε.ΔΙ.ΒΙ.Μ. αποτελεί ανεξάρτητη ακαδημαϊκή μονάδα του Α.Ε.Ι. και έχει διακριτά όργανα διοίκησης από αυτά του Α.Ε.Ι.
Άρθρο 113
Σκοπός του Κέντρου Επιμόρφωσης 
και Διά Βίου Μάθησης
1. Σκοπός του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Ανώτατου Εκπαιδευτικού Ιδρύματος (Α.Ε.Ι.) είναι η οργάνωση των πάσης φύσεως εκπαιδευτικών και επιμορφωτικών προγραμμάτων, τα οποία δεν αφορούν σε προγράμματα τυπικής εκπαίδευσης.
Ειδικότερα, ως δράσεις των Κ.Ε.ΔΙ.ΒΙ.Μ. των Α.Ε.Ι. ορίζονται:
α) η οργάνωση, ανάπτυξη και παροχή προγραμμάτων επιμόρφωσης, μη τυπικής μάθησης, συνεχιζόμενης επαγγελματικής κατάρτισης, επανειδίκευσης, αναβάθμισης δεξιοτήτων, γενικής εκπαίδευσης ενηλίκων, συμβουλευτικής και επαγγελματικού προσανατολισμού και εν γένει προγραμμάτων διά βίου μάθησης προς τους φοιτητές και αποφοίτους των Α.Ε.Ι., αλλά και τον γενικό πληθυσμό,
β) η παροχή σύγχρονων γνώσεων και δεξιοτήτων με βάση την εξέλιξη της επιστήμης, της τεχνολογίας, της οικονομίας και τις μεταβολές που επιφέρουν στη δομή της απασχόλησης τα νέα επαγγέλματα και ειδικότητες,
γ) η ενίσχυση της εκπαίδευσης και κατάρτισης ενηλίκων με βάση τη διδακτική στόχων και την επίτευξη συγκεκριμένων μαθησιακών αποτελεσμάτων, σύμφωνα με τα ευρωπαϊκά και διεθνή πρότυπα,
δ) η οργάνωση, ανάπτυξη και παροχή προγραμμάτων με τη μορφή χειμερινών και θερινών σχολείων,
ε) η διοργάνωση ημερίδων, συνεδρίων και σεμιναρίων, σε θέματα που άπτονται των δραστηριοτήτων του Κέντρου,
στ) η ανάπτυξη και παραγωγή έντυπου και ψηφιακού εκπαιδευτικού υλικού,
ζ) η σύναψη συμβάσεων με σκοπό την οργάνωση και υλοποίηση προγραμμάτων για την επιμόρφωση προσωπικού φορέων του ιδιωτικού ή δημόσιου τομέα,
η) η εκπόνηση μελετών και γνωμοδοτήσεων, επί θεμάτων που άπτονται των δραστηριοτήτων του Κ.Ε.ΔΙ.ΒΙ.Μ.,
θ) η παρακολούθηση των εξελίξεων στο πεδίο της διά βίου μάθησης, των σχετικών ευρωπαϊκών και εθνικών πολιτικών, των θεσμικών μεταβολών και ρυθμίσεων, καθώς και η διαμόρφωση προτάσεων εκπαιδευτικής πολιτικής και ανάπτυξης της διά βίου μάθησης,
ι) η σύναψη προγραμματικών συμφωνιών που σχετίζονται με δράσεις του Κέντρου,
ια) η συνεργασία με Κ.Ε.ΔΙ.ΒΙ.Μ. άλλων Α.Ε.Ι., Πανεπιστήμια της αλλοδαπής, ερευνητικούς και τεχνολογικούς φορείς του άρθρου 13Α του ν. 4310/2014 (Α’ 258) και με λοιπούς ερευνητικούς και τεχνολογικούς φορείς για την ανάπτυξη εκπαιδευτικών δράσεων.
2. Η οργάνωση και ανάπτυξη δράσεων που εμπίπτουν στον σκοπό του Κ.Ε.ΔΙ.ΒΙ.Μ. δεν δύναται να αναπτύσσεται μεμονωμένα από το προσωπικό του Α.Ε.Ι. ή άλλες δομές του, εκτός αν αυτό προβλέπεται ρητώς από τη νομοθεσία.
3. Τα Κ.Ε.ΔΙ.ΒΙ.Μ. των Α.Ε.Ι. τηρούν υποχρεωτικά ιστοσελίδα σε διεύθυνση ενιαίου εντοπιστή χώρου (url) του Α.Ε.Ι., στην οποία περιλαμβάνονται όλα τα επιμορφωτικά προγράμματα του Κέντρου και τα στοιχεία των έργων/προγραμμάτων. Οι Επιστημονικοί Υπεύθυνοι επιμορφωτικών προγραμμάτων δύνανται να τηρούν επιμέρους ιστοσελίδες, οι οποίες τηρούνται σε διεύθυνση ενιαίου εντοπιστή χώρου (url) του Α.Ε.Ι.
4. Τα Κ.Ε.ΔΙ.ΒΙ.Μ. των Α.Ε.Ι. διέπονται αποκλειστικά από τις διατάξεις του παρόντος Κεφαλαίου, εντάσσονται αυτοδικαίως μετά την ίδρυσή τους στο Μητρώο Κέντρων Διά Βίου Μάθησης (Κ.Δ.Β.Μ.) της περ. α) της παρ. 1 του άρθρου 61 του ν. 4763/2020 (Α’ 254) της Γενικής Γραμματείας Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας και εξαιρούνται της εφαρμογής των άρθρων 52 έως 62, 65 και 66 του ν. 4763/2020, πλην της υποχρέωσης ενημέρωσης του πληροφοριακού συστήματος του άρθρου 61 το αργότερο έως τις 30 Ιουνίου κάθε έτους σύμφωνα με όσα ορίζονται στο άρθρο 63 του ίδιου ως άνω νόμου.
5. Τα ΚΕ.ΔΙ.ΒΙ.Μ. των Α.Ε.Ι. αξιολογούνται και πιστοποιούνται περιοδικά από την Εθνική Αρχή Ανώτατης Εκπαίδευσης κάθε πέντε (5) έτη σύμφωνα με ειδικά διαμορφωμένα κριτήρια και δείκτες για τη διασφάλιση της ποιότητας των προγραμμάτων που οργανώνουν και προσφέρουν. Επίσης αξιολογούνται σύμφωνα με το Εσωτερικό Σύστημα Διασφάλισης Ποιότητας (Ε.Σ.Δ.Π.) κάθε Α.Ε.Ι.
Άρθρο 114
Όργανα διοίκησης του Κέντρου Επιμόρφωσης και Διά Βίου Μάθησης
1. Ως όργανα διοίκησης του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Ανώτατου Εκπαιδευτικού Ιδρύματος (Α.Ε.Ι.) ορίζονται:
α) Το Συμβούλιο του Κ.Ε.ΔΙ.ΒΙ.Μ.,
β) ο Πρόεδρος του Συμβουλίου του Κ.Ε.ΔΙ.ΒΙ.Μ.
2. Με απόφαση της Συγκλήτου συγκροτείται το Συμβούλιο του Κ.Ε.ΔΙ.ΒΙ.Μ., το οποίο αποτελείται από τον Πρύτανη ή έναν (1) από τους Αντιπρυτάνεις, στον οποίο ανατίθεται ο τομέας της διά βίου μάθησης, ως Πρόεδρό του, και έναν (1) εκπρόσωπο από κάθε Σχολή του Α.Ε.Ι., μετά από εισήγηση της Κοσμητείας.
3. Ως μέλη του Συμβουλίου του Κ.Ε.ΔΙ.ΒΙ.Μ. ορίζονται μέλη Διδακτικού Ερευνητικού Προσωπικού (Δ.Ε.Π.), κατά προτεραιότητα της βαθμίδας του Καθηγητή ή Αναπληρωτή Καθηγητή, οι οποίοι κατά προτίμηση διαθέτουν εκπαιδευτική εμπειρία, αλλά και πείρα στην οργάνωση και παροχή εκπαιδευτικών και επιμορφωτικών προγραμμάτων διά βίου εκπαίδευσης, καθώς και τον σχεδιασμό, τη διοίκηση και τη διαχείριση έργων. Τα μέλη του Συμβουλίου αντιπροσωπεύουν όσο το δυνατόν περισσότερο τους επιστημονικούς κλάδους που θεραπεύει το Α.Ε.Ι. Η θητεία των μελών του Συμβουλίου του Κ.Ε.ΔΙ.ΒΙ.Μ. είναι τριετής.
4. Στο Κ.Ε.ΔΙ.ΒΙ.Μ. ορίζεται Διευθυντής Επιμόρφωσης, με απόφαση της Συγκλήτου, κατόπιν δημόσιας πρόσκλησης προς την ακαδημαϊκή κοινότητα του Α.Ε.Ι., η οποία επισπεύδεται με επιμέλεια του Πρύτανη του Α.Ε.Ι. Ο Διευθυντής Επιμόρφωσης συμμετέχει στο Συμβούλιο του Κ.Ε.ΔΙ.ΒΙ.Μ. χωρίς δικαίωμα ψήφου.
Άρθρο 115
Συμβούλιο του Κέντρου Επιμόρφωσης 
και Διά Βίου Μάθησης
1. Το Συμβούλιο του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) έχει τις ακόλουθες αρμοδιότητες:
α) διαμορφώνει την πολιτική του Κ.Ε.ΔΙ.ΒΙ.Μ. για την ανάπτυξη των έργων και των προγραμμάτων επιμόρφωσης, συνεχιζόμενης εκπαίδευσης, κατάρτισης και εν γένει διά βίου μάθησης σύμφωνα με το στρατηγικό σχέδιο του Ανώτατου Εκπαιδευτικού Ιδρύματος (Α.Ε.Ι.),
β) αξιολογεί και εγκρίνει τα αιτήματα ίδρυσης νέων επιμορφωτικών και εκπαιδευτικών προγραμμάτων του Κ.Ε.ΔΙ.ΒΙ.Μ. σύμφωνα με το άρθρο 121, τα διαβιβάζει προς το Υπουργείο Παιδείας και Θρησκευμάτων και την Εθνική Αρχή Ανώτατης Εκπαίδευσης (ΕΘ.Α.Α.Ε.) και κοινοποιεί τις σχετικές αποφάσεις προς τη Σύγκλητο και το Συμβούλιο Διοίκησης του Α.Ε.Ι.,
γ) συγκροτεί επιτροπές εμπειρογνωμόνων με σκοπό τη βελτίωση της ποιότητας, της προσβασιμότητας και της αποτελεσματικότητας των προγραμμάτων του Κ.Ε.ΔΙ.ΒΙ.Μ. και τη σύνδεσή τους με τις ανάγκες της αγοράς εργασίας,
δ) εποπτεύει τη λειτουργία των εκπαιδευτικών προγραμμάτων επιμόρφωσης, συνεχιζόμενης εκπαίδευσης, κατάρτισης και εν γένει διά βίου μάθησης,
ε) διατυπώνει γνώμη προς τη Σύγκλητο για τον πενταετή αναπτυξιακό προγραμματισμό του Κ.Ε.ΔΙ.ΒΙ.Μ. και συντάσσει ετήσιο σχέδιο δράσης, το οποίο κοινοποιεί προς τη Σύγκλητο και το Συμβούλιο Διοίκησης του Α.Ε.Ι.,
στ) εισηγείται προς τη Σύγκλητο την κατάρτιση του Εσωτερικού Κανονισμού Λειτουργίας του Κ.Ε.ΔΙ.ΒΙ.Μ. και την οργανωτική δομή των υπηρεσιών του,
ζ) αναθέτει την εκπόνηση μελετών και ερευνών που αφορούν στις αρμοδιότητες του Κ.Ε.ΔΙ.ΒΙ.Μ. ή τη διενέργεια εισηγήσεων σε εξειδικευμένα θέματα που άπτονται των αρμοδιοτήτων αυτού,
η) καθορίζει τη διαδικασία εσωτερικής αξιολόγησης των προγραμμάτων του Κ.Ε.ΔΙ.ΒΙ.Μ. και κοινοποιεί αυτά προς την ΕΘ.Α.Α.Ε. για την πιστοποίησή τους,
θ) αξιολογεί περιοδικά τα εκπαιδευτικά προγράμματα του Κ.Ε.ΔΙ.ΒΙ.Μ., την προσβασιμότητα, τη βιωσιμότητα και τη σκοπιμότητά τους,
ι) εισηγείται στα όργανα διοίκησης του Ειδικού Λογαριασμού Κονδυλίων Έρευνας (Ε.Λ.Κ.Ε.) θέματα σχετικά με τη διαχείριση των επιμορφωτικών προγραμμάτων ως έργων/προγραμμάτων του Ε.Λ.Κ.Ε. και τη συνεργασία των Ε.Λ.Κ.Ε. και Κ.Ε.ΔΙ.ΒΙ.Μ., καθώς και τη συνεργασία με την Εταιρία Αξιοποίησης και Διαχείρισης της Περιουσίας του Ιδρύματος,
ια) οργανώνει ημερίδες, συνέδρια και σεμινάρια του Κ.Ε.ΔΙ.ΒΙ.Μ.,
ιβ) εισηγείται το ποσοστό παρακράτησης επί των εσόδων των προγραμμάτων που διαχειρίζεται το Κέντρο προς το Συμβούλιο Διοίκησης, ως πόρο κάλυψης των γενικών εξόδων του Κ.Ε.ΔΙ.ΒΙ.Μ.,
ιγ) διατυπώνει γνώμη προς τη Σύγκλητο για την επιλογή του Διευθυντή Επιμόρφωσης του Κ.Ε.ΔΙ.ΒΙ.Μ.,
ιδ) διασφαλίζει τη φυσική και ηλεκτρονική προσβασιμότητα των ατόμων με αναπηρία και με ειδικές εκπαιδευτικές ανάγκες στα προγράμματα του Κ.Ε.ΔΙ.ΒΙ.Μ.,
ιε) εισηγείται προς το Συμβούλιο Διοίκησης του Α.Ε.Ι. την έγκριση του αρχικού προϋπολογισμού και ενημερώνει για κάθε τροποποίηση του προϋπολογισμού κατά τη διάρκεια του έτους, εφόσον αυτή δεν υπερβαίνει συνολικά το είκοσι πέντε τοις εκατό (25%) του αρχικού εγκεκριμένου προϋπολογισμού του Κ.Ε.ΔΙ.ΒΙ.Μ.,
ιστ) εισηγείται στη Σύγκλητο του Α.Ε.Ι. την έγκριση του απολογισμού του Κ.Ε.ΔΙ.ΒΙ.Μ., καταρτίζει και κοινοποιεί στη Σύγκλητο έκθεση πεπραγμένων,
ιζ) αποφασίζει την παροχή κινήτρων για την αύξηση της συμμετοχής στα προγράμματα του Κ.Ε.ΔΙ.ΒΙ.Μ. και καταρτίζει την πολιτική μείωσης τελών για τη συμμετοχή μελών κοινωνικά ευπαθών ομάδων, ατόμων με αναπηρία/χρόνια πάθηση, ανέργων, φοιτητών και λοιπών κατηγοριών,
ιη) εγκρίνει τις δαπάνες που είναι αναγκαίες για τη λειτουργία του Κ.Ε.ΔΙ.ΒΙ.Μ. σύμφωνα με τον εγκεκριμένο προϋπολογισμό και εγκρίνει την αναμόρφωση του προϋπολογισμού με την επιφύλαξη της περ. ιε),
ιθ) αποφασίζει τις πολιτικές προβολής και δημοσιότητας των επιμορφωτικών προγραμμάτων και δράσεων του Κ.Ε.ΔΙ.ΒΙ.Μ. και για τον σκοπό αυτόν καταρτίζει κανόνες δημοσιότητας,
κ) συνεργάζεται με όλες τις υπηρεσίες του Ανώτατου Εκπαιδευτικού Ιδρύματος (Α.Ε.Ι.) για την ορθή λειτουργία και υλοποίηση των εκπαιδευτικών προγραμμάτων που διαχειρίζεται,
κα) εγκρίνει την εγγραφή των εκπαιδευτών στο Μητρώο Εκπαιδευτών του Κ.Ε.ΔΙ.ΒΙ.Μ.,
κβ) συνεργάζεται με τον Ε.Λ.Κ.Ε. για την παρακολούθηση της είσπραξης των πόρων του,
κγ) εγκρίνει τη σύναψη συμφωνιών με συνεργαζόμενους φορείς, καθώς και πάσης φύσεως συμβάσεων συνεργασίας και προγραμματικών συμφωνιών,
κδ) ασκεί κάθε άλλη αρμοδιότητα που άπτεται των αρμοδιοτήτων του Κ.Ε.ΔΙ.ΒΙ.Μ. και δεν έχει ανατεθεί ειδικά σε άλλο όργανο.
2. Με απόφαση του Συμβουλίου του Κ.Ε.ΔΙ.ΒΙ.Μ. δύναται να μεταβιβάζεται μέρος των αρμοδιοτήτων του προς τον Πρόεδρο του Συμβουλίου.
Άρθρο 116
Πρόεδρος του Συμβουλίου
1. Ο Πρόεδρος του Συμβουλίου του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) έχει τις εξής αρμοδιότητες:
α) προεδρεύει των εργασιών του Συμβουλίου του Κ.Ε.ΔΙ.ΒΙ.Μ., καταρτίζει την ημερήσια διάταξη και εισηγείται τα θέματα αυτής ή ορίζει άλλον εισηγητή,
β) επιβλέπει την εφαρμογή της πολιτικής και την υλοποίηση του στρατηγικού σχεδίου του Κ.Ε.ΔΙ.ΒΙ.Μ.,
γ) μεριμνά για την εφαρμογή των αποφάσεων του Συμβουλίου και του Εσωτερικού Κανονισμού Λειτουργίας του Κ.Ε.ΔΙ.ΒΙ.Μ.,
δ) προΐσταται των υπηρεσιών του Κ.Ε.ΔΙ.ΒΙ.Μ. και εισηγείται προς κάθε υπηρεσία ή αρμόδιο όργανο του Α.Ε.Ι. για θέματα που άπτονται των αρμοδιοτήτων του Κ.Ε.ΔΙ.ΒΙ.Μ.,
ε) εισηγείται στη Σύγκλητο του Α.Ε.Ι., ύστερα από γνώμη του Συμβουλίου του Κ.Ε.ΔΙ.ΒΙ.Μ., την επιλογή του Διευθυντή Επιμόρφωσης,
στ) υπογράφει τα πιστοποιητικά που απονέμει το Κ.Ε.ΔΙ.ΒΙ.Μ., μετά από βεβαίωση του Επιστημονικού και του Ακαδημαϊκού Υπευθύνου για την επιτυχή ολοκλήρωση κάθε προγράμματος,
ζ) παρακολουθεί και λαμβάνει κάθε αναγκαίο μέτρο για την ορθή λειτουργία του Κέντρου.
2. Με πράξη του Προέδρου του Κ.Ε.ΔΙ.ΒΙ.Μ., δύναται να εξουσιοδοτείται άλλο μέλος του Συμβουλίου για την άσκηση μέρους των αρμοδιοτήτων της παρ. 1.
Άρθρο 117
Διευθυντής Επιμόρφωσης - Λοιπό προσωπικό
1. Ο Διευθυντής Επιμόρφωσης του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) ορίζεται με απόφαση της Συγκλήτου του Α.Ε.Ι. σύμφωνα με την παρ. 4 του άρθρου 114 και έχει θητεία παράλληλη με αυτή του Συμβουλίου του Κέντρου.
2. Ως Διευθυντής Επιμόρφωσης δύναται να ορίζεται μέλος Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.) ή Εργαστηριακού Διδακτικού Προσωπικού (Ε.ΔΙ.Π.) του Α.Ε.Ι. με εμπειρία στον σχεδιασμό, την υλοποίηση ή αξιολόγηση έργων εκπαίδευσης, επιμόρφωσης και κατάρτισης. Ο Διευθυντής δεν δικαιούται επιπλέον αμοιβή ή αποζημίωση για την άσκηση των καθηκόντων του.
3. Ο Διευθυντής Επιμόρφωσης έχει τις ακόλουθες αρμοδιότητες:
α) υποστηρίζει τα όργανα διοίκησης του Κ.Ε.ΔΙ.ΒΙ.Μ. στην υλοποίηση της πολιτικής του Κέντρου ως προς τη διά βίου μάθηση,
β) εποπτεύει και συντονίζει την παροχή των υπηρεσιών του Κ.Ε.ΔΙ.ΒΙ.Μ., την οργάνωση και υλοποίηση των προγραμμάτων του, παρακολουθεί το θεσμικό πλαίσιο σχετικά με τη διά βίου μάθηση, καθώς και τις εξελίξεις σε εθνικό και διεθνές επίπεδο,
γ) επιμελείται της ποιοτικής αναβάθμισης των προγραμμάτων επιμόρφωσης, κατάρτισης, συνεχιζόμενης εκπαίδευσης και εν γένει διά βίου μάθησης με βάση τη θεωρία και τις τεχνικές εκπαίδευσης ενηλίκων,
δ) παρακολουθεί και μεριμνά για την υλοποίηση των αποφάσεων των οργάνων διοίκησης του Κ.Ε.ΔΙ.ΒΙ.Μ. ως προς την ανάπτυξη της διά βίου μάθησης,
ε) συνεργάζεται με τους Επιστημονικούς Υπευθύνους των προγραμμάτων και τους Ακαδημαϊκούς Υπευθύνους αυτών για κάθε αναγκαίο θέμα σχετικό με την παρακολούθηση των προγραμμάτων που παρέχονται μέσω του του Κ.Ε.ΔΙ.ΒΙ.Μ.,
στ) παρακολουθεί την εφαρμογή του ετήσιου σχεδίου δράσης και του πολυετούς αναπτυξιακού προγράμματος του Κ.Ε.ΔΙ.ΒΙ.Μ.,
ζ) είναι υπεύθυνος για την ορθή τήρηση του Μητρώου Εκπαιδευτών και του Μητρώου Εκπαιδευομένων του Κ.Ε.ΔΙ.ΒΙ.Μ.,
η) εισηγείται στα όργανα διοίκησης για θέματα που αφορούν στις λειτουργικές ανάγκες του Κ.Ε.ΔΙ.ΒΙ.Μ.,
θ) ασκεί κάθε άλλη αρμοδιότητα που του ανατίθεται από τα όργανα διοίκησης του Κ.Ε.ΔΙ.ΒΙ.Μ.
4. Το Κ.Ε.ΔΙ.ΒΙ.Μ. στελεχώνεται με τακτικό προσωπικό του Α.Ε.Ι. και με πρόσθετο επιστημονικό, διοικητικό και τεχνικό προσωπικό για την κάλυψη των αναγκών του μετά από απόφαση του Συμβουλίου του, το οποίο επιλέγεται σύμφωνα με το άρθρο 243. Οι δαπάνες της μισθοδοσίας του πρόσθετου προσωπικού βαρύνουν αποκλειστικά τον προϋπολογισμό στον οποίο πιστώνονται πόροι του Κ.Ε.ΔΙ.ΒΙ.Μ. και δεν βαρύνουν τον τακτικό προϋπολογισμό.
Άρθρο 118
Επιστημονικός Υπεύθυνος - 
Ακαδημαϊκός Υπεύθυνος
1. Με απόφαση του Συμβουλίου του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) ορίζονται ο Επιστημονικός Υπεύθυνος και ο Ακαδημαϊκός Υπεύθυνος ανά επιμορφωτικό πρόγραμμα του. ΚΕ.ΔΙ.ΒΙ.Μ. 
Ο Ακαδημαϊκός Υπεύθυνος δύναται να ταυτίζεται με τον Επιστημονικό Υπεύθυνο και διαθέτει αποδεδειγμένη γνώση ή εμπειρία στο αντικείμενο του προγράμματος, η οποία δύναται να προκύπτει από το εν γένει εκπαιδευτικό, ερευνητικό και επιστημονικό του έργο. Με την απόφαση του Συμβουλίου του Κ.Ε.ΔΙ.ΒΙ.Μ. καθορίζεται η θητεία του Επιστημονικού και του Ακαδημαϊκού Υπευθύνου, που δύναται να είναι ορισμένης ή αόριστης διάρκειας, ανάλογα με τη διάρκεια του επιμορφωτικού προγράμματος.
2. Ως Ακαδημαϊκοί Υπεύθυνοι προγραμμάτων δύναται να ορίζονται: α) μέλη Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) της ημεδαπής και αλλοδαπής, β) ομότιμοι Καθηγητές και αφυπηρετήσαντα μέλη Δ.Ε.Π. των Α.Ε.Ι., γ) μέλη Εργαστηριακού Διδακτικού Προσωπικού (Ε.ΔΙ.Π.), Ειδικού Εκπαιδευτικού Προσωπικού (Ε.Ε.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) των Α.Ε.Ι., δ) διακεκριμένοι επιστήμονες, συνεργαζόμενοι καθηγητές, εντεταλμένοι διδάσκοντες, επισκέπτες Καθηγητές, επισκέπτες ερευνητές, ερευνητές επί συμβάσει, αντίστοιχο προσωπικό ερευνητικών και τεχνολογικών φορέων, καθώς και διδάσκοντες στους οποίους ανατίθεται αυτοδύναμο διδακτικό έργο σε προγράμματα τυπικής εκπαίδευσης και ε) μεταδιδάκτορες. Με τον Εσωτερικό Κανονισμό Λειτουργίας του Κ.Ε.ΔΙ.ΒΙ.Μ. δύναται να καθορίζονται και άλλες κατηγορίες Ακαδημαϊκών Υπευθύνων. Ο Ακαδημαϊκός Υπεύθυνος έχει ως αρμοδιότητα την παρακολούθηση της εκπαιδευτικής διαδικασίας, την εκπόνηση ή έγκριση του εκπαιδευτικού υλικού, την επιλογή των εκπαιδευτών και την κατανομή του διδακτικού έργου, καθώς και κάθε άλλο ζήτημα για την υλοποίηση του προγράμματος.
3. Ως Επιστημονικός Υπεύθυνος ορίζεται το φυσικό πρόσωπο που προτείνεται να αναλάβει την ιδιότητα του Επιστημονικού Υπευθύνου έναντι του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι. κατά το άρθρο 234. Η ανάληψη της επιστημονικής ευθύνης ενός έργου/προγράμματος εγκρίνεται από την Επιτροπή Ερευνών του άρθρου 231. Ως Επιστημονικός Υπεύθυνος δύναται να ορίζεται ο Πρόεδρος ή άλλο μέλος του Συμβουλίου του Κ.Ε.ΔΙ.ΒΙ.Μ. ή άλλο φυσικό πρόσωπο που πληροί τις προϋποθέσεις που ισχύουν ανά Α.Ε.Ι. για τον ορισμό Επιστημονικού Υπευθύνου, σύμφωνα με το άρθρο 234, υπό την προϋπόθεση ότι το γνωστικό του αντικείμενο ή το εν γένει επιστημονικό ή ερευνητικό του έργο ή η επιστήμη που θεραπεύει σχετίζεται με τον ευρύτερο επιστημονικό κλάδο του προς έγκριση προγράμματος. Ο περιορισμός αυτός δεν ισχύει για προγράμματα που αφορούν σε οριζόντιες δεξιότητες.
Άρθρο 119
Κανονισμός Λειτουργίας του Κέντρου Επιμόρφωσης και Διά Βίου Μάθησης
1. Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), ύστερα από εισήγηση του Συμβουλίου του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.), καταρτίζεται ο Κανονισμός Λειτουργίας του.
2. Στον Κανονισμό Λειτουργίας προβλέπονται κατ’ ελάχιστον τα ακόλουθα:
α) τα θέματα λειτουργίας των οργάνων διοίκησης του Κ.Ε.ΔΙ.ΒΙ.Μ.,
β) η διαδικασία συγκρότησης του Συμβουλίου του Κ.Ε.ΔΙ.ΒΙ.Μ. και ανάδειξης τακτικού και αναπληρωματικού εκπροσώπου ανά Σχολή,
γ) τα θεματικά πεδία στα οποία οργανώνει προγράμματα το Κ.Ε.ΔΙ.ΒΙ.Μ.,
δ) το περιεχόμενο, η μορφή και η διαδικασία απονομής των πιστοποιητικών που βεβαιώνουν την επιτυχή παρακολούθηση των προγραμμάτων που διοργανώνει το Κ.Ε.ΔΙ.ΒΙ.Μ.,
ε) η διαδικασία εγγραφής των εκπαιδευομένων, τα ελάχιστα τυπικά προσόντα για την εγγραφή υποψηφίων για την παρακολούθηση προγραμμάτων του Κ.Ε.ΔΙ.ΒΙ.Μ., θέματα τήρησης του Μητρώου εκπαιδευομένων, καθώς και η διαδικασία έγκρισης ή απόρριψης των αιτήσεων παρακολούθησης επιμορφωτικών προγραμμάτων,
στ) τα δικαιώματα και οι υποχρεώσεις των εκπαιδευομένων,
ζ) η διαδικασία και οι προϋποθέσεις εγγραφής στο Μητρώο Εκπαιδευτών, πέραν αυτών που ορίζονται στην παρ. 3 του άρθρου 120, η διαδικασία αξιολόγησης των αιτήσεων εγγραφής και η διαδικασία κατάταξής τους σε θεματικά πεδία, σύμφωνα με τα προσόντα τους και την επιστημονική τους εξειδίκευση,
η) τα πρόσθετα τυπικά και ουσιαστικά προσόντα, που απαιτούνται ανά περίπτωση για την εγγραφή ενδιαφερομένων στο Μητρώο Εκπαιδευτών του Κ.Ε.ΔΙ.ΒΙ.Μ. ανά θεματικό πεδίο, καθώς και τα δικαιολογητικά που απαιτούνται ανά περίπτωση,
θ) τα δικαιώματα και οι υποχρεώσεις όλων των κατηγοριών εκπαιδευτών του Κ.Ε.ΔΙ.ΒΙ.Μ.,
ι) η διαδικασία έγκρισης των προγραμμάτων και τα στοιχεία που απαιτούνται ανά περίπτωση για την έγκριση,
ια) η διαδικασία ανάθεσης του εκπαιδευτικού και διδακτικού έργου στους εκπαιδευτές,
ιβ) η διαδικασία παρακολούθησης της οργάνωσης και παροχής των προγραμμάτων του Κ.Ε.ΔΙ.ΒΙ.Μ., καθώς και η διαδικασία περιοδικής αξιολόγησης των προγραμμάτων σε συνεργασία με τη Μονάδα Διασφάλισης Ποιότητας του Α.Ε.Ι.,
ιγ) τα θέματα δημοσιότητας των προγραμμάτων που παρέχονται από το Κ.Ε.ΔΙ.ΒΙ.Μ.,
ιδ) η διαδικασία παρακολούθησης των εισροών του Κ.Ε.ΔΙ.ΒΙ.Μ., καθώς και των εισροών των προγραμμάτων που διοργανώνονται μέσω αυτού,
ιε) η διαδικασία έγκρισης των δαπανών του Κ.Ε.ΔΙ.ΒΙ.Μ. και της οικονομικής διαχείρισης των πόρων του.
Άρθρο 120
Εκπαιδευτές - Μητρώα Εκπαιδευτών - Εκπαιδευομένων του Κέντρου Επιμόρφωσης και Διά Βίου Μάθησης
1. Ως εκπαιδευτές σε προγράμματα του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) δύναται να απασχοληθούν οι ακόλουθες κατηγορίες:
α) μέλη Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) της ημεδαπής και αλλοδαπής,
β) ερευνητές α’, β’, γ’ και δ’ βαθμίδας των ερευνητικών και τεχνολογικών φορέων του άρθρου 13Α του ν. 4310/2014 (Α’ 258) της ημεδαπής,
γ) μέλη Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) του Α.Ε.Ι.,
δ) επισκέπτες Καθηγητές, επισκέπτες ερευνητές, ερευνητές επί συμβάσει, συνεργαζόμενοι Καθηγητές και διδάσκοντες στους οποίους έχει ανατεθεί αυτοδύναμο διδακτικό έργο σε προγράμματα τυπικής εκπαίδευσης,
ε) εκπαιδευτές του Μητρώου της περ. α) της παρ. 3.
2. Για την απασχόλησή τους σε προγράμματα που διαχειρίζεται το Κ.Ε.ΔΙ.ΒΙ.Μ., όλες οι κατηγορίες εκπαιδευτών της παρ. 1 αμείβονται αποκλειστικά από τους πόρους των έργων/προγραμμάτων του Κ.Ε.ΔΙ.ΒΙ.Μ. ή από τους πόρους του Κ.Ε.ΔΙ.ΒΙ.Μ. Το ύψος της αμοιβής κάθε εκπαιδευτή καθορίζεται κατόπιν εισήγησης του Επιστημονικού Υπευθύνου του έργου προς την Επιτροπή Ερευνών. Το σύνολο των αποδοχών κάθε εκπαιδευτή από τη συμμετοχή του σε έργα/προγράμματα του Κ.Ε.ΔΙ.ΒΙ.Μ. δεν μπορεί να υπερβαίνει το όριο της παρ. 1 του άρθρου 28 του ν. 4354/2015 (Α’ 176).
3. Το Κ.Ε.ΔΙ.ΒΙ.Μ. τηρεί ηλεκτρονικά:
α) Μητρώο εκπαιδευτών, στο οποίο εγγράφονται ως εκπαιδευτές, φυσικά πρόσωπα που δεν εμπίπτουν στις περ. α) έως δ) της παρ. 1. Στο Μητρώο εκπαιδευτών δύναται να ενταχθούν φυσικά πρόσωπα που είναι κατ’ ελάχιστον κάτοχοι τίτλου σπουδών Α.Ε.Ι. της ημεδαπής ή αλλοδαπής και πληρούν τις προϋποθέσεις που καθορίζονται από τον Εσωτερικό Κανονισμό του Κ.Ε.ΔΙ.ΒΙ.Μ., κατόπιν υποβολής αίτησης και αξιολόγησής των τυπικών και ουσιαστικών προσόντων τους. Με απόφαση του Συμβουλίου του Κ.Ε.ΔΙ.ΒΙ.Μ., κατόπιν εισήγησης του Διευθυντή, εγκρίνεται η αίτηση ένταξής τους στο Μητρώο και κατατάσσονται σε ένα ή περισσότερα θεματικά πεδία του Μητρώου ανάλογα με τα προσόντα τους και την επιστημονική τους εξειδίκευση.
β) Μητρώο εκπαιδευομένων, στο οποίο καταχωρίζεται κάθε εκπαιδευόμενος που εγγράφεται στα προγράμματα του Κ.Ε.ΔΙ.ΒΙ.Μ. Στο μητρώο εκπαιδευομένων καταχωρίζονται τα αναγκαία στοιχεία των εκπαιδευομένων, τα προγράμματα στα οποία συμμετέχουν και ολοκληρώνουν επιτυχώς, καθώς και κάθε άλλο αναγκαίο στοιχείο που σχετίζεται με την παρακολούθηση των προγραμμάτων του Κέντρου.
Άρθρο 121
Επιμορφωτικά και εκπαιδευτικά προγράμματα
1. Τα εκπαιδευτικά ή επιμορφωτικά προγράμματα υλοποιούνται αποκλειστικά από το Κέντρο Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Ανώτατου Εκπαιδευτικού Ιδρύματος (Α.Ε.Ι.) ή σε συνεργασία με Κ.Ε.ΔΙ.ΒΙ.Μ. άλλων Α.Ε.Ι., Ερευνητικά Πανεπιστημιακά Ινστιτούτα (Ε.Π.Ι.), ερευνητικά κέντρα, τεχνολογικούς φορείς και ινστιτούτα της ημεδαπής του άρθρου 13Α του ν. 4310/2014 (Α’ 258), καθώς και με Ιδρύματα της αλλοδαπής.
2. Οι μέθοδοι υλοποίησης των προγραμμάτων δύναται να διαφέρουν ανά περίπτωση και διενεργούνται εν όλω ή εν μέρει διά ζώσης ή με τη χρήση μεθόδων σύγχρονης και ασύγχρονης εξ αποστάσεως εκπαίδευσης. Η πρόταση για την εκπόνηση εκπαιδευτικού ή επιμορφωτικού προγράμματος υποβάλλεται από τον Επιστημονικό Υπεύθυνο του προγράμματος προς το Συμβούλιο του Κ.Ε.ΔΙ.ΒΙ.Μ. Η πρόταση περιέχει κατ’ ελάχιστον τα ακόλουθα στοιχεία: α) τον τίτλο του προγράμματος, ο οποίος πρέπει να ανταποκρίνεται στο περιεχόμενό του, β) τη χρονική διάρκεια του προγράμματος και τις συνολικές ώρες επιμόρφωσης, γ) τη συνοπτική περιγραφή του προγράμματος και των επιδιωκόμενων στόχων, δ) το θεματικό πεδίο, ε) τη διάρθρωσή του σε επιμέρους ενότητες και τον αριθμό και το αντικείμενο τους, εάν υπάρχουν, στ) τον Ακαδημαϊκό Υπεύθυνο του προγράμματος, ζ) τις μεθόδους υλοποίησης του προγράμματος, η) ενδεικτικό εκπαιδευτικό υλικό, θ) τα ελάχιστα προσόντα που απαιτούνται για τη συμμετοχή των υποψηφίων, ι) το κόστος παρακολούθησης του προγράμματος, ια) τον ανώτατο αριθμό εκπαιδευομένων, εάν προτείνεται, ιβ) τον προσδιορισμό των μαθησιακών αποτελεσμάτων του προγράμματος και των επαγγελματικών αποτελεσμάτων (μικροδιαπιστευτήρια - microcredentials) ή τον αριθμό των πιστωτικών μονάδων (ECTS), που αποκτούνται από την επιτυχή ολοκλήρωση του προγράμματος ή κάθε επιμέρους ενότητας του προγράμματος, εάν διαρθρώνεται σε ενότητες, ιγ) τον τρόπο αξιολόγησης των εκπαιδευομένων, ιδ) τους συνεργαζόμενους φορείς υλοποίησης του προγράμματος και ιε) τον εκτιμώμενο προϋπολογισμό του προγράμματος.
Με τον Εσωτερικό Κανονισμό του Κ.Ε.ΔΙ.ΒΙ.Μ. δύνανται να ορίζονται επιπλέον στοιχεία που απαιτούνται κατά την υποβολή της πρότασης για την εκπόνηση εκπαιδευτικού ή επιμορφωτικού προγράμματος. Την υποβολή της πρότασης συνοδεύει απαραιτήτως μελέτη σκοπιμότητας και βιωσιμότητας του προγράμματος.
3. Με απόφαση του Συμβουλίου του Κ.Ε.ΔΙ.ΒΙ.Μ. εγκρίνεται η υλοποίηση των προγραμμάτων και τα βασικά στοιχεία τους. Η απόφαση έγκρισης αναρτάται στο πρόγραμμα «ΔΙΑΥΓΕΙΑ».
4. Με επιμέλεια του Συμβουλίου του Κ.Ε.ΔΙ.ΒΙ.Μ. κοινοποιείται στο Υπουργείο Παιδείας και Θρησκευμάτων και την Εθνική Αρχή Ανώτατης Εκπαίδευσης (ΕΘ.Α.Α.Ε.), σε εξαμηνιαία βάση, κατάλογος των εκπαιδευτικών και επιμορφωτικών προγραμμάτων που προσφέρονται μέσω του Κέντρου. Κάθε εκπαιδευτικό ή επιμορφωτικό πρόγραμμα, καθώς και τα βασικά στοιχεία αυτού αναρτώνται υποχρεωτικά στην επίσημη ιστοσελίδα του Κ.Ε.ΔΙ.ΒΙ.Μ., μετά από την έγκρισή του.
5. Η οικονομική διαχείριση των εσόδων κάθε επιμορφωτικού προγράμματος πραγματοποιείται μέσω έργου/προγράμματος του Ειδικού Λογαριασμού Κονδυλίων Έρευνας (Ε.Λ.Κ.Ε.). Σε ένα (1) έργο/πρόγραμμα του Ε.Λ.Κ.Ε. δύναται να πραγματοποιείται η οικονομική διαχείριση ενός (1) ή περισσοτέρων επιμορφωτικών και εκπαιδευτικών προγραμμάτων.
6. Τα Κ.Ε.ΔΙ.ΒΙ.Μ. δύνανται, κατόπιν απόφασης του Συμβουλίου του Κέντρου, να συμμετέχουν σε προσκλήσεις που επισπεύδονται από φορείς της περ. α) της παρ. 1 του άρθρου 14 του ν. 4270/2014 (Α’ 143) και απευθύνονται προς τα Κέντρα Διά Βίου Μάθησης (Κ.Δ.Β.Μ.) του Μητρώου Φορέων Διά Βίου Μάθησης του Υπουργείου Παιδείας και Θρησκευμάτων. Η οικονομική διαχείριση των πόρων πάσης φύσεως συγχρηματοδοτούμενων έργων και προγραμμάτων κατάρτισης και διά βίου μάθησης πραγματοποιείται μέσω των Ειδικών Λογαριασμών Κονδυλίων Έρευνας (Ε.Λ.Κ.Ε.) των Α.Ε.Ι. Ως Επιστημονικός Υπεύθυνος για τα ιδρυματικά έργα/προγράμματα ορίζεται ο Πρόεδρος ή μέλος του Συμβουλίου του Κέντρου μετά από σχετική απόφαση του Συμβουλίου ή άλλο μέλος Δ.Ε.Π. του Α.Ε.Ι. κατόπιν απόφασης του Συμβουλίου του Κ.Ε.ΔΙ.ΒΙ.Μ. Τα Κ.Ε.ΔΙ.ΒΙ.Μ. των Α.Ε.Ι. υποχρεούνται να εφαρμόζουν τους όρους που καθορίζονται στην πρόσκληση κάθε συγχρηματοδοτούμενης δράσης συνεχιζόμενης επαγγελματικής εκπαίδευσης και κατάρτισης και διά βίου μάθησης, τόσο ως προς τις προϋποθέσεις χρηματοδότησης, όσο και ως προς την υλοποίηση των δράσεων. Ειδικώς για τα συγχρηματοδοτούμενα έργα για τα οποία τίθενται ειδικότεροι όροι και προϋποθέσεις στην πρόσκληση του εκάστοτε φορέα για τον ορισμό του Επιστημονικού Υπευθύνου των έργων/προγραμμάτων, το Συμβούλιο του Κέντρου ορίζει Επιστημονικό Υπεύθυνο σύμφωνα με τους όρους της πρόσκλησης.
Άρθρο 122
Συνεργασία με άλλους φορείς
1. Το Κέντρο Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) δύναται να συνεργάζεται με Κ.Ε.ΔΙ.ΒΙ.Μ. άλλων Ανώτατων Εκπαιδευτικών Ιδρυμάτων (Α.Ε.Ι.), Ερευνητικά Πανεπιστημιακά Ινστιτούτα (Ε.Π.Ι.), ερευνητικά κέντρα, τεχνολογικούς φορείς και ινστιτούτα της ημεδαπής του άρθρου 13Α του ν. 4310/2014 (Α’ 258), αναγνωρισμένα ομοταγή Ιδρύματα της αλλοδαπής, άλλους φορείς τριτοβάθμιας εκπαίδευσης και επιστημονικούς φορείς του ιδιωτικού ή δημόσιου τομέα για την παροχή υπηρεσιών μη τυπικής εκπαίδευσης και διά βίου μάθησης.
2. Για την οργάνωση και παροχή εκπαιδευτικών και επιμορφωτικών προγραμμάτων διά βίου εκπαίδευσης κατόπιν συνεργασίας περισσοτέρων φορέων απαιτείται η σύναψη Συμφώνου Συνεργασίας μεταξύ των φορέων που συνεργάζονται, στο οποίο ορίζονται κατ’ ελάχιστον τα στοιχεία της παρ. 2 του άρθρου 121 ο φορέας που αναλαμβάνει την οικονομική διαχείριση του προγράμματος, η διανομή των πόρων μεταξύ των φορέων που συνεργάζονται, καθώς και οι υποχρεώσεις και τα δικαιώματα κάθε φορέα.
Άρθρο 123
Πόροι του Κέντρου Επιμόρφωσης και Διά Βίου Μάθησης
1. Το Κέντρο Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) είναι αποκλειστικά αυτοχρηματοδοτούμενο και δεν χρηματοδοτείται από τον τακτικό προϋπολογισμό του Ανώτατου Εκπαιδευτικού Ιδρύματος (Α.Ε.Ι.). Ειδικότερα, πόροι του Κ.Ε.ΔΙ.ΒΙ.Μ. είναι οι ακόλουθοι:
α) έσοδα από την οργάνωση και παροχή εκπαιδευτικών, επιμορφωτικών έργων και προγραμμάτων διά βίου μάθησης και συνεχιζόμενης κατάρτισης που διοργανώνονται με την επιμέλεια και εποπτεία του Κ.Ε.ΔΙ.ΒΙ.Μ.,
β) έσοδα από τη διοργάνωση σεμιναρίων και συνεδρίων,
γ) χρηματοδοτήσεις από επιχειρησιακά ή άλλα προγράμματα επιμόρφωσης και διά βίου μάθησης που συγχρηματοδοτούνται από την Ευρωπαϊκή Ένωση, καθώς και άλλους φορείς του δημόσιου ή ιδιωτικού τομέα ή διεθνείς οργανισμούς, που διοργανώνονται με την επιμέλεια και εποπτεία του Κέντρου,
δ) δωρεές, οικονομικές ενισχύσεις και χορηγίες που διατίθενται προς το Κ.Ε.ΔΙ.ΒΙ.Μ.,
ε) έσοδα από φορείς του δημόσιου ή ιδιωτικού τομέα που αναθέτουν στο Κ.Ε.ΔΙ.ΒΙ.Μ. την οργάνωση και υλοποίηση εκπαιδευτικών και επιμορφωτικών προγραμμάτων με συγκεκριμένο αντικείμενο για την επιμόρφωση ομάδας στόχου εκπαιδευομένων,
στ) έσοδα από την ανάπτυξη, παραγωγή και αξιοποίηση εκπαιδευτικού και λοιπού υλικού,
ζ) έσοδα από την εκπόνηση μελετών, την παροχή υπηρεσιών και την εκτέλεση επιμορφωτικών έργων που αφορούν στη διά βίου μάθηση,
η) έσοδα από τις κρατήσεις επί του προϋπολογισμού κάθε επιμορφωτικού έργου/προγράμματος που διοργανώνεται μέσω του Κ.Ε.ΔΙ.ΒΙ.Μ., το ύψος των οποίων καθορίζεται με απόφαση του Συμβουλίου Διοίκησης του Α.Ε.Ι. ως ποσοστό επί της κράτησης υπέρ του Ειδικού Λογαριασμού Κονδυλίων Έρευνας (Ε.Λ.Κ.Ε.), σύμφωνα με το άρθρο 237.
2. Η οικονομική διαχείριση των εσόδων της παρ. 1 πραγματοποιείται μέσω ενός έργου/προγράμματος του Ε.Λ.Κ.Ε. σε διακριτό κωδικό, με Επιστημονικό Υπεύθυνο τον Πρόεδρο του Κ.Ε.ΔΙ.ΒΙ.Μ., με την επιφύλαξη των έργων/προγραμμάτων για τα οποία απαιτείται από το οικείο κανονιστικό πλαίσιο, η διακριτή οικονομική διαχείριση πόρων.
ΚΕΦΑΛΑΙΟ ΙΓ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ 
ΑΚΑΔΗΜΑΪΚΩΝ ΒΙΒΛΙΟΘΗΚΩΝ
Άρθρο 124
Βιβλιοθήκες
1. Σε κάθε Α.Ε.Ι. ιδρύεται και λειτουργεί ενιαία κεντρική βιβλιοθήκη ως αυτοτελής και αποκεντρωμένη μονάδα του Α.Ε.Ι. με τίτλο «Βιβλιοθήκη και Κέντρο Πληροφόρησης (τίτλος ιδρύματος)». Αποστολή της ενιαίας κεντρικής βιβλιοθήκης είναι η ενίσχυση και υποστήριξη των εκπαιδευτικών και ερευνητικών δραστηριοτήτων του Α.Ε.Ι., του προσωπικού και των φοιτητών του Α.Ε.Ι. Ειδικότερα, η ενιαία κεντρική βιβλιοθήκη του Α.Ε.Ι. έχει ως αντικείμενο: α) την παροχή επιστημονικής και ερευνητικής πληροφόρησης και τη λειτουργία ως Κέντρου Πληροφόρησης προς τα μέλη της πανεπιστημιακής κοινότητας, β) τη συγκέντρωση όλων των πληροφοριακών πηγών στις οποίες έχει πρόσβαση το Α.Ε.Ι. και τη διάθεσή τους προς τα μέλη του Ιδρύματος, γ) τη συλλογή και οργάνωση του επιστημονικού έργου των μελών του Α.Ε.Ι. μέσω των αποθετηρίων, ψηφιακών βιβλιοθηκών και βάσεων δεδομένων επιστημονικών δημοσιεύσεων, καθώς και την προβολή και προώθηση του παραγόμενου έργου, δ) τη συμβολή στην ανάκτηση, διαχείριση, παροχή και διάθεση εξειδικευμένων πληροφοριών στην ευρύτερη εθνική και διεθνή κοινότητα, ε) την ουσιαστική συμμετοχή της σε κάθε δραστηριότητα για την παιδεία και τον πολιτισμό. Πρόσθετες αρμοδιότητες της ενιαίας κεντρικής βιβλιοθήκης μπορεί να καθορίζονται με τον Οργανισμό του Α.Ε.Ι.
2. Η ενιαία κεντρική βιβλιοθήκη βρίσκεται στην έδρα του Α.Ε.Ι. και δύναται να οργανώνει και να λειτουργεί παραρτήματα σε όλες τις περιοχές όπου λειτουργούν επιμέρους ακαδημαϊκές μονάδες του Α.Ε.Ι., επιπέδου Σχολής ή Τμήματος, για την εύρυθμη εξυπηρέτηση των μελών της πανεπιστημιακής κοινότητας, σύμφωνα με τη γεωγραφική διασπορά του Α.Ε.Ι., το μέγεθος και τον αριθμό των παραρτημάτων, το υπηρετούν προσωπικό και τις ανάγκες των μελών του διδακτικού και ερευνητικού προσωπικού και των φοιτητών του Α.Ε.Ι. Τα παραρτήματα καθορίζονται με τον Οργανισμό του Α.Ε.Ι., υπάγονται διοικητικά στην ενιαία κεντρική βιβλιοθήκη του ιδρύματος και αποτελούν ενιαίο με αυτή σύνολο τόσο ως προς τους ανθρώπινους πόρους όσο και ως προς την πολιτική ανάπτυξης και τη διαχείριση των οικονομικών πόρων. Η ενιαία κεντρική βιβλιοθήκη λειτουργεί σε επίπεδο διεύθυνσης, η δε διοικητική της διάρθρωση σε επιμέρους διοικητικές μονάδες καθορίζεται με τον Οργανισμό του Α.Ε.Ι.
Άρθρο 125
Σύνδεσμος Ελληνικών 
Ακαδημαϊκών Βιβλιοθηκών
1. Ο Σύνδεσμος Ελληνικών Ακαδημαϊκών Βιβλιοθηκών (Σ.Ε.Α.Β.), που συστάθηκε σύμφωνα με το άρθρο 17 του ν. 3404/2005 (Α’ 260), έχει ως σκοπό την εξοικονόμηση πόρων και την παροχή βελτιωμένων υπηρεσιών υποστήριξης του εκπαιδευτικού και ερευνητικού έργου των μελών του. Ειδικότερα, μεταξύ των στόχων του Σ.Ε.Α.Β. περιλαμβάνονται η συντονισμένη ανάπτυξη των συλλογών των επί μέρους κεντρικών βιβλιοθηκών, η δημιουργία συστήματος διαδανεισμού σε εθνικό επίπεδο, η χάραξη κοινής στρατηγικής στον τομέα της πρόσβασης σε ηλεκτρονικό υλικό με σκοπό την αποτελεσματικότερη διαχείριση των πηγών πληροφόρησης, η διάχυση των ερευνητικών αποτελεσμάτων, η πληροφοριακή παιδεία, η προώθηση της ανοικτής επιστήμης, η υποστήριξη των δημοσιεύσεων σε καθεστώς ανοικτής πρόσβασης, η ανάπτυξη συλλογής ανοικτών ακαδημαϊκών συγγραμμάτων, η υιοθέτηση κοινών προτύπων και δεικτών απόδοσης των υπηρεσιών των κεντρικών βιβλιοθηκών και η δημιουργία υπηρεσιών με σκοπό την κάλυψη των αναγκών προσβασιμότητας ατόμων με αναπηρία σε περιεχόμενο και ειδικότερα των έντυπο-ανάπηρων χρηστών των ακαδημαϊκών βιβλιοθηκών.
2. Μέλη του Σ.Ε.Α.Β. είναι τα Α.Ε.Ι. της χώρας, η Ακαδημία Αθηνών και η Εθνική Βιβλιοθήκη της Ελλάδος. Συνεργαζόμενα μέλη του Συνδέσμου μπορεί να είναι τα ερευνητικά κέντρα, ινστιτούτα και τεχνολογικοί φορείς του άρθρου 13Α του ν. 4310/2014 (Α’ 258) και λοιποί ερευνητικοί οργανισμοί της ημεδαπής, καθώς και νομικά πρόσωπα δημοσίου ή ιδιωτικού δικαίου που εποπτεύονται από άλλα υπουργεία.
ΚΕΦΑΛΑΙΟ ΙΔ’
ΘΕΜΑΤΑ ΑΠΟΔΟΧΩΝ ΕΚΠΑΙΔΕΥΤΙΚΟΥ ΠΡΟΣΩΠΙΚΟΥ ΓΙΑ ΤΗΝ ΠΑΡΟΧΗ 
ΔΙΔΑΚΤΙΚΟΥ ΕΡΓΟΥ
Άρθρο 126
Κανονισμός αποδοχών 
για την παροχή διδακτικού έργου
1. Με απόφαση του Συμβουλίου Διοίκησης του Ανώτατου Εκπαιδευτικού Ιδρύματος (Α.Ε.Ι.) καταρτίζεται Κανονισμός Αποδοχών για την παροχή διδακτικού έργου σε προγράμματα σπουδών δεύτερου και τρίτου κύκλου, Ξενόγλωσσα Προγράμματα Σπουδών (Ξ.Π.Σ.) και κάθε είδους εκπαιδευτικά προγράμματα του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.), που οργανώνονται από το Α.Ε.Ι. και για τα οποία προβλέπεται η καταβολή τελών φοίτησης.
2. Με τον Κανονισμό Αποδοχών καθορίζεται το ανώτατο όριο αμοιβής ανά διδακτική ώρα και ανά κατηγορία προγραμμάτων σπουδών για τις ακόλουθες κατηγορίες διδακτικού προσωπικού ανάλογα με τα προσόντα τους:
α) μέλη Διδακτικού Ερευνητικού Προσωπικού (Δ.Ε.Π.) των Α.Ε.Ι. ανά βαθμίδα,
β) μέλη Ειδικού Εκπαιδευτικού Προσωπικού (Ε.Ε.Π.) των Α.Ε.Ι.,
γ) μέλη Εργαστηριακού Διδακτικού Προσωπικού (Ε.ΔΙ.Π.) των Α.Ε.Ι.,
δ) μέλη Ειδικού Τεχνικού Εργαστηριακού Προσωπικού (Ε.Τ.Ε.Π.) των Α.Ε.Ι.,
ε) ομότιμοι Καθηγητές ή αφυπηρετήσαντα μέλη Δ.Ε.Π. των Α.Ε.Ι.,
στ) εντεταλμένοι διδάσκοντες,
ζ) επισκέπτες καθηγητές και επισκέπτες ερευνητές,
η) ερευνητές και ερευνητές επί συμβάσει του Α.Ε.Ι.,
θ) συνεργαζόμενοι καθηγητές,
ι) μεταδιδάκτορες του Α.Ε.Ι.,
ια) ερευνητές και ειδικοί λειτουργικοί επιστήμονες των ερευνητικών και τεχνολογικών φορέων του άρθρου 13Α του ν. 4310/2014 (Α’ 258) ή άλλων ερευνητικών οργανισμών της ημεδαπής και της αλλοδαπής,
ιβ) καθηγητές ιδρυμάτων της αλλοδαπής,
ιγ) επιστημονικοί συνεργάτες σε προγράμματα σπουδών δεύτερου κύκλου και επιμορφωτικά προγράμματα του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Α.Ε.Ι. Με τον Κανονισμό Αποδοχών δύναται να καθορίζεται το ανώτατο όριο εβδομαδιαίας απασχόλησης σε μεταπτυχιακά και ξενόγλωσσα προγράμματα σπουδών του Α.Ε.Ι.
3. Δικαίωμα αμοιβής για τη συμμετοχή σε προγράμματα της παρ. 1 έχει το διδακτικό προσωπικό των κατηγοριών α) έως δ) της παρ. 2 αποκλειστικά για την παροχή διδακτικού έργου που συνιστά πρόσθετη απασχόληση πέραν των ελάχιστων υποχρεώσεών του και υπό την προϋπόθεση ότι έχει εκπληρώσει τις ελάχιστες υποχρεώσεις του προς το Τμήμα στο οποίο υπηρετεί. Για τον σκοπό αυτό υποβάλλεται προς τον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι. υπεύθυνη δήλωση του διδάσκοντος περί τήρησης των όρων και προϋποθέσεων πρόσθετης απασχόλησης σε προγράμματα της παρ. 1. Ο εν λόγω περιορισμός δεν ισχύει για τις κατηγορίες διδακτικού προσωπικού που βρίσκονται σε νόμιμη άδεια. Η παρούσα εφαρμόζεται αναλόγως στο διδακτικό προσωπικό των περ. στ) έως ι) αποκλειστικά για την παροχή διδακτικού έργου που συνιστά πρόσθετη απασχόληση πέραν των ελάχιστων υποχρεώσεων που τους έχουν ανατεθεί με τη σύμβαση που έχουν συνάψει με το Α.Ε.Ι. Η υποβολή ψευδούς δήλωσης συνιστά πειθαρχικό παράπτωμα.
4. Ο Κανονισμός Αποδοχών εφαρμόζεται σε όλες τις κατηγορίες διδακτικού προσωπικού που παρέχουν διδακτικό έργο σε προγράμματα σπουδών δεύτερου και τρίτου κύκλου, Ξ.Π.Σ. και εκπαιδευτικά προγράμματα του Κ.Ε.ΔΙ.ΒΙ.Μ., συμπεριλαμβανομένων διιδρυματικών και κοινών προγραμμάτων με άλλα Α.Ε.Ι. και λοιπούς φορείς, εφόσον το Α.Ε.Ι. έχει τη διοικητική υποστήριξη του προγράμματος.
Άρθρο 127
Παροχή διδακτικού και ερευνητικού έργου 
από δημόσιους υπαλλήλους
1. Για το διδακτικό έργο σε προγράμματα πρώτου και δεύτερου κύκλου σπουδών, ξενόγλωσσα προγράμματα σπουδών και εκπαιδευτικά προγράμματα των Κέντρων Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) των Ανώτατων Εκπαιδευτικών Ιδρυμάτων (Α.Ε.Ι.), καθώς και για το ερευνητικό έργο προς τα Α.Ε.Ι. και ερευνητικούς και τεχνολογικούς φορείς, το οποίο παρέχεται από υπαλλήλους φορέων του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143), δεν εφαρμόζεται το άρθρο 31 του Κώδικα Κατάστασης Δημοσίων Πολιτικών Υπαλλήλων και Υπαλλήλων Ν.Π.Δ.Δ. (ν. 3528/2007 Α’ 26), περί της άδειας άσκησης ιδιωτικού έργου με αμοιβή, ή άλλες αντίστοιχες διατάξεις, υπό την προϋπόθεση ότι εκτελείται εκτός του ωραρίου εργασίας των υπαλλήλων. Σε κάθε άλλη περίπτωση απαιτείται προηγούμενη άδεια άσκησης ιδιωτικού έργου με αμοιβή.
2. Οι δημόσιοι υπάλληλοι της παρ. 1 διατηρούν την υποχρέωση έγγραφης ενημέρωσης της υπηρεσίας τους, αν αναλάβουν σχετική δραστηριότητα, γνωστοποιώντας τα ακόλουθα στοιχεία: α) το Α.Ε.Ι. ή τον ερευνητικό ή τεχνολογικό φορέα προς το οποίο θα παρασχεθεί το διδακτικό ή ερευνητικό έργο, β) το ακριβές αντικείμενο, γ) τη χρονική διάρκεια και δ) τις ημέρες και ώρες απασχόλησής τους ανά εβδομάδα. Η παράλειψη ενημέρωσης της υπηρεσίας εκ μέρους του υπαλλήλου συνιστά πειθαρχικό παράπτωμα, σύμφωνα με την περ. κε) της παρ. 1 του άρθρου 107 του ν. 3528/2007.
ΚΕΦΑΛΑΙΟ ΙΕ’
ΚΕΝΤΡΑ ΥΠΟΣΤΗΡΙΞΗΣ ΤΟΥ ΠΡΟΣΩΠΙΚΟΥ ΚΑΙ ΤΩΝ ΦΟΙΤΗΤΩΝ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 128
Κέντρο Ψυχολογικής και Συμβουλευτικής Υποστήριξης
1. Με απόφαση της Συγκλήτου συνιστάται σε κάθε Ανώτατο Εκπαιδευτικό Ίδρυμα (Α.Ε.Ι.) Κέντρο Ψυχολογικής και Συμβουλευτικής Υποστήριξης με αποστολή την παροχή υπηρεσιών ψυχολογικής και συμβουλευτικής υποστήριξης και την πρόληψη προβλημάτων ψυχικής υγείας των μελών της πανεπιστημιακής κοινότητας, και ιδίως των φοιτητών προγραμμάτων πρώτου, δεύτερου και τρίτου κύκλου σπουδών. Το Κέντρο Ψυχολογικής και Συμβουλευτικής Υποστήριξης του Α.Ε.Ι. δύναται να λειτουργεί υπό την ευθύνη πανεπιστημιακού εργαστηρίου ή πανεπιστημιακής κλινικής ή Ερευνητικού Ινστιτούτου (Ε.Ι.) του Α.Ε.Ι. που έχει ως σκοπό την παροχή υπηρεσιών ψυχικής υγείας ή υπό την ευθύνη της διοίκησης του Α.Ε.Ι.
2. Το Κέντρο εγκαθίσταται στην πόλη όπου εδρεύει το Α.Ε.Ι. και δύναται να ιδρύει παραρτήματα σε πόλεις όπου λειτουργούν ακαδημαϊκές μονάδες του Α.Ε.Ι., καθώς και να παρέχει υπηρεσίες ψυχολογικής υποστήριξης και συμβουλευτικής με τη χρήση ψηφιακών υποδομών και υπηρεσιών.
3. Το Κέντρο Ψυχολογικής και Συμβουλευτικής Υποστήριξης στελεχώνεται από ομάδα ψυχιάτρων, ψυχολόγων και κοινωνικών λειτουργών, που προέρχονται από μέλη Διδακτικού Ερευνητικού Προσωπικού (Δ.Ε.Π.), Εργαστηριακού Διδακτικού Προσωπικού (Ε.ΔΙ.Π.) του Α.Ε.Ι. ή μόνιμο προσωπικό αντίστοιχης ειδικότητας. Αν δεν υπάρχει μόνιμο προσωπικό των Α.Ε.Ι. αντίστοιχης ειδικότητας, το Κέντρο Ψυχολογικής και Συμβουλευτικής Υποστήριξης δύναται να στελεχώνεται από πρόσθετο προσωπικό ειδικότητας ψυχιάτρου, ψυχολόγου ή κοινωνικού λειτουργού, το οποίο επιλέγεται σύμφωνα με τη διαδικασία του άρθρου 243 και η μισθοδοσία του βαρύνει ίδιους πόρους του Α.Ε.Ι.
Άρθρο 129
Κέντρο υποστήριξης διδασκαλίας και μάθησης
Με απόφαση της Συγκλήτου συνιστάται σε κάθε Ανώτατο Εκπαιδευτικό Ίδρυμα (Α.Ε.Ι.) Κέντρο υποστήριξης διδασκαλίας και μάθησης με αποστολή την παροχή υπηρεσιών υποστήριξης, ενδυνάμωσης και συνεχούς βελτίωσης των διαδικασιών διδασκαλίας και μάθησης, σύμφωνα με τις σύγχρονες τάσεις της παιδαγωγικής, καθώς και την αξιοποίηση των νέων τεχνολογιών στη διδασκαλία για την ανάπτυξη της εξ αποστάσεως εκπαίδευσης. Με όμοια απόφαση εγκρίνεται ο Εσωτερικός Κανονισμός Λειτουργίας του Κέντρου.
Άρθρο 130
Συνήγορος του Φοιτητή
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνίσταται αυτοτελές Γραφείο με τίτλο «Συνήγορος του Φοιτητή», που έχει ως αποστολή τη διαμεσολάβηση μεταξύ φοιτητών και καθηγητών ή διοικητικών υπηρεσιών του ιδρύματος, την τήρηση της νομιμότητας στο πλαίσιο της ακαδημαϊκής ελευθερίας, την αντιμετώπιση φαινομένων κακοδιοίκησης και τη διαφύλαξη της εύρυθμης λειτουργίας του ιδρύματος. Ο Συνήγορος του Φοιτητή δεν έχει αρμοδιότητα σε θέματα εξετάσεων και βαθμολογίας των φοιτητών.
2. Ως Συνήγορος του Φοιτητή ορίζεται από τη Σύγκλητο του Ιδρύματος, ύστερα από πρόταση του Πρύτανη και γνώμη του Συμβουλίου Φοιτητών, μέλος Διδακτικού Ερευνητικού Προσωπικού (Δ.Ε.Π.) του Α.Ε.Ι. της βαθμίδας Καθηγητή ή Ομότιμος Καθηγητής του Α.Ε.Ι. Η θητεία του είναι ενός (1) ακαδημαϊκού έτους, με δυνατότητα ανανέωσης ετησίως για άλλα τρία (3) έτη. Η γνώμη του Συμβουλίου Φοιτητών υποβάλλεται εντός αποκλειστικής προθεσμίας ενός (1) μήνα από την υποβολή του αιτήματος παροχής γνώμης από τον Πρύτανη του Α.Ε.Ι. Εάν παρέλθει άπρακτη η προθεσμία του προηγούμενου εδαφίου, ο ορισμός πραγματοποιείται χωρίς αυτήν.
3. Για την άσκηση καθηκόντων του Συνηγόρου Φοιτητή δεν καταβάλλεται αμοιβή ή άλλου είδους παροχή ή αποζημίωση. Εάν ο Συνήγορος του Φοιτητή είναι εν ενεργεία μέλος Δ.Ε.Π., για όσο χρόνο διαρκεί η θητεία του μπορεί να απαλλαγεί από μέρος των διδακτικών ή διοικητικών καθηκόντων του ύστερα από απόφαση της Συνέλευσης του Τμήματος όπου υπηρετεί, ύστερα από αίτησή του.
4. Ο Συνήγορος του Φοιτητή ασκεί τις ακόλουθες αρμοδιότητες:
α) Διερευνά υποθέσεις, αυτεπαγγέλτως ή ύστερα από αναφορά φοιτητή, και μεσολαβεί στα αρμόδια όργανα του ιδρύματος για την επίλυσή τους. Για την επίτευξη της αποστολής του δύναται να ζητά από τις υπηρεσίες του ιδρύματος κάθε πληροφορία, έγγραφο ή άλλο αποδεικτικό στοιχείο για την υπόθεση, να εξετάζει πρόσωπα, να ενεργεί αυτοψία και να παραγγέλλει πραγματογνωμοσύνη. Αν διαπιστώσει ότι σε συγκεκριμένη υπόθεση δεν τηρείται η νομιμότητα, ότι παρατηρούνται φαινόμενα κακοδιοίκησης ή διαταράσσεται η εύρυθμη λειτουργία του ιδρύματος, συντάσσει πόρισμα το οποίο γνωστοποιεί στον καθηγητή τον οποίον αφορά ή την αρμόδια διοικητική υπηρεσία και τον φοιτητή που υπέβαλε την αναφορά, και μεσολαβεί με κάθε πρόσφορο τρόπο για την επίλυση του προβλήματος. Ο Συνήγορος του Φοιτητή μπορεί, με πράξη του, να θέτει στο αρχείο αναφορά που κρίνεται προδήλως αόριστη, αβάσιμη ή αστήρικτη. Αν κρίνει ότι υπάρχουν ενδείξεις για την τέλεση πειθαρχικού παραπτώματος, διαβιβάζει την υπόθεση στο αρμόδιο πειθαρχικό όργανο.
β) Παρέχει ενημέρωση στο προσωπικό και τους φοιτητές του ιδρύματος για τη λειτουργία, τις αρμοδιότητες και την αποστολή του Συνηγόρου του Φοιτητή.
γ) Σχεδιάζει και συντονίζει δράσεις εκπαίδευσης για τους φοιτητές και το προσωπικό του ιδρύματος, σε συνεργασία με άλλες μονάδες του ιδρύματος, καθώς και με εξωτερικούς φορείς, ιδίως με τον Συνήγορο του Πολίτη και τους Συνηγόρους Φοιτητών άλλων Α.Ε.Ι. της ημεδαπής και της αλλοδαπής.
δ) Συμμετέχει στη χάραξη εσωτερικών πολιτικών και στην ανάπτυξη εργαλείων για την ενίσχυση της ακεραιότητας και της διαφάνειας και συνεργάζεται με τα αρμόδια όργανα του Α.Ε.Ι. για τη σύνταξη του Κώδικα Δεοντολογίας του Α.Ε.Ι., Κανονισμού Διαχείρισης Φαινομένων Σύγκρουσης Συμφερόντων και πρωτοκόλλων αντιμετώπισης περιστατικών απάτης και διαφθοράς.
ε) Ενημερώνει και συνεργάζεται με τα όργανα διοίκησης του ιδρύματος, την Επιτροπή Δεοντολογίας, τη Μονάδα Εσωτερικού Ελέγχου, τον Σύμβουλο Ακεραιότητας του ιδρύματος και την οργανική μονάδα που είναι αρμόδια για θέματα διοικητικής υποστήριξης και ανθρώπινου δυναμικού, για την ανάπτυξη και εφαρμογή πολιτικών και προτύπων ακεραιότητας εντός του φορέα.
στ) Συντάσσει ετήσια έκθεση, την οποία υποβάλλει στον Πρύτανη, το Συμβούλιο Διοίκησης και τη Σύγκλητο του Α.Ε.Ι. για το έργο που επιτελέστηκε και την πορεία των υποθέσεων που χειρίστηκε, καθώς και προτάσεις για τη βελτίωση της αποτελεσματικότητας των υπηρεσιών του ιδρύματος. Τα πορίσματα του Συνηγόρου του Φοιτητή, καθώς και η ετήσια έκθεσή του δημοσιεύονται στον διαδικτυακό τόπο του ιδρύματος, με την επιφύλαξη του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (Γενικός Κανονισμός για την Προστασία Δεδομένων, ΕΕ L 119) και του ν. 4624/2019 (Α’ 137).
5. Με τον Εσωτερικό Κανονισμό του Α.Ε.Ι. προβλέπονται ειδικότερες αρμοδιότητες του Συνηγόρου του Φοιτητή.
ΚΕΦΑΛΑΙΟ ΙΣΤ’
ΠΑΝΕΠΙΣΤΗΜΙΑΚΑ ΚΕΝΤΡΑ ΕΡΕΥΝΑΣ 
ΚΑΙ ΚΑΙΝΟΤΟΜΙΑΣ
Άρθρο 131
Πανεπιστημιακά Κέντρα Έρευνας 
και Καινοτομίας - Διαδικασία ίδρυσης - Αποστολή
1. Με απόφαση της Συγκλήτου ιδρύεται σε κάθε Ανώτατο Εκπαιδευτικό Ίδρυμα (Α.Ε.Ι.) Πανεπιστημιακό Κέντρο Έρευνας και Καινοτομίας (ΠΑ.Κ.Ε.Κ.), ως αυτοτελής ερευνητική μονάδα. Αποστολή του ΠΑ.Κ.Ε.Κ. είναι η ανάπτυξη της βασικής, εφαρμοσμένης και διεπιστημονικού χαρακτήρα έρευνας στο πλαίσιο της Εθνικής Στρατηγικής Έρευνας, Τεχνολογικής Ανάπτυξης και Καινοτομίας και της Εθνικής Στρατηγικής Έξυπνης Εξειδίκευσης, η προαγωγή της διεπιστημονικής γνώσης, της τεχνολογίας και της καινοτομίας, η ανάπτυξη των γραμμάτων και των τεχνών, η διασφάλιση αποτελεσματικής αλληλεπίδρασης μεταξύ της εκπαίδευσης και της έρευνας, η κατάρτιση και αξιοποίηση ερευνητικού δυναμικού, καθώς και η ικανοποίηση των εκπαιδευτικών, ερευνητικών, κοινωνικών, πολιτιστικών και αναπτυξιακών αναγκών της χώρας και η συμβολή στην οικονομική ανάπτυξη σε τοπικό, εθνικό, ευρωπαϊκό και διεθνές επίπεδο. Τα ΠΑ.Κ.Ε.Κ. των Α.Ε.Ι. αξιολογούνται και πιστοποιούνται περιοδικά από την Εθνική Αρχή Ανώτατης Εκπαίδευσης κάθε πέντε (5) έτη σύμφωνα με ειδικά διαμορφωμένα κριτήρια και δείκτες για τη διασφάλιση της ποιότητας του παραγόμενου έργου τους. Επίσης αξιολογούνται ετησίως σύμφωνα με το Εσωτερικό Σύστημα Διασφάλισης Ποιότητας (Ε.Σ.Δ.Π.) κάθε Α.Ε.Ι.
2. Στο πλαίσιο επίτευξης της αποστολής του, το ΠΑ.Κ.Ε.Κ. δύναται:
α) να διεξάγει κάθε είδους έρευνα, ενισχύοντας τις ερευνητικές δραστηριότητες διεπιστημονικού χαρακτήρα εντός του Α.Ε.Ι. και να προάγει τη διεπιστημονική αριστεία και την καινοτομία,
β) να υποστηρίζει νέες δομές συνεργατικής έρευνας,
γ) να υλοποιεί ερευνητικά ή αναπτυξιακά έργα/προγράμματα και να διεξάγει βιομηχανική έρευνα για επιχειρήσεις και φορείς,
δ) να εκπονεί μελέτες και να παρέχει υπηρεσίες προς τρίτους, συμπεριλαμβανομένων των φορέων του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143),
ε) να αξιοποιεί οικονομικά τα ερευνητικά αποτελέσματα και την τεχνογνωσία που παράγεται από τις δραστηριότητές του,
στ) να συμβάλει στην εξειδίκευση των φοιτητών ή αποφοίτων των προγραμμάτων σπουδών πρώτου και δεύτερου κύκλου, καθώς και των διδακτόρων και μεταδιδακτόρων του Α.Ε.Ι. σε θεωρητικές και εφαρμοσμένες περιοχές διεπιστημονικών κλάδων, που θεραπεύονται από τις επιμέρους ακαδημαϊκές μονάδες των Α.Ε.Ι.,
ζ) να συμβάλει στη δημιουργία και χρήση κοινών ερευνητικών υποδομών,
η) να υποστηρίζει τις ερευνητικές ομάδες του Α.Ε.Ι. και να συμβάλει στη δημιουργία νέας γενιάς ερευνητών με υψηλό επίπεδο γνώσεων και διεπιστημονική γνώση,
θ) να συμμετέχει σε προγράμματα κινητικότητας ερευνητών,
ι) να συνεργάζεται με ΠΑ.Κ.Ε.Κ. άλλων Α.Ε.Ι., Πανεπιστήμια της αλλοδαπής, ερευνητικούς και τεχνολογικούς φορείς της ημεδαπής ή αλλοδαπής, διεθνείς οργανισμούς και φορείς, φορείς του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014, επιστημονικούς φορείς και ενώσεις, καθώς και με παραγωγικούς φορείς της ημεδαπής ή αλλοδαπής,
ια) να συνάπτει πάσης φύσεως συμφωνίες για τη δημιουργία δικτύων επιχειρήσεων και γνώσης, συστάδων επιχειρήσεων (clusters) και κοινοτήτων γνώσης και καινοτομίας,
ιβ) να διαμεσολαβεί στη διασύνδεση της έρευνας με την εκπαίδευση, την οικονομία, την κοινωνία και τον πολιτισμό,
ιγ) να συμβάλει στη διεθνοποίηση του Α.Ε.Ι. και την προσέλκυση νέων ερευνητών,
ιδ) να αναπτύσσει κάθε άλλη δραστηριότητα συναφή με την αποστολή του για την επίτευξη των σκοπών του.
3. Οι δραστηριότητες του ΠΑ.Κ.Ε.Κ. υποστηρίζονται από επιμέρους μεγάλες ή μικρές ερευνητικές ομάδες, καθεμία από τις οποίες ασχολείται με έναν θεματικό τομέα ή γνωστικά αντικείμενα ενός επιστημονικού κλάδου ή συνδυασμού επιστημονικών κλάδων. Κάθε ερευνητική ομάδα έχει ως στόχο τη διεξαγωγή έρευνας υψηλού επιπέδου. Η σύνθεση κάθε ερευνητικής ομάδας διαφέρει και δύναται να αποτελείται από: α) μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) των Α.Ε.Ι., β) επισκέπτες Καθηγητές, συνεργαζόμενους Καθηγητές, επισκέπτες ερευνητές, ερευνητές επί συμβάσει, εντεταλμένους διδάσκοντες και μεταδιδάκτορες, γ) ομότιμους Καθηγητές και αφυπηρετήσαντα μέλη Δ.Ε.Π. των Α.Ε.Ι., δ) ερευνητικό προσωπικό άλλων φορέων και ερευνητές άλλων ερευνητικών και τεχνολογικών φορέων, ε) υποψήφιους διδάκτορες και φοιτητές πρώτου και δεύτερου κύκλου σπουδών και στ) πρόσθετο ερευνητικό, επιστημονικό και εργαστηριακό προσωπικό, που απασχολείται μέσω του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι.
4. Με απόφαση της Συγκλήτου του Α.Ε.Ι., κατόπιν εισήγησης του Διοικητικού Συμβουλίου του ΠΑ.Κ.Ε.Κ., ιδρύονται, συγχωνεύονται, καταργούνται, μετονομάζονται Ερευνητικά Ινστιτούτα (Ε.Ι.) εντός του ΠΑ.Κ.Ε.Κ. Αντικείμενο κάθε Ε.Ι. είναι η προαγωγή της βασικής και εφαρμοσμένης έρευνας σε ένα (1) ή περισσότερα προκαθορισμένα γνωστικά αντικείμενα ενός (1) επιστημονικού κλάδου ή συνδυασμού επιστημονικών κλάδων και η υποστήριξη δραστηριοτήτων του ΠΑ.Κ.Ε.Κ.
5. Για την ίδρυση Ε.Ι. απαιτείται η υποβολή προς το ΠΑ.Κ.Ε.Κ. τεκμηριωμένης εισήγησης από οποιοδήποτε ενδιαφερόμενο μέλος Διδακτικού Ερευνητικού Προσωπικού (Δ.Ε.Π.) του Α.Ε.Ι., η οποία περιλαμβάνει:
α) την ερευνητική ομάδα που ασχολείται στον συγκεκριμένο θεματικό τομέα και πρόκειται να δραστηριοποιηθεί στο υπό ίδρυση Ε.Ι.,
β) τη μελέτη σκοπιμότητας και βιωσιμότητας του υπό ίδρυση Ε.Ι., στην οποία αναλύεται η ανάγκη που θα καλυφθεί από την ίδρυση του συγκεκριμένου Ε.Ι., η οποία δεν καλύπτεται από τα ήδη υφιστάμενα Ε.Ι. του ΠΑ.Κ.Ε.Κ., καθώς και την ύπαρξη επιστημονικών και κοινωνικοοικονομικών συνθηκών που καθιστούν αναγκαία την ίδρυσή του,
γ) την έκθεση συμβατότητας με το στρατηγικό σχέδιο και τον αναπτυξιακό προγραμματισμό του Α.Ε.Ι. και του ΠΑ.Κ.Ε.Κ., καθώς και έκθεση συμβατότητας με την Εθνική Στρατηγική Έρευνας, Τεχνολογικής Ανάπτυξης και Καινοτομίας ή την Εθνική Στρατηγική Έξυπνης Εξειδίκευσης,
δ) τον προτεινόμενο Επιστημονικό Διευθυντή του υπό ίδρυση Ε.Ι. κατά τα τρία (3) πρώτα έτη λειτουργίας του.
Άρθρο 132
Όργανα διοίκησης του Πανεπιστημιακού Κέντρου Έρευνας και Καινοτομίας
1. Όργανα διοίκησης του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.) είναι: α) το Διοικητικό Συμβούλιο και β) ο Πρόεδρος του Διοικητικού Συμβουλίου.
2. Με απόφαση του Συμβουλίου Διοίκησης του Α.Ε.Ι., κατόπιν εισήγησης του Πρύτανη, συγκροτείται το Διοικητικό Συμβούλιο του ΠΑ.Κ.Ε.Κ., το οποίο αποτελείται από: α) τον Πρύτανη ή τον αρμόδιο Αντιπρύτανη, στον οποίον έχει ανατεθεί ο τομέας της έρευνας, ως Πρόεδρο, β) τους Επιστημονικούς Διευθυντές των Ερευνητικών Ινστιτούτων (Ε.Ι.) του ΠΑ.Κ.Ε.Κ. και γ) έναν (1) εκπρόσωπο του προσωπικού της περ. β) της παρ. 3 του άρθρου 131 που απασχολείται στο ΠΑ.Κ.Ε.Κ. ή σε Ε.Ι. του ΠΑ.Κ.Ε.Κ.
3. Αν το ΠΑ.Κ.Ε.Κ. αριθμεί περισσότερα από οκτώ (8) Ε.Ι., το Διοικητικό Συμβούλιο αποτελείται από τον Πρύτανη ή τον αρμόδιο Αντιπρύτανη, πέντε (5) από τους Επιστημονικούς Διευθυντές των Ε.Ι. του ΠΑ.Κ.Ε.Κ. και τον εκπρόσωπο της περ. γ) της παρ. 2. Τα πέντε (5) μέλη, Επιστημονικοί Διευθυντές των Ε.Ι. του ΠΑ.Κ.Ε.Κ., αναδεικνύονται μετά από ψηφοφορία από το σύνολο των Επιστημονικών Διευθυντών, η οποία διεξάγεται ηλεκτρονικά. Η θητεία του Διοικητικού Συμβουλίου είναι τριετής. Κατά την πρώτη συνεδρίαση του Διοικητικού Συμβουλίου εκλέγεται ως Αντιπρόεδρος, ένας (1) από τους Διευθυντές που μετέχουν στο Διοικητικό Συμβούλιο. Το ένα (1) μέλος, εκπρόσωπος της περ. γ) της παρ. 2, εκλέγεται από το σύνολο του προσωπικού της περ. β) της παρ. 3 του άρθρου 131, που απασχολείται στο ΠΑ.Κ.Ε.Κ. ή σε Ερευνητικό Ινστιτούτο (Ε.Ι.) του ΠΑ.Κ.Ε.Κ. Το Διοικητικό Συμβούλιο του ΠΑ.Κ.Ε.Κ. συγκροτείται και λειτουργεί νόμιμα έστω και αν δεν έχει εκλεγεί ο εκπρόσωπος του προηγούμενου εδαφίου.
4. Αρμοδιότητες του Διοικητικού Συμβουλίου του ΠΑ.Κ.Ε.Κ. είναι:
α) η λήψη αποφάσεων για θέματα που αφορούν στη διοίκηση και τη λειτουργία του ΠΑ.Κ.Ε.Κ.,
β) η κατάρτιση Εσωτερικού Κανονισμού Λειτουργίας του ΠΑ.Κ.Ε.Κ. και η υποβολή αυτού προς έγκριση στη Σύγκλητο του Α.Ε.Ι.,
γ) η υποβολή γνώμης προς τη Σύγκλητο για την ίδρυση, συγχώνευση, κατάργηση ή μετονομασία των Ε.Ι.,
δ) η υποβολή εισήγησης για τον ορισμό Επιστημονικών Διευθυντών στα Ε.Ι.,
ε) η ρύθμιση θεμάτων λειτουργίας και χρήσης των κοινών ερευνητικών υποδομών και των λοιπών υποδομών του ΠΑ.Κ.Ε.Κ.,
στ) η σύνταξη και υποβολή προς τη Σύγκλητο τετραετούς αναπτυξιακού προγραμματισμού του ΠΑ.Κ.Ε.Κ.,
ζ) η διαχείριση και αξιοποίηση ερευνητικών αποτελεσμάτων που παράγονται από τις δραστηριότητες του ΠΑ.Κ.Ε.Κ.,
η) η υποβολή εισηγήσεων προς τα αρμόδια όργανα του Α.Ε.Ι. για τη χρήση ίδιων πόρων του Α.Ε.Ι. ή ταμειακών διαθεσίμων του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι. ή του Α.Ε.Ι. για την ανάπτυξη των δραστηριοτήτων του ΠΑ.Κ.Ε.Κ. και ιδίως των ερευνητικών και εργαστηριακών υποδομών του,
θ) η διαχείριση των πόρων του ΠΑ.Κ.Ε.Κ. μέσω του Ε.Λ.Κ.Ε. του Α.Ε.Ι.,
ι) η άσκηση κάθε άλλης αρμοδιότητας που του ανατίθεται από τον Εσωτερικό Κανονισμό Λειτουργίας, εφόσον σχετίζεται με την εκπλήρωση των σκοπών του ΠΑ.Κ.Ε.Κ.
5. Αρμοδιότητες του Προέδρου του Διοικητικού Συμβουλίου του ΠΑ.Κ.Ε.Κ. είναι:
α) η κατάρτιση της ημερήσιας διάταξης των συνεδριάσεων του Διοικητικού Συμβουλίου και η προεδρία κατά τις συνεδριάσεις του,
β) η εφαρμογή της πολιτικής και η παρακολούθηση της τήρησης του Εσωτερικού Κανονισμού Λειτουργίας του ΠΑ.Κ.Ε.Κ.,
γ) η εκπροσώπηση του ΠΑ.Κ.Ε.Κ. κατά τη σύναψη συμβάσεων ή συμφωνιών,
δ) ο συντονισμός των δραστηριοτήτων του ΠΑ.Κ.Ε.Κ. και η ευθύνη για την ορθή και εύρυθμη λειτουργία του,
ε) η εισήγηση θεμάτων προς τα όργανα διοίκησης του Α.Ε.Ι. για θέματα που άπτονται των αρμοδιοτήτων του ΠΑ.Κ.Ε.Κ.,
στ) η ανάληψη της επιστημονικής ευθύνης έργων/προγραμμάτων που αφορούν στην οικονομική διαχείριση πόρων του ΠΑ.Κ.Ε.Κ.,
ζ) η άσκηση κάθε άλλης αρμοδιότητας που του ανατίθεται από τον Εσωτερικό Κανονισμό Λειτουργίας 
του ΠΑ.Κ.Ε.Κ. και σχετίζεται με την εκπλήρωση των σκοπών του.
Άρθρο 133
Όργανα διοίκησης των Ερευνητικών Ινστιτούτων
1. Κάθε Ερευνητικό Ινστιτούτο (Ε.Ι.) έχει έναν (1) Επιστημονικό Διευθυντή, ο οποίος ορίζεται με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), κατόπιν δημόσιας πρόσκλησης. Η θητεία του Επιστημονικού Διευθυντή είναι τριετής με δυνατότητα ανανέωσης χωρίς περιορισμό.
2. Ο Επιστημονικός Διευθυντής του Ε.Ι. έχει ερευνητική δραστηριότητα σχετική με το αντικείμενο του Ε.Ι., εμπειρία στην προσέλκυση χρηματοδοτήσεων ερευνητικών έργων/προγραμμάτων και στην αξιοποίηση των αποτελεσμάτων της έρευνας, καθώς και διοικητική εμπειρία. Ως Επιστημονικός Διευθυντής δύναται να επιλεγεί οποιοδήποτε μέλος της ερευνητικής ομάδας του Ε.Ι. που έχει τα προσόντα του προηγούμενου εδαφίου και προέρχεται από μια (1) από τις κατηγορίες των περ. α) έως γ) του τρίτου εδαφίου της παρ. 3 του άρθρου 131.
3. Για την επιλογή του Επιστημονικού Διευθυντή του Ε.Ι. εκδίδεται δημόσια πρόσκληση από τον Πρόεδρο του Διοικητικού Συμβουλίου του ΠΑ.Κ.Ε.Κ. Η αξιολογική κατάταξη των υποψηφίων πραγματοποιείται από Επιτροπή Αξιολόγησης που συγκροτείται με απόφαση της Συγκλήτου κατόπιν εισήγησης του Διοικητικού Συμβουλίου του ΠΑ.Κ.Ε.Κ. Αν δεν υπάρχουν υποψηφιότητες για τη θέση του Επιστημονικού Διευθυντή, με απόφαση της Συγκλήτου, κατόπιν εισήγησης του Διοικητικού Συμβουλίου, ορίζεται ως Επιστημονικός Διευθυντής του Ε.Ι. ένα από τα μέλη της ερευνητικής ομάδας του Ε.Ι.
4. Αρμοδιότητες του Επιστημονικού Διευθυντή του Ε.Ι. είναι:
α) η εκπροσώπηση του Ε.Ι. κατά τη σύναψη συμβάσεων ή συμφωνιών που αφορούν στο Ε.Ι., οι οποίες συνυπογράφονται από το Α.Ε.Ι. ή τον Ε.Λ.Κ.Ε. του Α.Ε.Ι.,
β) ο συντονισμός των δραστηριοτήτων του Ε.Ι. και η ευθύνη για την ορθή και εύρυθμη λειτουργία του,
γ) η κατάρτιση της ερευνητικής και αναπτυξιακής πολιτικής του Ε.Ι.,
δ) η σύνταξη και υποβολή προς το Διοικητικό Συμβούλιο του ΠΑ.Κ.Ε.Κ. ετήσιου προϋπολογισμού, καθώς και ετήσιου απολογισμού των δραστηριοτήτων του Ε.Ι.,
ε) η υποβολή αναπτυξιακού σχεδίου του Ε.Ι. προς το Διοικητικό Συμβούλιο του ΠΑ.Κ.Ε.Κ.,
στ) η κατάρτιση, σε συνεργασία με τα υπόλοιπα μέλη της ερευνητικής ομάδας των κατηγοριών των περ. α) έως δ) του τρίτου εδαφίου της παρ. 3 του άρθρου 131, και ιδίως των Επιστημονικών Υπευθύνων έργων/προγραμμάτων που υλοποιούνται μέσω του Ε.Ι., ετήσιας στοχοθεσίας του Ε.Ι. και η παρακολούθησή της,
ζ) η εκπροσώπηση του Ε.Ι. στο Διοικητικό Συμβούλιο του ΠΑ.Κ.Ε.Κ.,
η) η ανάληψη της επιστημονικής ευθύνης έργων/προγραμμάτων που αφορούν στην οικονομική διαχείριση πόρων του Ε.Ι. που υλοποιούνται μέσω του Ε.Λ.Κ.Ε.,
θ) η μέριμνα για τους χώρους και τον εξοπλισμό που διατίθενται από το Α.Ε.Ι. για τις ανάγκες του,
ι) η άσκηση των αρμοδιοτήτων που προβλέπονται στον Εσωτερικό Κανονισμό Λειτουργίας του ΠΑ.Κ.Ε.Κ., καθώς και όσων άλλων του ανατίθενται από το Διοικητικό Συμβούλιο του ΠΑ.Κ.Ε.Κ.
5. Με απόφαση του Διοικητικού Συμβουλίου του ΠΑ.Κ.Ε.Κ. δύναται να ορίζεται τριμελής ή πενταμελής Επιστημονική Επιτροπή ανά Ε.Ι., αν αυτό παρουσιάζει εκτενή ερευνητική δραστηριότητα και στελεχώνεται από ερευνητική ομάδα, στην οποία μετέχει υποχρεωτικά ο Επιστημονικός Διευθυντής του Ε.Ι., ως Πρόεδρός της. Τα μέλη της Επιστημονικής Επιτροπής προέρχονται από τις κατηγορίες των περ. α) έως δ) της παρ. 4 του άρθρου 131. Η θητεία της Επιστημονικής Επιτροπής είναι τριετής. Με απόφαση του Επιστημονικού Διευθυντή ένα (1) εκ των μελών της Επιστημονικής Επιτροπής μπορεί να ορίζεται ως Αναπληρωτής Διευθυντής με θητεία παράλληλη με αυτήν του Διευθυντή.
6. Οι αρμοδιότητες των περ. γ) έως στ) της παρ. 4 ασκούνται από την Επιστημονική Επιτροπή του Ε.Ι., εφόσον υφίσταται.
Άρθρο 134
Κοινά Ερευνητικά Ινστιτούτα
1. Πανεπιστημιακά Κέντρα Έρευνας και Καινοτομίας (ΠΑ.Κ.Ε.Κ.) Ανώτατων Εκπαιδευτικών Ιδρυμάτων (Α.Ε.Ι.) της ημεδαπής δύνανται να ιδρύουν Κοινά Ερευνητικά Ινστιτούτα (Κ.Ε.Ι.) σε συνεργασία με άλλα ΠΑ.Κ.Ε.Κ. των Α.Ε.Ι. της ημεδαπής ερευνητικά κέντρα, ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258), καθώς και με πανεπιστήμια και ερευνητικούς και τεχνολογικούς οργανισμούς της αλλοδαπής. Για την ίδρυση Κοινού Ερευνητικού Ινστιτούτου απαιτείται η σύναψη Μνημονίου Συνεργασίας μεταξύ των συνεργαζόμενων Α.Ε.Ι., που εγκρίνεται από τις Συγκλήτους των Α.Ε.Ι., κατόπιν εισήγησης των ΠΑ.Κ.Ε.Κ. των Α.Ε.Ι. και του αρμόδιου οργάνου διοίκησης, σε περίπτωση άλλου συνεργαζόμενου φορέα της ημεδαπής ή αλλοδαπής.
2. Με το Μνημόνιο Συνεργασίας καθορίζονται κατ’ ελάχιστον:
α) η αποστολή του Κ.Ε.Ι., οι δραστηριότητές του και εν γένει θέματα σχετικά με τη συνεργασία των συνεργαζόμενων φορέων,
β) η διοίκηση του Κ.Ε.Ι., η εκπροσώπησή του και ιδίως ο αριθμός των μελών της Επιστημονικής Επιτροπής και η εκπροσώπηση κάθε συνεργαζόμενου φορέα σε αυτήν,
γ) ο τρόπος ανάδειξης του Επιστημονικού Διευθυντή ή των Επιστημονικών Διευθυντών του, αν συμφωνείται ο ορισμός περισσοτέρων Διευθυντών για κάθε έναν συνεργαζόμενο φορέα,
δ) θέματα σχετικά με την απασχόληση προσωπικού και τις μετακινήσεις του, καθώς και την κινητικότητα ερευνητών μεταξύ των συνεργαζόμενων φορέων,
ε) θέματα σχετικά με τη διαχείριση και τη διάθεση των πόρων του μεταξύ των συνεργαζόμενων φορέων, καθώς και του επισπεύδοντος φορέα που θα αναλάβει τη διοικητική και οικονομική υποστήριξη,
στ) οι υποχρεώσεις και τα δικαιώματα κάθε συνεργαζόμενου φορέα,
ζ) η χρονική διάρκεια λειτουργίας του Κ.Ε.Ι.,
η) κάθε άλλο θέμα που είναι αναγκαίο για την οργάνωση και λειτουργία του Κ.Ε.Ι.
Άρθρο 135
Πόροι
1. Πόροι του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.) δύνανται να είναι:
α) επιχορηγήσεις από το Πρόγραμμα Δημοσίων Επενδύσεων (Π.Δ.Ε.) του Υπουργείου Παιδείας και Θρησκευμάτων ή άλλων Υπουργείων,
β) χρηματοδοτήσεις στο πλαίσιο συγχρηματοδοτούμενων έργων/προγραμμάτων,
γ) χρηματοδοτήσεις από ερευνητικά προγράμματα της Ευρωπαϊκής Ένωσης, διεθνών οργανισμών και φορέων,
δ) δωρεές, κληρονομίες, κληροδοσίες, χορηγίες από τρίτους, καθώς και κάθε είδους παροχές ημεδαπών ή αλλοδαπών, φυσικών ή νομικών προσώπων,
ε) χρηματοδοτήσεις για τη διεξαγωγή βιομηχανικής έρευνας,
στ) έσοδα από την παροχή υπηρεσιών, την εκπόνηση μελετών και κλινικών μελετών και την εκτέλεση ή την αξιολόγηση ερευνητικών προγραμμάτων για λογαριασμό τρίτων,
ζ) έσοδα από την εκμετάλλευση διανοητικής ιδιοκτησίας του ΠΑ.Κ.Ε.Κ.
2. Το πενήντα τοις εκατό (50%) του ύψους της παρακράτησης υπέρ του Ειδικού Λογαριασμού Κονδυλίων Έρευνας (Ε.Λ.Κ.Ε.) επί των προϋπολογισμών των έργων/προγραμμάτων του Ε.Λ.Κ.Ε. που υλοποιεί το ΠΑ.Κ.Ε.Κ., αποδίδεται προς το ΠΑ.Κ.Ε.Κ. και η οικονομική του διαχείριση πραγματοποιείται σε διακριτό έργο/πρόγραμμα με σκοπό την κάλυψη των αναγκών του ΠΑ.Κ.Ε.Κ. και την περαιτέρω ανάπτυξή του.
3. Με απόφαση της Επιτροπής Ερευνών του Ε.Λ.Κ.Ε., κατόπιν εισήγησης του Διοικητικού Συμβουλίου του ΠΑ.Κ.Ε.Κ., δύνανται να διατίθενται ίδιοι πόροι του Ε.Λ.Κ.Ε. ή περιουσιακά ταμειακά διαθέσιμα του Ε.Λ.Κ.Ε. ή του Ανώτατου Εκπαιδευτικού Ιδρύματος (Α.Ε.Ι.) για την ανάπτυξη του ΠΑ.Κ.Ε.Κ.
4. Η οικονομική διαχείριση των πάσης φύσεως πόρων πραγματοποιείται μέσω του Ε.Λ.Κ.Ε. του Α.Ε.Ι.
Άρθρο 136
Εσωτερικός Κανονισμός Λειτουργίας του Πανεπιστημιακού Κέντρου Έρευνας και Καινοτομίας
Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης του Διοικητικού Συμβουλίου του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.), εγκρίνεται ο Εσωτερικός Κανονισμός Λειτουργίας του, ο οποίος περιλαμβάνει κατ’ ελάχιστον τα ακόλουθα θέματα:
α) τον τρόπο λειτουργίας του ΠΑ.ΚΕ.Κ.,
β) τη διαδικασία ίδρυσης, συγχώνευσης, κατάργησης και μετονομασίας των Ερευνητικών Ινστιτούτων (Ε.Ι.),
γ) τα προσόντα που διαθέτουν οι Επιστημονικοί Διευθυντές και τα μέλη των Επιστημονικών Επιτροπών, καθώς και τη διαδικασία επιλογής τους,
δ) τους ειδικότερους όρους και τις προϋποθέσεις χρήσης των κοινών ερευνητικών υποδομών του ΠΑ.Κ.Ε.Κ. από τις ερευνητικές ομάδες του Α.Ε.Ι. αλλά και από τρίτους, καθώς και το ύψος της αποζημίωσης χρήσης αυτών από τρίτους,
ε) τους λόγους και τη διαδικασία παύσης των Επιστημονικών Διευθυντών ή μελών των Επιστημονικών Επιτροπών,
στ) θέματα σχετικά με την εσωτερική οργανωτική διάρθρωση και τον τρόπο οργάνωσης και λειτουργίας του ΠΑ.ΚΕ.Κ.,
ζ) τις λεπτομέρειες σχετικά με τη διάθεση των πόρων του ΠΑ.Κ.Ε.Κ.,
η) τις αρμοδιότητες και τις υποχρεώσεις των μελών των ερευνητικών ομάδων, των Επιστημονικών Υπευθύνων και του λοιπού προσωπικού του ΠΑ.Κ.Ε.Κ. και των Ε.Ι.,
θ) τις διαδικασίες και κάθε άλλο θέμα σχετικό με την απασχόληση, τις αμοιβές και τις μετακινήσεις του προσωπικού στο πλαίσιο έργων/προγραμμάτων του ΠΑ.Κ.Ε.Κ. και των Ε.Ι.,
ι) την προστασία της διανοητικής ιδιοκτησίας που παράγεται εντός του ΠΑ.Κ.Ε.Κ. και τη διάχυση και αξιοποίηση των αποτελεσμάτων των ερευνητικών και λοιπών δραστηριοτήτων του ΠΑ.Κ.Ε.Κ. σε συνεργασία με τη Μονάδα Μεταφοράς Τεχνολογίας και Καινοτομίας και τον Ειδικό Λογαριασμό Κονδυλίων Έρευνας,
ια) ειδικότερα θέματα σχετικά με τη διαδικασία και τις προϋποθέσεις εκλογής και εξέλιξης του ερευνητικού προσωπικού,
ιβ) κάθε άλλο θέμα σχετικό με την οργάνωση, την εύρυθμη λειτουργία και την εκπλήρωση του σκοπού του ΠΑ.Κ.Ε.Κ.
Άρθρο 137
Λοιπές ρυθμίσεις για τα Πανεπιστημιακά Κέντρα Έρευνας και Καινοτομίας
1. Η θέση Επιστημονικού Διευθυντή Ερευνητικού Ινστιτούτου (Ε.Ι.) του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.) δεν είναι ασυμβίβαστη με την ιδιότητα μέλους του Συμβουλίου Διοίκησης του Α.Ε.Ι., του Αντιπρύτανη, του Κοσμήτορα, του Προέδρου Τμήματος ή του Διευθυντή Τομέα.
2. Με απόφαση του Συμβουλίου Διοίκησης του Α.Ε.Ι. παραχωρούνται στο ΠΑ.Κ.Ε.Κ. χώροι και εξοπλισμοί του Α.Ε.Ι. για την εγκατάσταση και λειτουργία του, καθώς και για τη δημιουργία κοινών ερευνητικών υποδομών.
3. Με απόφαση της Συγκλήτου του Α.Ε.Ι., κατόπιν εισήγησης του Διοικητικού Συμβουλίου του ΠΑ.Κ.Ε.Κ., μπορεί να ιδρύονται γραφεία και παραρτήματα του ΠΑ.Κ.Ε.Κ. σε άλλες πόλεις της ημεδαπής ή αλλοδαπής.
4. Ο επιστημονικός ή άλλος εξοπλισμός που αποκτάται μέσω των έργων/προγραμμάτων των Ε.Ι. ανήκει στις κοινές ερευνητικές υποδομές του ΠΑ.Κ.Ε.Κ.
ΚΕΦΑΛΑΙΟ ΙΖ’
ΔΙΑΔΙΚΑΣΙΑ ΕΚΛΟΓΗΣ ΚΑΙ ΕΞΕΛΙΞΗΣ ΜΕΛΩΝ ΔΙΔΑΚΤΙΚΟΥ ΕΡΕΥΝΗΤΙΚΟΥ ΠΡΟΣΩΠΙΚΟΥ
Άρθρο 138
Διαδικασία υποβολής αιτήματος 
για την κατάρτιση ετήσιου προγραμματισμού προσλήψεων μελών Διδακτικού Ερευνητικού Προσωπικού
1. Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), που λαμβάνεται το αργότερο έως την 30ή Απριλίου κάθε έτους, κατόπιν πρότασης της Συνέλευσης του Τμήματος και εισήγησης της Κοσμητείας σύμφωνα με τις παρ. 2 και 3, αντίστοιχα, καταρτίζεται το αίτημα ετήσιου προγραμματισμού προσλήψεων του Α.Ε.Ι. που περιλαμβάνει τον αριθμό των αιτούμενων προς πλήρωση κενών θέσεων μελών Διδακτικού Ερευνητικού Προσωπικού (Δ.Ε.Π.) του επόμενου οικονομικού έτους για το σύνολο των ακαδημαϊκών μονάδων του Α.Ε.Ι. σύμφωνα με τις εκπαιδευτικές και ερευνητικές ανάγκες τους. Η απόφαση κοινοποιείται προς το Υπουργείο Παιδείας και Θρησκευμάτων για να ληφθεί υπόψη κατά την κατάρτιση του ετήσιου προγραμματισμού προσλήψεων του άρθρου 51 του ν. 4622/2019 (Α’ 133).
2. Η πρόταση της Συνέλευσης του Τμήματος υποβάλλεται προς την Κοσμητεία το αργότερο έως την 31η Ιανουαρίου κάθε έτους και περιλαμβάνει τον συνολικό αριθμό των αιτούμενων θέσεων μελών Δ.Ε.Π., ο οποίος δεν δύναται να υπερβαίνει τον αριθμό των θέσεων των μελών Δ.Ε.Π. που αναμένεται να κενωθούν κατά τη λήξη του ακαδημαϊκού έτους, προσαυξημένο κατά δύο (2), εφόσον υπάρχουν κενές θέσεις. Για κάθε αιτούμενη θέση νέου μέλους Δ.Ε.Π. καθορίζονται η βαθμίδα και το γνωστικό αντικείμενο της θέσης από το Μητρώο Γνωστικών Αντικειμένων του άρθρου 144, με τεκμηρίωση της αναγκαιότητας του γνωστικού αντικειμένου βάσει των εκπαιδευτικών και ερευνητικών αναγκών του Τμήματος, του αναπτυξιακού σχεδίου του Τμήματος και της Σχολής, του στρατηγικού σχεδίου του Α.Ε.Ι. και των προγραμματικών συμφωνιών του Α.Ε.Ι. Με την απόφαση της Συνέλευσης κατατάσσονται, κατά φθίνουσα προτεραιότητα, τα γνωστικά αντικείμενα των αιτούμενων νέων θέσεων, λαμβάνοντας υπόψη τις εκπαιδευτικές και ερευνητικές ανάγκες του Τμήματος, τον βαθμό κάλυψης των γνωστικών αντικειμένων του Τμήματος από τα μέλη Δ.Ε.Π. που υπηρετούν, τις θέσεις μελών Δ.Ε.Π. που κενώθηκαν και τον αριθμό των θέσεων που κατανεμήθηκαν κατά την τελευταία πενταετία.
3. Με απόφαση της Κοσμητείας κάθε Σχολής, κατόπιν των προτάσεων των Συνελεύσεων των Τμημάτων, το αίτημα ετήσιου προγραμματισμού προσλήψεων νέων θέσεων μελών Δ.Ε.Π. για το σύνολο των Τμημάτων της Σχολής καταρτίζεται το αργότερο έως την 31η Μαρτίου κάθε έτους και υποβάλλεται προς έγκριση στη Σύγκλητο του Α.Ε.Ι. Με την απόφαση της Κοσμητείας καθορίζεται η φθίνουσα προτεραιότητα κατάταξης των γνωστικών αντικειμένων ανά Τμήμα, αν δεν έχει ήδη πραγματοποιηθεί η κατάταξή τους με την απόφαση της Συνέλευσης του Τμήματος. Με την απόφαση της Κοσμητείας δύναται αιτιολογημένα να απορρίπτονται ή να μεταβάλλονται τα γνωστικά αντικείμενα των αιτούμενων θέσεων από τις Συνελεύσεις των Τμημάτων, αν οι εκπαιδευτικές ανάγκες των Τμημάτων σε κάποιο από τα γνωστικά αντικείμενα των αιτούμενων θέσεων δύνανται να καλυφθούν από υφιστάμενα μέλη Δ.Ε.Π. άλλων Τμημάτων της ίδιας ή άλλης Σχολής ή από τις αιτούμενες θέσεις των υπόλοιπων Τμημάτων της ίδιας Σχολής.
4. Αν παρέλθει άπρακτη η προθεσμία για τη λήψη των αποφάσεων των παρ. 2 και 3, το Τμήμα ή η Σχολή, αντίστοιχα, αποκλείεται από την κατανομή νέων θέσεων μελών Δ.Ε.Π. για το επόμενο έτος. Απόφαση που λαμβάνεται μετά από την παρέλευση της προθεσμίας, αφορά στον προγραμματισμό προσλήψεων του επόμενου σε σειρά έτους. Τροποποίηση των αποφάσεων των παρ. 2 και 3 μετά από την πάροδο της προθεσμίας δεν λαμβάνεται υπόψη.
5. Η διαδικασία του παρόντος εφαρμόζεται αναλόγως για τον ετήσιο προγραμματισμό προσλήψεων νέων θέσεων μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) του Α.Ε.Ι.
Άρθρο 139
Κατανομή θέσεων μελών Διδακτικού Ερευνητικού Προσωπικού και έκδοση προκηρύξεων
1. Με απόφαση του Υπουργού Παιδείας και Θρησκευμάτων, κατόπιν εισήγησης της Εθνικής Αρχής Ανώτατης Εκπαίδευσης (ΕΘ.Α.Α.Ε), που εκδίδεται το αργότερο έως την 31η Δεκεμβρίου κάθε έτους, καθορίζεται η κατανομή του συνολικού αριθμού των θέσεων των μελών Διδακτικού Ερευνητικού Προσωπικού (Δ.Ε.Π.) στα Ανώτατα Εκπαιδευτικά Ιδρύματα (Α.Ε.Ι.) της ημεδαπής του επόμενου έτους, εφόσον έχουν προβλεφθεί θέσεις μελών Δ.Ε.Π. στον ετήσιο προγραμματισμό προσλήψεων του άρθρου 51 του ν. 4622/2019 (Α’ 133).
2. Με απόφαση της Συγκλήτου του Α.Ε.Ι., που λαμβάνεται εντός προθεσμίας τριάντα (30) ημερών από την έκδοση της απόφασης της παρ. 1, κατανέμονται οι θέσεις των μελών Δ.Ε.Π. στα Τμήματα του Α.Ε.Ι. σύμφωνα με τον εγκεκριμένο ετήσιο προγραμματισμό προσλήψεων μελών Δ.Ε.Π. του Α.Ε.Ι. του άρθρου 138, το στρατηγικό σχέδιο του Α.Ε.Ι. και τη συμφωνία προγραμματικού σχεδιασμού του άρθρου 15 του ν. 4653/2020 (Α’ 12) του Α.Ε.Ι.
3. Αν το Α.Ε.Ι. δεν λάβει νέες θέσεις μελών Δ.Ε.Π., ο ετήσιος προγραμματισμός προσλήψεων ισχύει αυτοδικαίως για το επόμενο έτος, εκτός αν τροποποιηθεί.
4. Ο Πρύτανης του Α.Ε.Ι. εντός αποκλειστικής προθεσμίας ενός (1) μηνός από την έκδοση της απόφασης της παρ. 2, εκδίδει τις προκηρύξεις για την πλήρωση των νέων θέσεων μελών Δ.Ε.Π. μέσω εκλογής σύμφωνα με τον εγκεκριμένο ετήσιο προγραμματισμό προσλήψεων, την απόφαση κατανομής της παρ. 2 και τη σειρά κατάταξης των γνωστικών αντικειμένων ανά Τμήμα έως την κάλυψη του αριθμού των θέσεων που έχουν κατανεμηθεί ανά Τμήμα του Α.Ε.Ι., χωρίς να απαιτείται νέα απόφαση της Συνέλευσης του Τμήματος.
5. Η διαδικασία του παρόντος εφαρμόζεται αναλόγως για την κατανομή των νέων θέσεων μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) του Α.Ε.Ι., καθώς και την έκδοση των προκηρύξεων για την πλήρωση των αντίστοιχων θέσεων.
Άρθρο 140
Μέλη Διδακτικού Ερευνητικού Προσωπικού - Βαθμίδες
1. Το διδακτικό και ερευνητικό έργο στα Ανώτατα Εκπαιδευτικά Ιδρύματα (Α.Ε.Ι.) ασκείται από τα μέλη Διδακτικού Ερευνητικού Προσωπικού (Δ.Ε.Π.), που διακρίνονται σε τέσσερις (4) βαθμίδες ως ακολούθως:
α) Καθηγητές πρώτης βαθμίδας (Καθηγητές),
β) Αναπληρωτές Καθηγητές,
γ) Επίκουροι Καθηγητές,
δ) Επίκουροι Καθηγητές επί θητεία.
2. Τα μέλη Δ.Ε.Π. που εκλέγονται στις βαθμίδες α) έως γ) της παρ. 1 εκλέγονται ως μόνιμοι. Οι Αναπληρωτές Καθηγητές δύνανται να ζητήσουν την εξέλιξή τους στη βαθμίδα του Καθηγητή μετά από τη συμπλήρωση τριών (3) ετών από τον διορισμό τους. Αν οι Αναπληρωτές Καθηγητές δεν εξελιχθούν στην επόμενη βαθμίδα, έχουν το δικαίωμα να ζητήσουν εκ νέου την προκήρυξη της θέσης μετά από την παρέλευση δύο (2) τουλάχιστον ετών από τη λήψη της απόφασης για τη μη εξέλιξή τους.
3. Οι Επίκουροι Καθηγητές εκλέγονται για πενταετή θητεία. Μετά από τη συμπλήρωση τριών (3) ετών από την ανάληψη των καθηκόντων τους, οι Επίκουροι Καθηγητές δύνανται να ζητήσουν τη μονιμοποίησή τους στη βαθμίδα του Επίκουρου Καθηγητή ή την εξέλιξή τους στη βαθμίδα του Αναπληρωτή Καθηγητή. Αν η κρίση για τη μονιμοποίησή τους είναι αρνητική, οι Επίκουροι Καθηγητές έχουν το δικαίωμα να ζητήσουν εκ νέου τη μονιμοποίησή τους, μετά την πάροδο ενός (1) τουλάχιστον έτους από την έκδοση της αρνητικής απόφασης και σε κάθε περίπτωση πριν από την πάροδο της πενταετίας, με τη συμπλήρωση της οποίας η θητεία τους παρατείνεται αυτοδικαίως μέχρι την ολοκλήρωση της διαδικασίας κρίσης για τη μονιμοποίησή τους. Αν υπάρξει δεύτερη αρνητική κρίση περί μονιμοποίησης, η θητεία τους παρατείνεται έως το τέλος του ακαδημαϊκού έτους, κατά το οποίο έλαβε χώρα η αρνητική κρίση, οπότε λήγει αυτοδικαίως. Αν οι Επίκουροι Καθηγητές δεν ασκήσουν κάποια από τις ανωτέρω δυνατότητες, η σχέση τους με το Α.Ε.Ι. λύεται αυτοδικαίως μετά από την πάροδο της πενταετίας.
4. Οι Επίκουροι και οι Αναπληρωτές Καθηγητές έχουν το δικαίωμα να υποβάλλουν αίτημα εξέλιξης προς τη Συνέλευση του Τμήματος για προκήρυξη της θέσης τους στην επόμενη βαθμίδα. Αν πληρούνται οι προϋποθέσεις των παρ. 2 και 3, με απόφαση της Συνέλευσης του Τμήματος, κατόπιν αξιολόγησης του αιτήματος του μέλους Δ.Ε.Π. και συνεκτίμησης του γνωστικού του αντικειμένου σύμφωνα με την πράξη διορισμού του, καθώς και του συνολικού επιστημονικού και ερευνητικού του έργου, εγκρίνεται το αίτημα και καθορίζεται το γνωστικό αντικείμενο της υπό προκήρυξη θέσης, το οποίο περιλαμβάνεται υποχρεωτικά στα γνωστικά αντικείμενα του Μητρώου Γνωστικών Αντικειμένων. Ο Πρύτανης του Α.Ε.Ι. εκδίδει τις προκηρύξεις για την εξέλιξη μέλους Δ.Ε.Π. εντός αποκλειστικής προθεσμίας ενός (1) μηνός από την απόφαση της Συνέλευσης που εγκρίνει το αίτημα εξέλιξης του μέλους Δ.Ε.Π. Η διαδικασία εξέλιξης μέλους Δ.Ε.Π. για τη βαθμίδα του Αναπληρωτή Καθηγητή ή Καθηγητή είναι ανοιχτή και δύναται να συμμετέχουν όσοι πληρούν τις ελάχιστες προϋποθέσεις εκλογής ή εξέλιξης σύμφωνα με το άρθρο 143.
Άρθρο 141
Επαναπροκήρυξη θέσης - Αυτοδίκαια ιδρυόμενες θέσεις
1. Αν μέλος Διδακτικού Ερευνητικού Προσωπικού (Δ.Ε.Π.) παραιτηθεί ή εκλεγεί σε άλλο Ανώτατο Εκπαιδευτικό Ίδρυμα (Α.Ε.Ι.) ή εκλείψει για οποιονδήποτε λόγο, πλην της αφυπηρέτησής του, το Α.Ε.Ι. διατηρεί τη σχετική πίστωση και δύναται να επαναπροκηρύξει τη θέση που κενώθηκε. Η επαναπροκήρυξη της θέσης δύναται να πραγματοποιηθεί και σε άλλη βαθμίδα από αυτή που κατείχε το μέλος Δ.Ε.Π. που αποχώρησε. Με απόφαση της Κοσμητείας, κατόπιν πρότασης της Συνέλευσης του Τμήματος, που εκδίδεται εντός ενός (1) μηνός από την καθ’ οιονδήποτε τρόπο λύση της σχέσης του μέλους Δ.Ε.Π., εγκρίνεται το γνωστικό αντικείμενο της προκηρυσσόμενης θέσης, το οποίο είναι ίδιο με αυτό της θέσης που κενώθηκε ή με το αμέσως επόμενο σε σειρά γνωστικό αντικείμενο του ετήσιου προγραμματισμού που δεν καλύφθηκε κατά την τελευταία ετήσια κατανομή θέσεων από τη Σύγκλητο του Α.Ε.Ι. Για την έκδοση της προκήρυξης απαιτείται έγκριση από την Επιτροπή της Πράξης Υπουργικού Συμβουλίου 33/2006 (Α’ 280) σύμφωνα με την παρ. 9 του άρθρου 51 του ν. 4622/2022 (Α’ 133).
2. Η διαδικασία της παρ. 1 εφαρμόζεται αναλόγως και αν υπάρχει δεύτερη αρνητική κρίση επί αιτήματος εξέλιξης μέλους Δ.Ε.Π. από τη βαθμίδα του Επίκουρου Καθηγητή στην επόμενη βαθμίδα.
3. Αν στο πλαίσιο προκηρύξεων που επισπεύδονται από τα Α.Ε.Ι. κατόπιν αιτήματος μονιμοποίησης μέλους Δ.Ε.Π. ή εξέλιξής του στην επόμενη βαθμίδα, εκλεγεί μέλος Δ.Ε.Π. άλλου Α.Ε.Ι. της ημεδαπής ή Καθηγητής Ιδρύματος της αλλοδαπής ή τρίτο φυσικό πρόσωπο που πληροί τις προϋποθέσεις εκλογής του άρθρου 143, η πίστωση της θέσης για τον διορισμό του μέλους Δ.Ε.Π. καλύπτεται από τον αριθμό των νέων θέσεων μελών Δ.Ε.Π. που κατανεμήθηκαν από το Υπουργείο Παιδείας και Θρησκευμάτων προς το Α.Ε.Ι., υπό την προϋπόθεση ότι ο υπολειπόμενος αριθμός αυτών που δεν έχουν προκηρυχθεί από την τελευταία κατανομή επαρκεί για την κάλυψη των θέσεων όσων εξελέγησαν με τη διαδικασία του παρόντος και ότι υπάρχει κενή θέση μέλους Δ.Ε.Π. στο Τμήμα ή ανακατανέμεται κενή θέση άλλου Τμήματος του Α.Ε.Ι. Αν ο αριθμός των νέων θέσεων Μελών Δ.Ε.Π. από την τελευταία κατανομή δεν επαρκεί, κατανέμεται νέα θέση μέλους Δ.Ε.Π. στο Α.Ε.Ι. με κοινή απόφαση των Υπουργών Οικονομικών, Παιδείας και Θρησκευμάτων και Εσωτερικών την οποία καταλαμβάνει το μέλος Δ.Ε.Π., κατόπιν έγκρισης από την Επιτροπή της Πράξης Υπουργικού Συμβουλίου 33/2006, σύμφωνα με την παρ. 5 του άρθρου 51 του ν. 4622/2019. Ο αριθμός των θέσεων που κατανέμονται ετησίως σύμφωνα με τη διαδικασία του προηγούμενου εδαφίου αφαιρείται από τον αριθμό των προς κατανομή θέσεων μελών Δ.Ε.Π. προς το Α.Ε.Ι. κατά το επόμενο έτος.
Άρθρο 142
Ηλεκτρονικό σύστημα ολοκληρωμένης διαχείρισης εκλογής και εξέλιξης μελών Διδακτικού Ερευνητικού Προσωπικού
Η οργάνωση, παρακολούθηση και δημοσιοποίηση των διαδικασιών εκλογής και εξέλιξης των μελών Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), καθώς και η υποβολή υποψηφιοτήτων διενεργούνται υποχρεωτικά μέσω του ηλεκτρονικού συστήματος ολοκληρωμένης διαχείρισης «ΑΠΕΛΛΑ» του Υπουργείου Παιδείας και Θρησκευμάτων, το οποίο υλοποιείται από την ανώνυμη εταιρεία του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.) που εποπτεύεται από το Υπουργείο Ψηφιακής Διακυβέρνησης.
Άρθρο 143
Προϋποθέσεις εκλογής και εξέλιξης μελών Διδακτικού Ερευνητικού Προσωπικού
1. Ελάχιστες προϋποθέσεις για την εκλογή ή εξέλιξη σε θέση μέλους Διδακτικού Ερευνητικού Προσωπικού (Δ.Ε.Π.) είναι η κατοχή διδακτορικού διπλώματος και η συνάφεια του αντικειμένου της διδακτορικής διατριβής, εφόσον πρόκειται για διαδικασία εκλογής στη βαθμίδα του Επίκουρου Καθηγητή, καθώς και η συνάφεια του ερευνητικού, επιστημονικού και εργαστηριακού έργου του υποψηφίου με το γνωστικό αντικείμενο της προς πλήρωση θέσης.
2. Η προϋπόθεση κατοχής διδακτορικού διπλώματος για την εκλογή σε θέση μέλους Δ.Ε.Π. δεν απαιτείται για γνωστικά αντικείμενα εξαιρετικής και αδιαμφισβήτητης ιδιαιτερότητας, για τα οποία δεν είναι δυνατή ή συνήθης η εκπόνηση διδακτορικής διατριβής κατά τους κανόνες της οικείας τέχνης ή επιστήμης (de lege artis). Σε κάθε περίπτωση, η κατοχή διδακτορικού διπλώματος ή μεταπτυχιακού διπλώματος ειδίκευσης από τον υποψήφιο συνεκτιμάται ως ουσιαστικό προσόν. Προϋπόθεση για την εκλογή στις περιπτώσεις της παρούσας αποτελεί το αναγνωρισμένο έργο που είναι συναφές με το γνωστικό αντικείμενο της θέσης, όπως βραβεύσεις σε διεθνείς ή εθνικούς διαγωνισμούς, συμμετοχή σε διεθνείς ή εθνικές εκθέσεις, εθνική ή διεθνής αναγνώριση καλλιτεχνικού έργου και αυτοδύναμη διδασκαλία σε μαθήματα που εμπίπτουν στο γνωστικό αντικείμενο της προς πλήρωση θέσης.
3. Η κρίση για εκλογή ή εξέλιξη μέλους Δ.Ε.Π. βασίζεται στο συνολικό διδακτικό και ερευνητικό έργο του κρινόμενου, συμπεριλαμβανομένης της αξιολόγησης της διδακτικής του ικανότητας, στη συνολική του επιστημονική και ερευνητική δραστηριότητα, με έμφαση στη διεθνή του παρουσία, στη συνεισφορά του στην αξιοποίηση της γνώσης και στη μεταφορά τεχνολογίας, όπως αυτή αποτιμάται μέσω διπλωμάτων ευρεσιτεχνίας που έχει κατοχυρώσει, τη συμμετοχή στην εξαγωγή ερευνητικών αποτελεσμάτων που έχουν αποτελέσει αντικείμενο ίδρυσης εταιρειών τεχνοβλαστού (spin off) και τη συμμετοχή σε αυτές ως μέλους ή μετόχου, καθώς και στην προσέλκυση χρηματοδοτήσεων για την έρευνα και την αναγνωρισμένη κοινωνική παρουσία και παρέμβαση. Επίσης συνεκτιμάται το επιστημονικό ήθος του υποψηφίου ως ουσιώδες στοιχείο για τη συγκρότηση της προσωπικότητάς του.
4. Δεν επιτρέπεται η εκλογή σε θέση νέου μέλους Δ.Ε.Π. σε Α.Ε.Ι. της ημεδαπής, στο οποίο ο υποψήφιος ολοκλήρωσε όλους τους κύκλους προγραμμάτων σπουδών, πριν από την πάροδο τουλάχιστον πέντε (5) ετών από τη λήψη του διδακτορικού διπλώματος. Η πρόσθετη προϋπόθεση του προηγούμενου εδαφίου, δεν ισχύει εάν ο υποψήφιος έχει απασχοληθεί τουλάχιστον για δύο (2) έτη σε άλλο Α.Ε.Ι. ή ερευνητικό ή τεχνολογικό φορέα της ημεδαπής ή αλλοδαπής.
5. Σε περίπτωση εκλογής, ικανό μέρος του έργου των υποψηφίων πρέπει να έχει συντελεστεί κατά τα τελευταία πέντε (5) έτη πριν από την υποβολή της αίτησης για εκλογή. Σε περίπτωση εξέλιξης, για την κρίση του υποψηφίου λαμβάνονται ιδίως υπόψη το έργο και η δραστηριότητά του μετά από την προηγούμενη εκλογή ή εξέλιξή του.
6. Ως προϋποθέσεις και προσόντα για την εκλογή σε θέση μέλους Δ.Ε.Π. ορίζονται:
α) Για την εκλογή στη βαθμίδα του Επίκουρου Καθηγητή:
αα) η κατοχή διδακτορικού διπλώματος σε αντικείμενο συναφές με το γνωστικό αντικείμενο της προς πλήρωση θέσης, με την επιφύλαξη της παρ. 2,
αβ) κατ’ ελάχιστον τρία (3) έτη εμπειρίας, μετά την απόκτηση του διδακτορικού διπλώματος, αυτοδύναμου διδακτικού έργου σε φορείς τριτοβάθμιας εκπαίδευσης της ημεδαπής ή αλλοδαπής σε σχετικό πεδίο με το γνωστικό αντικείμενο της θέσης ή ερευνητικού έργου σε αναγνωρισμένα ερευνητικά κέντρα της ημεδαπής ή αλλοδαπής ή ερευνητική και εν γένει επιστημονική επαγγελματική απασχόληση σε σχετικό επιστημονικό πεδίο με το γνωστικό αντικείμενο της προς πλήρωση θέσης ή συνδυασμός των παραπάνω, που αθροίζουν κατ’ ελάχιστον σε τρία (3) έτη εμπειρίας, μετά την απόκτηση του διδακτορικού διπλώματος,
αγ) πρωτότυπες δημοσιεύσεις σε επιστημονικά περιοδικά ή σε πρακτικά επιστημονικών συνεδρίων ή επιστημονικούς συλλογικούς τόμους, στην Ελλάδα ή στο εξωτερικό, τα οποία λειτουργούν με σύστημα κριτών, είτε αυτοδύναμα είτε σε συνεργασία με άλλους ερευνητές, ή πρωτότυπη επιστημονική μονογραφία πέρα από τη διδακτορική διατριβή ή συνδυασμός των παραπάνω. Ειδικώς στις περιπτώσεις κατά τις οποίες το γνωστικό αντικείμενο της θέσης αφορά σε επιστημονικό πεδίο για το οποίο υπάρχουν διεθνή επιστημονικά περιοδικά, ως συγγραφικό έργο εκτιμάται κυρίως αυτό που έχει δημοσιευθεί σε διεθνή επιστημονικά περιοδικά, σε συνδυασμό με τον βαθμό απήχησής τους.
Για την εκλογή συνεκτιμώνται ιδιαιτέρως: i) η διεθνής ερευνητική και επιστημονική παρουσία του υποψηφίου, και ιδίως κατά πόσο το συνολικό ερευνητικό και επιστημονικό του έργο αναγνωρίζεται από άλλους ερευνητές και θεμελιώνει προοπτικές διεθνούς ακαδημαϊκής καταξίωσης, ii) η συμμετοχή σε ερευνητικά έργα και στην εξαγωγή ερευνητικών αποτελεσμάτων, iii) η κατοχύρωση διανοητικής ιδιοκτησίας μέσω διπλωμάτων ευρεσιτεχνίας και iv) η συμμετοχή στην ίδρυση εταιρειών τεχνοβλαστών (spin off), που έχουν προκύψει από την εξαγωγή ερευνητικών αποτελεσμάτων του υποψηφίου.
Κατά τη διαδικασία μονιμοποίησης εξετάζεται το συνολικό διδακτικό, ερευνητικό και εν γένει επιστημονικό έργο που έχει παραχθεί από τον υποψήφιο από την ημερομηνία της εκλογής έως την ημερομηνία υποβολής αίτησης μονιμοποίησης, καθώς και η συμμετοχή του στο διοικητικό έργο του Τμήματος και του Α.Ε.Ι.
β) Για την εκλογή ή εξέλιξη στη βαθμίδα του Αναπληρωτή Καθηγητή:
βα) η κατοχή διδακτορικού διπλώματος, με την επιφύλαξη της παρ. 2,
ββ) κατ’ ελάχιστον πέντε (5) έτη εμπειρίας, μετά την απόκτηση του διδακτορικού διπλώματος, αυτοδύναμου διδακτικού έργου σε φορείς τριτοβάθμιας εκπαίδευσης της ημεδαπής ή αλλοδαπής σε σχετικό πεδίο με το γνωστικό αντικείμενο της θέσης ή ερευνητικού έργου σε αναγνωρισμένα ερευνητικά κέντρα της ημεδαπής ή αλλοδαπής ή ερευνητική και εν γένει επιστημονική επαγγελματική απασχόληση σε σχετικό επιστημονικό πεδίο με το γνωστικό αντικείμενο της προς πλήρωση θέσης ή συνδυασμός των παραπάνω,
βγ) πρωτότυπες δημοσιεύσεις, σε επιστημονικά περιοδικά ή σε πρακτικά επιστημονικών συνεδρίων ή επιστημονικούς συλλογικούς τόμους, στην Ελλάδα ή στο εξωτερικό, τα οποία λειτουργούν με σύστημα κριτών, από τις οποίες ένας αριθμός πρέπει να είναι αυτοδύναμες ή πρωτότυπες επιστημονικές μονογραφίες πέρα από τη διδακτορική διατριβή ή συνδυασμός των παραπάνω. Ειδικώς στις περιπτώσεις όπου το γνωστικό αντικείμενο της θέσης είναι σε επιστημονικό πεδίο όπου υπάρχουν διεθνή επιστημονικά περιοδικά, ως συγγραφικό έργο εκτιμάται κυρίως αυτό που έχει δημοσιευθεί σε διεθνή επιστημονικά περιοδικά, σε συνδυασμό με τον βαθμό απήχησής τους.
Για την εκλογή ή εξέλιξη συνεκτιμώνται ιδιαιτέρως: i) η διεθνής ερευνητική και επιστημονική παρουσία του υποψηφίου, ii) κατά πόσο το συνολικό ερευνητικό και επιστημονικό του έργο έχει συμβάλει στην πρόοδο της επιστήμης, καθώς και χρησιμοποιηθεί και αναγνωρισθεί από άλλους ερευνητές διεθνώς, iii) η αναγνωρισμένη κοινωνική παρουσία και παρέμβαση, iv) το συνολικό διοικητικό έργο, όπως οι συμμετοχές σε επιτροπές του Α.Ε.Ι., v) η συμμετοχή σε ερευνητικά έργα ή η ανάληψη της επιστημονικής ευθύνης κατά την έννοια του άρθρου 234 σε ορισμένα εξ αυτών, vi) η κατοχύρωση διανοητικής ιδιοκτησίας μέσω διπλωμάτων ευρεσιτεχνίας και vii) η συμμετοχή στην ίδρυση εταιρειών τεχνοβλαστών (spin off).
γ) Για την εκλογή ή εξέλιξη στη βαθμίδα του Καθηγητή:
γα) κατ’ ελάχιστον έξι (6) έτη εμπειρίας, μετά την απόκτηση του διδακτορικού διπλώματος, αυτοδύναμου διδακτικού έργου σε φορείς τριτοβάθμιας εκπαίδευσης της ημεδαπής ή αλλοδαπής σε σχετικό πεδίο με το γνωστικό αντικείμενο της θέσης, με τεκμηριωμένη σημαντική συμβολή στη διαμόρφωση και διδασκαλία της ύλης μαθημάτων και λοιπών εκπαιδευτικών δραστηριοτήτων των προγραμμάτων σπουδών του Τμήματος ή ερευνητικού έργου σε αναγνωρισμένα ερευνητικά κέντρα της ημεδαπής ή αλλοδαπής ή ερευνητικής και εν γένει επιστημονικής επαγγελματικής απασχόλησης σε σχετικό επιστημονικό πεδίο με το γνωστικό αντικείμενο της προς πλήρωση θέσης ή συνδυασμός των παραπάνω,
γβ) πρωτότυπες δημοσιεύσεις, σε επιστημονικά περιοδικά ή σε πρακτικά επιστημονικών συνεδρίων ή επιστημονικούς συλλογικούς τόμους, στην Ελλάδα ή στο εξωτερικό, τα οποία λειτουργούν με σύστημα κριτών, από τις οποίες ένας ικανός αριθμός πρέπει να είναι αυτοδύναμες ή πρωτότυπες επιστημονικές μονογραφίες. Ειδικώς στις περιπτώσεις κατά τις οποίες το γνωστικό αντικείμενο της θέσης αφορά σε επιστημονικό πεδίο για το οποίο υπάρχουν διεθνή επιστημονικά περιοδικά, ως συγγραφικό έργο εκτιμάται κυρίως αυτό που έχει δημοσιευθεί σε διεθνή επιστημονικά περιοδικά, σε συνδυασμό με τον βαθμό απήχησής τους,
γγ) διδακτική εμπειρία, επί τριετία, τουλάχιστον, σε αναγνωρισμένα προγράμματα μεταπτυχιακών ή διδακτορικών σπουδών των Α.Ε.Ι. της ημεδαπής ή αλλοδαπής ή διεύθυνση επί τριετία, τουλάχιστον, αναγνωρισμένων ερευνητικών κέντρων ή ινστιτούτων ή τριετής τουλάχιστον θητεία σε διευθυντική θέση υψηλού κύρους οργανισμού της ημεδαπής ή της αλλοδαπής,
γδ) επίβλεψη, με την ιδιότητα του επιβλέποντος καθηγητή, μίας (1) τουλάχιστον διδακτορικής διατριβής που έχει ολοκληρωθεί επιτυχώς, από την έναρξη μέχρι την περαίωσή της ή συμμετοχή σε τριμελείς συμβουλευτικές επιτροπές δύο (2) τουλάχιστον διδακτορικών διατριβών που έχουν ολοκληρωθεί επιτυχώς, από την έναρξη μέχρι την περαίωσή τους. Ειδικώς τα μέλη Δ.Ε.Π. με γνωστικό αντικείμενο εξαιρετικής και αδιαμφισβήτητης ιδιαιτερότητας, για τα οποία δεν είναι δυνατή ή συνήθης η εκπόνηση διδακτορικής διατριβής κατά τους κανόνες της οικείας τέχνης ή επιστήμης (de lege artis) σύμφωνα με την παρ. 2 δεν απαιτείται η πλήρωση της προϋπόθεσης του προηγούμενου εδαφίου για την εξέλιξη μέλους Δ.Ε.Π. στη βαθμίδα του Καθηγητή.
Για την εκλογή ή εξέλιξη συνεκτιμώνται ιδιαιτέρως: i) η διεθνής ερευνητική και επιστημονική παρουσία του υποψήφιου, ii) κατά πόσο το συνολικό ερευνητικό και επιστημονικό του έργο έχει συμβάλει στην πρόοδο της επιστήμης, έχει χρησιμοποιηθεί και αναγνωρισθεί από άλλους ερευνητές διεθνώς, iii) η αναγνωρισμένη κοινωνική παρουσία και παρέμβαση, iv) το συνολικό διοικητικό έργο σε θέσεις ευθύνης και σε επιτροπές του ιδρύματος, v) η συμμετοχή σε ερευνητικά έργα ή η ανάληψη της επιστημονικής ευθύνης κατά την έννοια του άρθρου 234 σε ορισμένα εξ αυτών, vi) η κατοχύρωση διανοητικής ιδιοκτησίας μέσω διπλωμάτων ευρεσιτεχνίας και vii) η συμμετοχή στην ίδρυση εταιρειών τεχνοβλαστών (spin off), που έχουν προκύψει από την εξαγωγή ερευνητικών αποτελεσμάτων του υποψηφίου.
7. Για την εκλογή ή εξέλιξη μελών Δ.Ε.Π. όλων των βαθμίδων: α) ως αναγνωρισμένο επαγγελματικό έργο σε σχετικό επιστημονικό πεδίο νοείται το επαγγελματικό έργο οποιασδήποτε μορφής, όπως η άσκηση ελευθέριου επαγγέλματος ή επιχειρηματικής δραστηριότητας ή η απασχόληση δυνάμει συμβάσεων εξαρτημένης εργασίας αορίστου ή ορισμένου χρόνου σε δημόσιο ή ιδιωτικό φορέα ή η απασχόληση δυνάμει συμβάσεων εργασίας ορισμένου χρόνου ή έργου ή ανταποδοτικής υποτροφίας σε Α.Ε.Ι. ή στους Ειδικούς Λογαριασμούς Κονδυλίων Έρευνας (Ε.Λ.Κ.Ε.) των Α.Ε.Ι. της ημεδαπής ή σε ερευνητικά κέντρα της ημεδαπής ή αλλοδαπής, το οποίο έχει τύχει γενικής αναγνώρισης μεταξύ των επιστημόνων της ειδικότητας αυτής και αφορά στο γνωστικό πεδίο της θέσης, β) ως αυτοδύναμες επιστημονικές εργασίες νοούνται οι εργασίες στις οποίες ο υποψήφιος εμφανίζεται ως μοναδικός συγγραφέας ή πρώτος συγγραφέας ή συμμετέχει σε δημοσίευση που πραγματοποιείται από ερευνητική ομάδα που επιβλέπει ο ίδιος, γ) ως πρωτότυπη επιστημονική μονογραφία νοείται το ώριμο έργο ενός ερευνητή το οποίο αφορά στην επιστημονική μελέτη, προαγωγή και μετεξέλιξη ενός ειδικού θέματος και στο οποίο είναι εμφανής η ερευνητική συνεισφορά του συγγραφέα.
8. Αν η προκήρυξη αφορά σε πλήρωση θέσεων μελών Δ.Ε.Π. σε γνωστικά αντικείμενα εξαιρετικής και αδιαμφισβήτητης ιδιαιτερότητας, για τα οποία δεν είναι δυνατή ή συνήθης η εκπόνηση διδακτορικής διατριβής κατά τους κανόνες της οικείας τέχνης ή επιστήμης σύμφωνα με την παρ. 2, η ελάχιστη εμπειρία που απαιτείται σε αυτοδύναμη διδασκαλία ή η ερευνητική και εν γένει επιστημονική επαγγελματική απασχόληση σε σχετικό επιστημονικό πεδίο με το γνωστικό αντικείμενο της προς πλήρωση θέσης ή ο συνδυασμός των παραπάνω πρέπει να έχει αποκτηθεί υποχρεωτικά μετά από την απόκτηση του βασικού τίτλου σπουδών.
Άρθρο 144
Μητρώα Γνωστικών Αντικειμένων
1. Με απόφαση της Συνέλευσης του Τμήματος καταρτίζεται Μητρώο Γνωστικών Αντικειμένων που θεραπεύει το Τμήμα σύμφωνα με τα προγράμματα σπουδών πρώτου κύκλου που οργανώνει. Τα γνωστικά αντικείμενα του μητρώου ομαδοποιούνται ανά επιστημονικό πεδίο σύμφωνα με τους Τομείς του Τμήματος, αν υπάρχουν, αποτελούν υποσύνολο ενός πεδίου μιας επιστήμης και δεν δύνανται να έχουν πολύ στενό εύρος, καθώς και να αποτελούν υποσύνολο άλλου γνωστικού αντικειμένου του μητρώου. Το μητρώο περιλαμβάνει όλα τα γνωστικά αντικείμενα των επιστημών που θεραπεύει το Τμήμα ανεξαρτήτως αν υπηρετούν μέλη Διδακτικού Ερευνητικού Προσωπικού (Δ.Ε.Π.) σε κάθε γνωστικό αντικείμενο του Τμήματος. Η απόφαση της Συνέλευσης του Τμήματος αποστέλλεται προς έγκριση στην Κοσμητεία της Σχολής σύμφωνα με την παρ. 2.
2. Με απόφαση της Κοσμητείας της Σχολής εγκρίνεται το Μητρώο Γνωστικών Αντικειμένων των Τμημάτων της Σχολής. Η Κοσμητεία δύναται να απορρίψει την ένταξη γνωστικού αντικειμένου στο μητρώο, ιδίως αν αυτό είναι πολύ στενό ή πολύ ευρύ σε σχέση με τα λοιπά γνωστικά αντικείμενα του Τμήματος και τα συναφή γνωστικά αντικείμενα άλλων ομοειδών Τμημάτων.
3. Οι αποφάσεις της Κοσμητείας κοινοποιούνται αμελλητί στη Σύγκλητο και το Συμβούλιο Διοίκησης του Α.Ε.Ι. Η Σύγκλητος ελέγχει τη διαδικασία κατάρτισης των Μητρώων Γνωστικών Αντικειμένων των Τμημάτων του Α.Ε.Ι. και δύναται να τα αναπέμπει προς τη Συνέλευση του Τμήματος και την Κοσμητεία, αν διαπιστώνει ότι δεν έχουν καταρτιστεί με διαφανή και αξιοκρατικό τρόπο εντός αποκλειστικής προθεσμίας τριάντα (30) ημερών. Στην περίπτωση του προηγούμενου εδαφίου, η Συνέλευση του Τμήματος οφείλει να τροποποιήσει την απόφαση της παρ. 1 και να την αποστείλει εκ νέου στην Κοσμητεία της Σχολής όπου εφαρμόζεται αναλογικά η παρ. 2.
4. Τροποποίηση του μητρώου για την ένταξη νέων γνωστικών αντικειμένων ή την κατάργηση ή μεταβολή των υφιστάμενων γνωστικών αντικειμένων ισχύει αποκλειστικά μετά από τη συμπλήρωση τριών (3) ετών από την τελευταία ημερομηνία κατάρτισης ή επικαιροποίησής του. Κατάργηση γνωστικού αντικειμένου από το Μητρώο Γνωστικών Αντικειμένων μπορεί να πραγματοποιηθεί μόνο υπό την προϋπόθεση ότι δεν υπηρετεί μέλος Δ.Ε.Π. στο Τμήμα στο εν λόγω γνωστικό αντικείμενο.
5. Η διαδικασία κατάρτισης του Μητρώου Γνωστικών Αντικειμένων ολοκληρώνεται με την άπρακτη πάροδο της προθεσμίας αναπομπής της απόφασης έγκρισης από τη Σύγκλητο, άλλως από την έκδοση της απόφασης έγκρισης του μητρώου από την Κοσμητεία της Σχολής, αν ζητηθεί η τροποποίησή του.
6. Με επιμέλεια της Γραμματείας του Τμήματος, τα Μητρώα Γνωστικών Αντικειμένων των Τμημάτων της Σχολής αναρτώνται στο ηλεκτρονικό σύστημα ολοκληρωμένης διαχείρισης εκλογής και εξέλιξης μελών Δ.Ε.Π. του άρθρου 142. Μεταβολή του μητρώου γνωστικών αντικειμένων ενός Τμήματος πριν από την πάροδο της τριετίας καταχωρίζεται υποχρεωτικά στο ηλεκτρονικό σύστημα ολοκληρωμένης διαχείρισης με επιμέλεια του Κοσμήτορα και η ισχύς του αρχίζει μετά από την πάροδο της προβλεπομένης προθεσμίας.
7. Στις Μονοτμηματικές Σχολές, η αρμοδιότητα κατάρτισης και έγκρισης του Μητρώου Γνωστικών Αντικειμένων ασκείται από τη Γενική Συνέλευση της Σχολής.
Άρθρο 145
Μητρώα Εσωτερικών και Εξωτερικών Εκλεκτόρων
1. Με απόφαση της Συνέλευσης του Τμήματος καταρτίζονται: α) Μητρώο Εσωτερικών Εκλεκτόρων και β) Μητρώο Εξωτερικών Εκλεκτόρων ανά γνωστικό αντικείμενο που θεραπεύει το Τμήμα σύμφωνα με το εγκεκριμένο Μητρώο Γνωστικών Αντικειμένων. Για την κατάρτιση των μητρώων, ως εσωτερικοί εκλέκτορες λογίζονται μέλη Διδακτικού Ερευνητικού Προσωπικού (Δ.Ε.Π.) του Τμήματος και ως εξωτερικοί εκλέκτορες λογίζονται μέλη Δ.Ε.Π. άλλων Τμημάτων του ίδιου ή άλλου Α.Ε.Ι. της ημεδαπής και ιδρυμάτων της αλλοδαπής, καθώς και αντίστοιχης βαθμίδας ερευνητές των ερευνητικών κέντρων και τεχνολογικών ινστιτούτων του άρθρου 13Α του ν. 4310/2014 (Α’ 258) ή λοιπών ερευνητικών οργανισμών της ημεδαπής και αλλοδαπής. Δεν εντάσσονται στα Μητρώα εκλεκτόρων όσα Μέλη Δ.Ε.Π. των Α.Ε.Ι. υπηρετούν σε προσωποπαγείς θέσεις και δεν έχουν κριθεί κατ’ ελάχιστον μία (1) φορά στο πλαίσιο ανοιχτής διαδικασίας εκλογής ή εξέλιξης.
2. Το Μητρώο Εσωτερικών Εκλεκτόρων ανά γνωστικό αντικείμενο του Μητρώου Γνωστικών Αντικειμένων αποτελείται από δύο (2) κατηγορίες εκλεκτόρων, με βάση τον βαθμό της συνάφειας του γνωστικού αντικείμενου κάθε μέλους Δ.Ε.Π. με το γνωστικό αντικείμενο του μητρώου, ως εξής:
α) Εκλέκτορες ίδιου γνωστικού αντικειμένου: περιλαμβάνονται τα μέλη Δ.Ε.Π. του Τμήματος, που έχουν ταυτόσημο γνωστικό αντικείμενο σύμφωνα με την απόφαση διορισμού τους ή με απόφαση μεταβολής του γνωστικού τους αντικειμένου. Στην εν λόγω κατηγορία, κατόπιν ειδικής και επαρκούς αιτιολογίας της Συνέλευσης του Τμήματος, εντάσσονται μέλη Δ.Ε.Π. του Τμήματος που έχουν εκτενές δημοσιευμένο ερευνητικό και επιστημονικό έργο στο εν λόγω γνωστικό αντικείμενο, το οποίο αφορά κατ’ ελάχιστον στο πενήντα τοις εκατό (50%) του συνολικού τους έργου.
β) Εκλέκτορες συναφούς γνωστικού αντικειμένου: περιλαμβάνονται μέλη Δ.Ε.Π. του Τμήματος, που έχουν συναφές γνωστικό αντικείμενο σύμφωνα με την απόφαση διορισμού τους ή με απόφαση μεταβολής του γνωστικού τους αντικειμένου και με το εν γένει δημοσιευμένο ερευνητικό και επιστημονικό τους έργο.
Μέλη Δ.Ε.Π. του Τμήματος δεν δύναται να ενταχθούν σε περισσότερα από δύο (2) γνωστικά αντικείμενα ως ίδιου γνωστικού αντικειμένου της περ. α).
3. Στο Μητρώο Εξωτερικών Εκλεκτόρων ανά γνωστικό αντικείμενο του Μητρώου Γνωστικών Αντικειμένων εντάσσονται όλοι οι εξωτερικοί εκλέκτορες με γνωστικό αντικείμενο που εμπίπτει στο επιστημονικό πεδίο στο οποίο εντάσσεται το γνωστικό αντικείμενο του μητρώου. Οι εξωτερικοί εκλέκτορες κατατάσσονται στις δύο (2) κατηγορίες, είτε ίδιου είτε συναφούς γνωστικού αντικειμένου, σύμφωνα με τις αποφάσεις διορισμού ή μεταβολής του γνωστικού τους αντικειμένου και το εν γένει επιστημονικό και ερευνητικό τους έργο.
4. Η απόφαση της Συνέλευσης του Τμήματος της παρ. 1 αποστέλλεται προς έγκριση στην Κοσμητεία της Σχολής. Η Κοσμητεία, με απόφασή της, εγκρίνει τα μητρώα εσωτερικών και εξωτερικών εκλεκτόρων ανά γνωστικό αντικείμενο του Μητρώου Γνωστικών Αντικειμένων εντός τριάντα (30) ημερών από την περιέλευση σε αυτή της απόφασης της Συνέλευσης. Αν διαπιστωθούν πλημμέλειες ως προς την κατάρτιση των μητρώων εσωτερικών και εξωτερικών εκλεκτόρων ή ένταξη εκλεκτόρων σε κατηγορία χωρίς να πληρούν τις προϋποθέσεις των παρ. 2 και 3, η Κοσμητεία, εντός της ίδιας προθεσμίας, αναπέμπει αιτιολογημένα τα μητρώα εσωτερικών και εξωτερικών εκλεκτόρων προς τη Συνέλευση του Τμήματος, ζητώντας τη διόρθωσή τους.
5. Με απόφαση της Συνέλευσης του Τμήματος, εγκρίνεται η επικαιροποίηση των μητρώων εσωτερικών και εξωτερικών εκλεκτόρων ανά γνωστικό αντικείμενο, το αργότερο έως την 30ή Σεπτεμβρίου κάθε έτους, και η ισχύς τους αφορά στο επόμενο ημερολογιακό έτος από αυτό στο οποίο λαμβάνει χώρα η επικαιροποίηση. Κατά την επικαιροποίηση των μητρώων εσωτερικών και εξωτερικών εκλεκτόρων λαμβάνονται υπόψη ιδίως: α) η εκλογή νέων μελών Δ.Ε.Π. ή η εξέλιξη μελών Δ.Ε.Π. του Τμήματος σε ανώτερη βαθμίδα, β) η εκλογή νέων μελών Δ.Ε.Π. ή η εξέλιξη μελών Δ.Ε.Π. άλλων Τμημάτων του ίδιου ή άλλου Α.Ε.Ι. σε ανώτερη βαθμίδα, γ) η ένταξη νέων μελών ως εξωτερικών εκλεκτόρων, εφόσον πληρούν τις απαιτούμενες προϋποθέσεις, δ) η αφυπηρέτηση εσωτερικών και εξωτερικών εκλεκτόρων, ε) η μεταβολή του γνωστικού αντικειμένου των εσωτερικών ή εξωτερικών μελών και στ) το δημοσιευμένο ερευνητικό και επιστημονικό έργο ανά γνωστικό αντικείμενο των εσωτερικών και εξωτερικών εκλεκτόρων. Η απόφαση της Συνέλευσης εγκρίνεται από την Κοσμητεία σύμφωνα με τη διαδικασία της παρ. 4.
6. Με επιμέλεια της Γραμματείας του Τμήματος τα μητρώα εσωτερικών και εξωτερικών μελών αναρτώνται στο ηλεκτρονικό σύστημα ολοκληρωμένης διαχείρισης του άρθρου 142, και ενημερώνεται η υπηρεσιακή κατάσταση των μελών Δ.Ε.Π. του Τμήματος, ιδίως ως προς τα ακόλουθα: α) την αλλαγή βαθμίδας του μέλους Δ.Ε.Π., β) την αλλαγή καθεστώτος απασχόλησης από πλήρη σε μερική και αντιστρόφως, γ) τη χορήγηση επιστημονικής άδειας ή άδειας παράλληλης απασχόλησης σε ίδρυμα της αλλοδαπής, δ) τη χορήγηση άδειας άνευ αποδοχών, ε) την ένταξη σε καθεστώς αναστολής καθηκόντων, στ) τη λύση της σχέσης του μέλους Δ.Ε.Π. με το Τμήμα και κάθε άλλη μεταβολή που δύναται να επηρεάσει τη συγκρότηση και λειτουργία των εκλεκτορικών σωμάτων.
7. Κάθε εκλέκτορας υποχρεούται να ενημερώνει το ηλεκτρονικό σύστημα ολοκληρωμένης διαχείρισης με τα προσωπικά στοιχεία που απαιτούνται ανά περίπτωση, την απόφαση διορισμού του, το βιογραφικό του σημείωμα από το οποίο προκύπτει το εν γένει ερευνητικό και επιστημονικό του έργο, καθώς και τα στοιχεία επικοινωνίας του.
Άρθρο 146
Διαδικασία συγκρότησης εκλεκτορικών σωμάτων
1. Η εκλογή και εξέλιξη των μελών Διδακτικού Ερευνητικού Προσωπικού (Δ.Ε.Π.) όλων των βαθμίδων και η μονιμοποίηση των Επίκουρων Καθηγητών επί θητεία γίνεται από ειδικά εκλεκτορικά σώματα που αποτελούνται από έντεκα (11) τακτικά μέλη, τα οποία ανήκουν σε ίδια ή ανώτερη βαθμίδα με την προκηρυσσόμενη θέση και τα οποία ορίζονται, με ισάριθμα αναπληρωματικά μέλη.
2. Η συγκρότηση του Εκλεκτορικού Σώματος πραγματοποιείται εντός αποκλειστικής προθεσμίας επτά (7) ημερών από την έκδοση της προκήρυξης της θέσης με επιμέλεια του Κοσμήτορα της Σχολής. Αν παρέλθει άπρακτη η προθεσμία συγκρότησης, η αρμοδιότητα περιέρχεται στον Πρύτανη του Ανώτατου Εκπαιδευτικού Ιδρύματος (Α.Ε.Ι.). Ο Πρύτανης του Α.Ε.Ι. είναι αρμόδιος για τη συγκρότηση εκλεκτορικών σωμάτων των μονοτμηματικών Σχολών.
3. Τα τακτικά και αναπληρωματικά μέλη του Εκλεκτορικού Σώματος επιλέγονται μέσω ηλεκτρονικής κλήρωσης, που διενεργείται με αυτοματοποιημένο τρόπο μέσω ηλεκτρονικού συστήματος ολοκληρωμένης διαχείρισης, η ανάπτυξη και λειτουργία του οποίου πραγματοποιείται μέσω του Εθνικού Δικτύου Υποδομών Τεχνολογίας και Έρευνας (ΕΔΥΤΕ Α.Ε.) του Υπουργείου Ψηφιακής Διακυβέρνησης. Αποκλείονται από τη συμμετοχή στην ηλεκτρονική κληρωτίδα τα μέλη Δ.Ε.Π. που τελούν σε καθεστώς άδειας άνευ αποδοχών και αναστολής καθηκόντων.
4. Η κλήρωση διενεργείται αρχικά για την ανάδειξη του καταλόγου των τακτικών μελών και εν συνεχεία την ανάδειξη του καταλόγου των αναπληρωματικών μελών με σειρά κατάταξης σύμφωνα με τη σειρά την οποία κληρώθηκαν. Το εκλεκτορικό σώμα αποτελείται από πέντε (5) εσωτερικούς και έξι (6) εξωτερικούς εκλέκτορες. Οι εσωτερικοί εκλέκτορες κληρώνονται από το Μητρώο Εσωτερικών Εκλεκτόρων του γνωστικού αντικειμένου. Αν ο αριθμός των εσωτερικών εκλεκτόρων του ίδιου γνωστικού αντικειμένου είναι ίσος ή μικρότερος του αριθμού που απαιτείται για τη συμπλήρωση του αριθμού των εσωτερικών εκλεκτόρων, δεν διενεργείται κλήρωση και οι εκλέκτορες αυτοί ορίζονται απευθείας ως τακτικά μέλη του εκλεκτορικού σώματος.
5. Αν δεν υπάρχει ικανός αριθμός για την ανάδειξη των τακτικών ή αναπληρωματικών μελών από το Μητρώο Εσωτερικών Εκλεκτόρων με ίδιο γνωστικό αντικείμενο με αυτό της προκηρυσσόμενης θέσης, η ανάδειξη των υπόλοιπων εσωτερικών τακτικών ή αναπληρωματικών μελών του εκλεκτορικού σώματος, πραγματοποιείται με ηλεκτρονική κλήρωση μεταξύ των εσωτερικών εκλεκτόρων της κατηγορίας της περ. β) της παρ. 2 του άρθρου 145, που έχουν συναφές γνωστικό αντικείμενο με αυτό της προκηρυσσόμενης θέσης. Ομοίως, εάν ο αριθμός των εσωτερικών εκλεκτόρων ίδιου ή συναφούς γνωστικού αντικειμένου δεν επαρκεί για τη συμπλήρωση του απαιτούμενου αριθμού των θέσεων εσωτερικών μελών, ο υπολειπόμενος αριθμός των θέσεων εσωτερικών μελών συμπληρώνεται από το Μητρώο Εξωτερικών Εκλεκτόρων, μετά την ολοκλήρωση της διαδικασίας ανάδειξης των εξωτερικών εκλεκτόρων.
6. Οι εξωτερικοί εκλέκτορες κληρώνονται από το εγκεκριμένο Μητρώο Εξωτερικών Εκλεκτόρων του γνωστικού αντικειμένου. Τα μέλη κληρώνονται από τους εξωτερικούς εκλέκτορες ίδιου γνωστικού αντικειμένου με το γνωστικό αντικείμενο της προκηρυσσόμενης θέσης, και αν ο αριθμός αυτών δεν επαρκεί για την πλήρωση του συνόλου του αριθμού των τακτικών και αναπληρωματικών μελών, τότε η ανάδειξη των υπόλοιπων εξωτερικών τακτικών ή αναπληρωματικών μελών του εκλεκτορικού σώματος πραγματοποιείται με ηλεκτρονική κλήρωση μεταξύ των εξωτερικών εκλεκτόρων συναφούς γνωστικού αντικειμένου με το γνωστικό αντικείμενο της προκηρυσσόμενης θέσης.
7. Για τη συγκρότηση του εκλεκτορικού σώματος εκδίδεται διαπιστωτική πράξη του Κοσμήτορα της Σχολής ή του Πρύτανη του Α.Ε.Ι. σε περίπτωση μονοτμηματικής Σχολής, η οποία κοινοποιείται ηλεκτρονικά στα μέλη του εκλεκτορικού σώματος. Η συμμετοχή των μελών Α.Ε.Ι. και ερευνητικών οργανισμών της ημεδαπής στα εκλεκτορικά σώματα είναι υποχρεωτική, εκτός αν το τακτικό μέλος κωλύεται λόγω ασθένειας, οπότε αναπληρώνεται από το αντίστοιχο αναπληρωματικό του μέλος, το οποίο γίνεται πλέον τακτικό μέλος.
8. Από τη συγκρότηση του εκλεκτορικού σώματος και εξής, τα μέλη του σώματος έχουν πλήρη πρόσβαση στις αιτήσεις υποψηφιότητας, τα βιογραφικά σημειώματα, τα υπομνήματα και τα λοιπά στοιχεία των υποψηφίων που αναρτώνται στο ηλεκτρονικό σύστημα ολοκληρωμένης διαχείρισης εκλογής και εξέλιξης μελών Διδακτικού Ερευνητικού Προσωπικού, καθώς και όσα τυχόν αναζητηθούν κατά τη διαδικασία της αξιολόγησής τους.
Άρθρο 147
Διαδικασία εκλογής και εξέλιξης μελών Διδακτικού Ερευνητικού Προσωπικού
1. Ο Πρόεδρος του Τμήματος, για τις ανάγκες του οποίου προκηρύσσεται η θέση, συγκαλεί το Εκλεκτορικό Σώμα σε πρώτη συνεδρίαση εντός δέκα (10) ημερών από την καταληκτική ημερομηνία υποβολής των υποψηφιοτήτων, όπως αυτή έχει ορισθεί στην πρόσκληση. Ο Πρόεδρος του Τμήματος συμμετέχει στις συνεδριάσεις του Εκλεκτορικού Σώματος και εκτελεί χρέη προεδρεύοντος, χωρίς δικαίωμα ψήφου, αν δεν μετέχει παράλληλα και ως μέλος. Αν παρέλθει άπρακτη η προθεσμία για τη σύγκληση του Εκλεκτορικού Σώματος, η αρμοδιότητα περιέρχεται στον Κοσμήτορα της Σχολής και σε περίπτωση μονοτμηματικής Σχολής στον Πρύτανη του Ανώτατου Εκπαιδευτικού Ιδρύματος (Α.Ε.Ι.).
2. Κατά την πρώτη συνεδρίαση του Εκλεκτορικού Σώματος, ελέγχεται αν κάποιο από τα μέλη του παρουσιάζει κώλυμα συμμετοχής. Ως κωλύματα συμμετοχής σε Εκλεκτορικό Σώμα ορίζονται: α) η ιδιότητα του συζύγου ή του συμβιούντος ή η εξ αίματος ή αγχιστείας συγγένεια σε ευθεία ή πλάγια γραμμή έως τον τέταρτο βαθμό ή η ύπαρξη ιδιαίτερου δεσμού ή ιδιάζουσας σχέσης ή εχθρότητας με κάποιον από τους υποψηφίους, β) η ένταξη του μέλους Διδακτικού Ερευνητικού Προσωπικού (Δ.Ε.Π.) σε καθεστώς αναστολής καθηκόντων, γ) η λήψη άδειας άνευ αποδοχών κατά τον χρόνο συνεδρίασης του Εκλεκτορικού Σώματος και δ) η ιδιότητα του επιβλέποντος της διδακτορικής διατριβής υποψηφίου. Ειδικώς για την ύπαρξη κωλύματος στο πρόσωπο ενός εκλέκτορα λόγω ιδιαίτερου δεσμού ή ιδιάζουσας σχέσης ή εχθρότητας με κάποιον από τους υποψηφίους, το Εκλεκτορικό Σώμα αποφασίζει αιτιολογημένα αν υπάρχει κώλυμα, χωρίς τη συμμετοχή του μέλους στο πρόσωπο του οποίου προβάλλεται το κώλυμα. Αν διαπιστωθεί ότι υπάρχει κώλυμα συμμετοχής στο Εκλεκτορικό Σώμα, το μέλος αντικαθίσταται με τη διαδικασία της κλήρωσης, η οποία διενεργείται με ανάλογη εφαρμογή του άρθρου 146 για τη συμπλήρωση του μέλους. Η παραβίαση των ανωτέρω συνιστά λόγο ακυρότητας της διαδικασίας και της απόφασης του συλλογικού οργάνου.
3. Το εκλεκτορικό σώμα, κατά την πρώτη συνεδρίασή του, επιλέγει από τα τακτικά μέλη του τρία (3) μέλη τα οποία αποτελούν την Εισηγητική Επιτροπή. Η Εισηγητική Επιτροπή αποτελείται από δύο (2) εσωτερικούς εκλέκτορες και ένα (1) εξωτερικό μέλος. Κατά τη συγκρότηση της Εισηγητικής Επιτροπής επιλέγονται κατά προτεραιότητα μέλη με ίδιο γνωστικό αντικείμενο και αν δεν υπάρχει ο αναγκαίος αριθμός μελών, η επιλογή πραγματοποιείται μεταξύ των μελών με συναφές γνωστικό αντικείμενο. Η απόφαση πρέπει να είναι ειδικώς και επαρκώς αιτιολογημένη ως προς την ταυτότητα ή συνάφεια του γνωστικού αντικείμενου των μελών που ορίζονται.
4. Η Εισηγητική Επιτροπή, εντός αποκλειστικής προθεσμίας τριών (3) μηνών από την πρώτη συνεδρίαση του Εκλεκτορικού Σώματος, υποβάλλει την εισηγητική έκθεση προς τον Πρόεδρο του Τμήματος και τα μέλη του Εκλεκτορικού Σώματος, η οποία αναρτάται στο ηλεκτρονικό σύστημα ηλεκτρονικής διαχείρισης του άρθρου 142 με επιμέλεια της Γραμματείας του Τμήματος.
5. Η εισηγητική έκθεση περιλαμβάνει κατ’ ελάχιστον:
α) διατύπωση γνώμης αν οι υποψήφιοι ανταποκρίνονται στα προσόντα που απαιτούνται από τον νόμο και ειδικότερα για τη συνάφεια της διδακτορικής διατριβής, εφόσον απαιτείται, και του εν γένει επιστημονικού, διδακτικού, κλινικού ή καλλιτεχνικού έργου των υποψηφίων με το γνωστικό αντικείμενο της προς πλήρωση θέσης, καθώς και αν διαθέτουν τις πρόσθετες προϋποθέσεις και τα προσόντα για την εκλογή σε θέση μέλους Δ.Ε.Π. αντίστοιχης βαθμίδας με αυτή της προκηρυσσόμενης θέσης σύμφωνα με την παρ. 6 του άρθρου 143,
β) ανάλυση και αξιολόγηση των τυπικών και ουσιαστικών προσόντων, του έργου και της προσωπικότητας κάθε υποψηφίου, εκφέροντας κρίση για την προσφορά του στην πρόοδο της επιστήμης,
γ) αν κρίνεται ότι περισσότεροι του ενός υποψήφιοι πληρούν τα κριτήρια της περ. β) για την εκλογή σε θέση Δ.Ε.Π., πραγματοποιείται συγκριτική και αξιολογική κατάταξη των υποψηφίων σύμφωνα με το επιστημονικό, ερευνητικό, διδακτικό και λοιπό έργο των υποψηφίων.
Για να παράσχει ακριβή εικόνα του κάθε υποψηφίου, η Εισηγητική Επιτροπή αναλύει και κρίνει τα έργα του, την επιστημονική του δράση και τα λοιπά ουσιαστικά του προσόντα.
6. Η Εισηγητική Επιτροπή δύναται να ζητεί συστατικές επιστολές από Καθηγητές ομοταγών Α.Ε.Ι. της αλλοδαπής ή ερευνητές της αλλοδαπής, του ίδιου ή συναφούς γνωστικού αντικειμένου με εκείνο της προς πλήρωση θέσης.
7. Οι υποψήφιοι που κρίνεται ότι πληρούν τα προσόντα που απαιτούνται από τον νόμο για εκλογή σε θέση Δ.Ε.Π., σύμφωνα με το άρθρο 143, καλούνται από τον Πρόεδρο του Τμήματος να δώσουν επιστημονική διάλεξη σε ένα (1) θέμα που σχετίζεται με το γνωστικό αντικείμενο της προκηρυσσόμενης θέσης ενώπιον των μελών του Εκλεκτορικού Σώματος και της ακαδημαϊκής κοινότητας, συμπεριλαμβανομένων των ενδιαφερόμενων φοιτητών. Η επιστημονική διάλεξη των υποψηφίων πραγματοποιείται σε κάθε περίπτωση πριν από την υποβολή της εισηγητικής έκθεσης και δύναται να πραγματοποιηθεί εξ αποστάσεως με τη χρήση ηλεκτρονικών μέσων.
8. Αν μέλος της Εισηγητικής Επιτροπής παραιτηθεί ή εκλείψει ή διαπιστωθεί αδυναμία σύνταξης εισηγητικής έκθεσης, τα μέλη της Εισηγητικής Επιτροπής δύνανται να υποβάλουν από κοινού ή χωριστά εντός της ίδιας προθεσμίας υπόμνημα που σε καμία περίπτωση δεν επέχει θέση εισηγητικής έκθεσης.
9. Εντός αποκλειστικής προθεσμίας τριάντα (30) ημερών από την υποβολή της εισηγητικής έκθεσης, με επιμέλεια του Προέδρου του Τμήματος συγκαλείται το Εκλεκτορικό Σώμα για τη διενέργεια της εκλογής ή εξέλιξης. Στη συνεδρίαση δύναται να μετέχουν τα μέλη της Συνέλευσης του Τμήματος χωρίς δικαίωμα ψήφου και λόγου, πλην της δυνατότητας υποβολής ερωτήσεων κατά την παρουσίαση της περ. α) της παρ. 5. Αν παρέλθει άπρακτη η προθεσμία κατάθεσης της εισηγητικής έκθεσης, ο Πρόεδρος του Τμήματος υποχρεούται να συγκαλέσει το Εκλεκτορικό Σώμα εντός προθεσμίας τριάντα (30) ημερών από την άπρακτη πάροδο της προθεσμίας, προκειμένου τα μέλη του να προβούν σε αξιολόγηση των υποψηφιοτήτων που υποβλήθηκαν και των συνοδευτικών δικαιολογητικών τους κατ’ ανάλογη εφαρμογή της διαδικασίας της παρ. 4. Αν παρέλθει άπρακτη η προθεσμία σύγκλησης του Εκλεκτορικού Σώματος, η αρμοδιότητα περιέρχεται στον Κοσμήτορα της οικείας Σχολής, και σε περίπτωση μονοτμηματικής Σχολής στον Πρύτανη του Α.Ε.Ι., ο οποίος προεδρεύει του Εκλεκτορικού Σώματος, χωρίς δικαίωμα ψήφου. Η σύγκληση πραγματοποιείται εντός αποκλειστικής προθεσμίας δέκα (10) ημερών από την καταληκτική ημερομηνία κατά την οποία ο Πρόεδρος του Τμήματος όφειλε να συγκαλέσει το Εκλεκτορικό Σώμα.
10. Η πρόσκληση γνωστοποιείται στα μέλη του Εκλεκτορικού Σώματος και στους υποψηφίους επτά (7) τουλάχιστον ημέρες πριν από την ημερομηνία συνεδρίασης του Εκλεκτορικού Σώματος για την εκλογή ή την εξέλιξη. Οι υποψήφιοι δικαιούνται να υποβάλουν σχετικό υπόμνημα τουλάχιστον τρεις (3) ημέρες πριν από τη συνεδρίαση του Εκλεκτορικού Σώματος, το οποίο αναρτάται με επιμέλειά τους στο ηλεκτρονικό σύστημα ολοκληρωμένης διαχείρισης του άρθρου 142.
11. Οι συνεδριάσεις των μελών των Εισηγητικών Επιτροπών και των Εκλεκτορικών Σωμάτων δύνανται να πραγματοποιούνται μέσω τηλεδιάσκεψης, με διασφάλιση της εμπιστευτικότητας της συνεδρίασης, της πιστοποίησης της ταυτότητας των μελών του Εκλεκτορικού Σώματος, της ασφάλειας της ηλεκτρονικής διακίνησης φωνής, δεδομένων και εικόνας, καθώς και της ακεραιότητας της διακινούμενης πληροφορίας. Αν η συνεδρίαση πραγματοποιείται μέσω τηλεδιάσκεψης, γίνεται υποχρεωτικά σχετική αναφορά στο πρακτικό της συνεδρίασης. Οι συνεδριάσεις των εκλεκτορικών σωμάτων δύνανται να μαγνητοσκοπούνται, αν υπάρχει σχετική πρόβλεψη στον Εσωτερικό Κανονισμό του Α.Ε.Ι.
12. Στην αρχή της συνεδρίασης, οι υποψήφιοι δύνανται να αναπτύξουν προφορικά τις απόψεις τους για το περιεχόμενο της εισηγητικής έκθεσης, καθώς και να απαντήσουν στις ερωτήσεις των μελών του Εκλεκτορικού Σώματος, και εν συνεχεία αποχωρούν από τη συνεδρίαση. Τα μέλη του Εκλεκτορικού Σώματος πραγματοποιούν διαλογική συζήτηση επί του περιεχομένου της εισηγητικής έκθεσης και των απαντήσεων των υποψηφίων.
13. Στο πρακτικό της εκλογής περιλαμβάνονται υποχρεωτικά τα ακόλουθα στοιχεία:
α) η εισηγητική έκθεση της Τριμελούς Επιτροπής,
β) τα υπομνήματα των υποψηφίων,
γ) η ψήφος κάθε μέλους του Εκλεκτορικού Σώματος, η οποία συνοδεύεται υποχρεωτικά από ειδική και επαρκή αιτιολογία αναφορικά με το εν γένει επιστημονικό, διδακτικό, κλινικό ή καλλιτεχνικό έργο του υποψηφίου.
Αν δεν έχει υποβληθεί εισηγητική έκθεση, το πρακτικό της εκλογής περιλαμβάνει τα στοιχεία της παρ. 5.
14. Αν κρίνεται ότι υφίστανται περισσότεροι του ενός υποψηφίων, που πληρούν τα απαραίτητα προσόντα εκλογής, το εκλεκτορικό σώμα ψηφίζει και για το αν οι υπόλοιποι υποψήφιοι δύνανται να επιλεγούν, αν ο πρώτος επιλεγείς δεν αποδεχθεί τον διορισμό του ή ανακληθεί η πράξη διορισμού του ή συντρέχει αντικειμενικό κώλυμα διορισμού του. Για τον σκοπό αυτόν συντάσσεται πίνακας με την αξιολογική κατάταξη των υπόλοιπων υποψηφίων. Για την ένταξη υποψηφίου στον πίνακα με φθίνουσα σειρά αξιολογικής κατάταξης, πρέπει να υπάρχουν τουλάχιστον έξι (6) θετικές ψήφοι.
15. Αν στη διαδικασία εκλογής ή εξέλιξης μετέχει μόνο ένας (1) υποψήφιος που κρίνεται ότι πληροί τα απαραίτητα προσόντα, η εκλογή του υποψηφίου πραγματοποιείται μόνο αν συγκεντρωθούν έξι (6) θετικές ψήφοι, άλλως η διαδικασία κηρύσσεται άγονη.
16. Αν υπάρχουν περισσότεροι υποψήφιοι και ουδείς υποψήφιος συγκεντρώσει τουλάχιστον έξι (6) θετικές ψήφους, η ψηφοφορία επαναλαμβάνεται κατά την ίδια συνεδρίαση μεταξύ των δύο (2) επικρατέστερων υποψηφίων. Αν υπάρχει ισοψηφία μεταξύ περισσοτέρων των δύο (2) υποψηφίων, στη δεύτερη ψηφοφορία συμμετέχουν όλοι όσοι ισοψήφησαν. Αν και στη δεύτερη ψηφοφορία κανείς εκ των υποψηφίων δεν συγκεντρώσει τουλάχιστον έξι (6) θετικές ψήφους, η διαδικασία κηρύσσεται άγονη.
Άρθρο 148
Ολοκλήρωση της διαδικασίας εκλογής ή εξέλιξης - Ανακατανομή και επαναπροκήρυξη θέσεων
1. Η διαδικασία εκλογής ολοκληρώνεται το αργότερο εντός δώδεκα (12) μηνών από την έκδοση της απόφασης της Συγκλήτου του Α.Ε.Ι. περί κατανομής των νέων θέσεων μελών Διδακτικού Ερευνητικού Προσωπικού (Δ.Ε.Π.) της παρ. 2 του άρθρου 139. Η διαδικασία εξέλιξης ολοκληρώνεται το αργότερο εντός δώδεκα (12) μηνών από την ημερομηνία υποβολής του αιτήματος εξέλιξης του μέλους Δ.Ε.Π. προς τη Συνέλευση του Τμήματος. Κατ’ εξαίρεση η προθεσμία της παρούσας για την ολοκλήρωση της διαδικασίας εκλογής ή εξέλιξης μέλους Δ.Ε.Π. δύναται να παρατείνεται με απόφαση της Συνέλευσης του Τμήματος, κατόπιν τεκμηριωμένης εισήγησης του Προέδρου του Τμήματος, για χρονικό διάστημα που δεν υπερβαίνει τις σαράντα πέντε (45) ημέρες, εάν ο αριθμός των υποψηφίων υπερβαίνει τους δέκα (10).
2. Το πρακτικό εκλογής ή εξέλιξης, με επιμέλεια του Προέδρου του Τμήματος, αναρτάται στο ηλεκτρονικό σύστημα ολοκληρωμένης διαχείρισης του άρθρου 142 και κοινοποιείται στον Κοσμήτορα της Σχολής, τον Πρύτανη και το Συμβούλιο Διοίκησης του Ανώτατου Εκπαιδευτικού Ιδρύματος (Α.Ε.Ι.).
3. Αν η διαδικασία εκλογής νέου μέλους Δ.Ε.Π. δεν ολοκληρωθεί εντός της προθεσμίας της παρ. 1, η προκήρυξη παύει αυτοδικαίως να ισχύει και καταργείται η εν λόγω θέση για το Τμήμα. Με απόφαση της Συγκλήτου ανακατανέμονται σε άλλα Τμήματα του Α.Ε.Ι. οι θέσεις νέων μελών Δ.Ε.Π. που δεν πληρώθηκαν λόγω άπρακτης παρόδου της προθεσμίας αυτής.
4. Μετά από την ολοκλήρωση της νέας κατανομής θέσεων, ο Πρύτανης του Α.Ε.Ι. εκδίδει, εντός αποκλειστικής προθεσμίας ενός (1) μηνός, την προκήρυξη της νέας θέσης μέλους Δ.Ε.Π. στο επόμενο σε σειρά γνωστικό αντικείμενο του Τμήματος προς το οποίο κατανεμήθηκε η θέση, όπως αυτό είχε καθοριστεί κατά τον χρόνο κατανομής των θέσεων από το Υπουργείο Παιδείας και Θρησκευμάτων. Για τη διαδικασία συγκρότησης του Εκλεκτορικού Σώματος και της Εισηγητικής Επιτροπής εφαρμόζεται αναλόγως η διαδικασία του άρθρου 146 από τα μητρώα εσωτερικών και εξωτερικών εκλεκτόρων που ίσχυαν κατά τον χρόνο της αρχικής κατανομής της θέσης.
5. Αν μία διαδικασία εκλογής κριθεί άγονη, η θέση επαναπροκηρύσσεται από τον Πρύτανη του Α.Ε.Ι. κατόπιν απόφασης της Κοσμητείας και εισήγησης της Συνέλευσης του Τμήματος, στο ίδιο ή στο επόμενο σε σειρά γνωστικό αντικείμενο που δεν έχει προκηρυχθεί από αυτά που είχαν καθοριστεί με την απόφαση του άρθρου 138.
Άρθρο 149
Διαδικασία διορισμού μελών Διδακτικού Ερευνητικού Προσωπικού
1. Με πράξη του Πρύτανη, που εκδίδεται εντός ενός (1) μηνός από την ολοκλήρωση της διαδικασίας εκλογής ή εξέλιξης του μέλους Διδακτικού Ερευνητικού Προσωπικού (Δ.Ε.Π.), διορίζεται το μέλος Δ.Ε.Π. που εκλέχθηκε ή εξελίχθηκε.
2. Όσοι διορίζονται ή εξελίσσονται οφείλουν μέσα σε τρεις (3) μήνες από την κοινοποίηση της σχετικής πράξης του Πρύτανη να αναλάβουν τα καθήκοντά τους. Με απόφαση του Πρύτανη, κατόπιν υποβολής τεκμηριωμένου αιτήματος του μέλους Δ.Ε.Π. που διορίζεται, είναι δυνατή η παράταση της προθεσμίας ανάληψης καθηκόντων για χρονικό διάστημα που δεν υπερβαίνει τους έξι (6) μήνες. Η χορήγηση της παράτασης είναι υποχρεωτική, αν το μέλος Δ.Ε.Π. που αιτείται την παράταση κατοικεί μόνιμα στην αλλοδαπή κατά την ημερομηνία του διορισμού του.
3. Αν παρέλθει άπρακτη η προθεσμία που έχει τεθεί για την ανάληψη καθηκόντων, θεωρείται ότι ο εκλεγείς δεν αποδέχθηκε τον διορισμό του και η σχετική πράξη ανακαλείται με πράξη του Πρύτανη. Σε περίπτωση εκλογής, η Συνέλευση του Τμήματος δύναται να επιλέξει τον επόμενο σε σειρά κατάταξης υποψήφιο, αν υπάρχει.
4. Αν δεν υπάρχει επόμενος υποψήφιος στη σειρά κατάταξης, ο Πρύτανης του Ανώτατου Εκπαιδευτικού Ιδρύματος (Α.Ε.Ι.), κατόπιν απόφασης της Κοσμητείας και εισήγησης της Συνέλευσης του Τμήματος, προκηρύσσει τη θέση στο ίδιο ή στο επόμενο σε σειρά, γνωστικό αντικείμενο που δεν έχει προκηρυχθεί από αυτά που είχαν καθοριστεί με την απόφαση κατανομής του άρθρου 138 κατά τον χρόνο κατανομής των θέσεων από το Υπουργείο Παιδείας και Θρησκευμάτων.
5. Οι πράξεις διορισμού ή εξέλιξης των μελών Δ.Ε.Π. των Α.Ε.Ι. κοινοποιούνται αμελλητί στον Υπουργό Παιδείας και Θρησκευμάτων για την άσκηση του ελέγχου νομιμότητας του άρθρου 151.
Άρθρο 150
Έλεγχος νομιμότητας από το Συμβούλιο Διοίκησης
1. Εντός τριάντα (30) ημερών από την κοινοποίηση του πρακτικού εκλογής πραγματοποιείται έλεγχος νομιμότητας της διαδικασίας από το Συμβούλιο Διοίκησης, το οποίο δύναται να αιτείται τη συνδρομή της νομικής υπηρεσίας του Ανώτατου Εκπαιδευτικού Ιδρύματος (Α.Ε.Ι.). Κατά τη διαδικασία ελέγχονται ιδίως πλημμέλειες της αιτιολογίας ως προς την αξιολόγηση των προσόντων των υποψηφίων.
2. Ο Κοσμήτορας της Σχολής στην οποία εντάσσεται το Τμήμα ή ο υποψήφιος που συμμετείχε στη διαδικασία εκλογής ή οποιοσδήποτε άλλος έχει έννομο συμφέρον, δύναται να υποβάλει ένσταση κατά του πρακτικού του Εκλεκτορικού Σώματος ενώπιον του Συμβουλίου Διοίκησης εντός αποκλειστικής προθεσμίας τριάντα (30) ημερών από την ανάρτηση του πρακτικού στο ηλεκτρονικό σύστημα ολοκληρωμένης διαχείρισης του άρθρου 142. Αν υποβληθεί ένσταση κατά του πρακτικού εκλογής, η προθεσμία της παρ. 1 παρατείνεται αυτοδικαίως για άλλες τριάντα (30) ημέρες.
3. Με απόφαση του Συμβουλίου Διοίκησης, μετά από τη διενέργεια ελέγχου νομιμότητας, δύναται να αναπέμπεται αιτιολογημένα το πρακτικό εκλογής και να ζητείται η επανάληψη της διαδικασίας από το σημείο όπου παρουσιάστηκε η πλημμέλεια. Αν παρέλθει άπρακτη η προθεσμία της παρ. 2, θεωρείται ότι οι ενστάσεις έχουν απορριφθεί και ο Πρύτανης προβαίνει στην έκδοση της πράξης διορισμού σύμφωνα με το άρθρο 149.
Άρθρο 151
Έλεγχος νομιμότητας από το Υπουργείο Παιδείας και Θρησκευμάτων
1. Ο Υπουργός Παιδείας και Θρησκευμάτων ελέγχει τη νομιμότητα των διαδικασιών εκλογής ή εξέλιξης μελών Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), αυτεπαγγέλτως ή κατόπιν προσφυγής οποιουδήποτε έχει έννομο συμφέρον για θέματα νομιμότητας. Η προσφυγή ασκείται εντός προθεσμίας εξήντα (60) ημερών από τη δημοσίευση της πράξης του Πρύτανη περί εκλογής ή εξέλιξης.
2. Με απόφαση του Υπουργού Παιδείας και Θρησκευμάτων συγκροτείται τριμελής Επιτροπή με ετήσια θητεία και αντικείμενο τον έλεγχο νομιμότητας των διαδικασιών εκλογής ή εξέλιξης μελών Δ.Ε.Π. των Α.Ε.Ι., την εξέταση των προσφυγών που υποβάλλονται για την ακύρωση των πρακτικών εκλογής και την υποβολή εισηγήσεων για την αναπομπή των φακέλων εκλογής ή εξέλιξης, όπου παρουσιάζεται παράβαση της νομοθεσίας και πλημμέλεια σχετικά με την τήρηση των διαδικασιών εκλογής ή εξέλιξης και την υποβολή γνώμης προς τον Υπουργό μετά την εξέταση του φακέλου. Η Επιτροπή αποτελείται από δύο (2) Νομικούς Συμβούλους του Κράτους και τον Προϊστάμενο της Γενικής Διεύθυνσης Ανώτατης Εκπαίδευσης του Υπουργείου Παιδείας και Θρησκευμάτων.
3. Ο έλεγχος νομιμότητας από τον Υπουργό Παιδείας και Θρησκευμάτων ολοκληρώνεται εντός αποκλειστικής προθεσμίας έξι (6) μηνών από την περιέλευση του φακέλου εκλογής ή εξέλιξης στο Υπουργείο Παιδείας και Θρησκευμάτων.
Άρθρο 152
Μεταβολή γνωστικού αντικειμένου
1. Μέλη Διδακτικού Ερευνητικού Προσωπικού (Δ.Ε.Π.), ανεξαρτήτως της βαθμίδας στην οποία υπηρετούν, δύνανται να αιτηθούν τη μεταβολή του γνωστικού τους αντικειμένου, αν πληρούνται οι ακόλουθες προϋποθέσεις: α) διαθέτουν εκτενές διδακτικό και εν γένει επιστημονικό έργο, συγγραφικό, ερευνητικό, εργαστηριακό ή κλινικό, από το οποίο τουλάχιστον το πενήντα τοις εκατό (50%) του δημοσιευμένου επιστημονικού τους έργου εμπίπτει στο γνωστικό αντικείμενο στο οποίο αιτούνται να ενταχθούν, β) το γνωστικό αντικείμενο στο οποίο αιτούνται να ενταχθούν περιλαμβάνεται στο Μητρώο Γνωστικών Αντικειμένων του Τμήματος, γ) έχουν συμπληρώσει δώδεκα (12) μήνες από την ημερομηνία εκλογής ή τελευταίας εξέλιξής τους στη βαθμίδα στην οποία υπηρετούν.
2. Η μεταβολή γνωστικού αντικειμένου πραγματοποιείται με απόφαση του αρμοδίου οργάνου του Υπουργείου Παιδείας και Θρησκευμάτων κατόπιν αιτήματος του μέλους Δ.Ε.Π. και ύστερα από απόφαση της Συνέλευσης του Τμήματος και γνώμη του Τομέα όπου υπηρετεί το μέλος Δ.Ε.Π. ότι πληρούνται οι προϋποθέσεις της παρ. 1.
3. Η διαδικασία του παρόντος εφαρμόζεται αναλόγως στα μέλη Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.).
Άρθρο 153
Μετακινήσεις μελών Διδακτικού Ερευνητικού Προσωπικού
1. Μέλη Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) στη βαθμίδα του Καθηγητή ή Αναπληρωτή Καθηγητή δύνανται να αιτούνται τη μετακίνησή τους προς Τμήμα του ίδιου ή άλλου Α.Ε.Ι., αν πληρούνται οι ακόλουθες προϋποθέσεις: α) έχουν συμπληρώσει δέκα (10) έτη συνεχούς και αδιάλειπτης υπηρεσίας στο Τμήμα στο οποίο υπηρετούν (Τμήμα προέλευσης), β) δεν έχουν λάβει άλλη μετακίνηση εντός των τελευταίων δέκα (10) ετών, γ) το Τμήμα προς το οποίο επιθυμούν να μετακινηθούν (Τμήμα υποδοχής) εδρεύει εκτός της Περιφέρειας Αττικής ή της Περιφερειακής Ενότητας Θεσσαλονίκης, δ) το γνωστικό τους αντικείμενο περιλαμβάνεται στο Μητρώο Γνωστικών Αντικειμένων του Τμήματος υποδοχής, ε) στη Σχολή όπου εντάσσεται το Τμήμα προέλευσης υπηρετεί κατ’ ελάχιστον ένα (1) μέλος Δ.Ε.Π. με το ίδιο γνωστικό αντικείμενο με αυτό του αιτούντος τη μετακίνηση. Η περ. γ) δεν ισχύει για τα μέλη Δ.Ε.Π. που ήδη υπηρετούν σε Τμήματα Α.Ε.Ι. που εδρεύουν στην Περιφέρεια Αττικής ή την Περιφερειακή Ενότητα Θεσσαλονίκης. Αρμόδιο για τον έλεγχο της πλήρωσης των προϋποθέσεων των περ. α), β), γ) και ε) είναι το Τμήμα προέλευσης, ενώ για την πλήρωση της προϋπόθεσης της περ. δ) το Τμήμα υποδοχής.
2. Η μετακίνηση μέλους Δ.Ε.Π. σε άλλο Τμήμα του ίδιου Α.Ε.Ι. πραγματοποιείται με απόφαση της Συγκλήτου του Α.Ε.Ι., που εκδίδεται ύστερα από αίτημα του ενδιαφερόμενου μέλους Δ.Ε.Π. και γνώμη της Κοσμητείας της Σχολής και της Συνέλευσης του Τμήματος προέλευσης. Οι γνώμες της Συνέλευσης του Τμήματος και της Κοσμητείας επί αιτημάτων μετακίνησης των μελών Δ.Ε.Π. πρέπει να είναι πλήρως αιτιολογημένες. Για τη λήψη τους λαμβάνονται υπόψη ιδιαιτέρως οι εκπαιδευτικές και ερευνητικές ανάγκες του Τμήματος προέλευσης για τη συνέχιση της εύρυθμης λειτουργίας του, η στελέχωσή του και ιδίως ο αριθμός των μελών Δ.Ε.Π. που υπηρετούν με ίδιο γνωστικό αντικείμενο, καθώς και η συνέχιση της πλήρωσης των προϋποθέσεων αυτοδυναμίας του Τμήματος. Πριν από την έκδοση της απόφασης της Συγκλήτου ζητείται η γνώμη της Συνέλευσης του Τμήματος υποδοχής και της Κοσμητείας της Σχολής στην οποία εντάσσεται το Τμήμα υποδοχής. Οι αιτήσεις μετακίνησης προς άλλο Τμήμα του ίδιου Α.Ε.Ι. εξετάζονται εντός αποκλειστικής προθεσμίας ενενήντα (90) ημερών, άλλως θεωρείται ότι έχουν απορριφθεί σιωπηρώς.
3. Η μετακίνηση μέλους Δ.Ε.Π. προς Τμήμα άλλου Α.Ε.Ι. προϋποθέτει την έκδοση απόφασης της Συγκλήτου του Α.Ε.Ι. όπου υπηρετεί το μέλος Δ.Ε.Π., σύμφωνα με τη διαδικασία της παρ. 2, στην οποία αναφέρεται η συναίνεση του Α.Ε.Ι. για τη μεταφορά της πίστωσης της θέσης του μέλους Δ.Ε.Π. που μετακινείται. Αν η απόφαση της Συγκλήτου του Α.Ε.Ι. είναι θετική, το ενδιαφερόμενο μέλος Δ.Ε.Π. υποβάλλει αίτημα προς τη Συνέλευση του Τμήματος υποδοχής του Α.Ε.Ι. που επιθυμεί να μετακινηθεί, συνυποβάλλοντας την απόφαση της Συγκλήτου του Α.Ε.Ι. προέλευσης. Η Συνέλευση του Τμήματος υποδοχής δύναται να αιτείται την προσκόμιση επιπλέον στοιχείων για την αξιολόγηση της αίτησης του μέλους Δ.Ε.Π., ιδίως στοιχεία σχετικά με το διδακτικό και εν γένει επιστημονικό του έργο, συγγραφικό, ερευνητικό, εργαστηριακό ή κλινικό. Αν η απόφαση της Συνέλευσης του Τμήματος υποδοχής επί του αιτήματος είναι θετική, αυτή διαβιβάζεται προς την Κοσμητεία της Σχολής για να παράσχει γνώμη και εν συνεχεία προς τη Σύγκλητο του Α.Ε.Ι., η οποία εγκρίνει ή απορρίπτει το αίτημα μετακίνησης του μέλους Δ.Ε.Π. Αν η απόφαση της Συνέλευσης του Τμήματος υποδοχής είναι αρνητική, το αίτημα απορρίπτεται. Οι αιτήσεις μετακίνησης προς Τμήμα άλλου Α.Ε.Ι. εξετάζονται εντός αποκλειστικής προθεσμίας ενενήντα (90) ημερών από την υποβολή του αιτήματος και των απαραίτητων δικαιολογητικών στο Τμήμα υποδοχής, άλλως θεωρείται ότι έχουν απορριφθεί σιωπηρώς.
4. Η μετακίνηση ολοκληρώνεται με την έκδοση της πράξης του Πρύτανη του Α.Ε.Ι. στο οποίο ανήκει το Τμήμα υποδοχής. Τα μέλη Δ.Ε.Π. που μετακινούνται προς άλλο Τμήμα του ίδιου ή άλλου Α.Ε.Ι. εντάσσονται στην ίδια βαθμίδα που κατείχαν κατά τον χρόνο υποβολής της αίτησης μετακίνησης και έχουν το ίδιο υπηρεσιακό καθεστώς.
5. Οι προϋποθέσεις της παρ. 1 δεν ισχύουν επί αιτημάτων μετακίνησης μελών Δ.Ε.Π. ανεξαρτήτως βαθμίδας λόγω κατάργησης του Τμήματος όπου υπηρετούσαν, καθώς και μελών Δ.Ε.Π. ανεξαρτήτως βαθμίδας που υπηρετούν στα Γενικά Τμήματα των Α.Ε.Ι. Οι προϋποθέσεις των περ. α), β) και γ) της παρ. 1 δεν ισχύουν επί αιτημάτων μετακίνησης μελών Δ.Ε.Π. με πιστοποιημένη αναπηρία που ανέρχεται σε ποσοστό ίσο ή μεγαλύτερο του ογδόντα τοις εκατό (80%).
ΚΕΦΑΛΑΙΟ ΙΗ’
ΥΠΗΡΕΣΙΑΚΗ ΚΑΤΑΣΤΑΣΗ, ΔΙΚΑΙΩΜΑΤΑ 
ΚΑΙ ΥΠΟΧΡΕΩΣΕΙΣ ΜΕΛΩΝ ΔΙΔΑΚΤΙΚΟΥ 
ΚΑΙ ΕΡΕΥΝΗΤΙΚΟΥ ΠΡΟΣΩΠΙΚΟΥ
Άρθρο 154
Πλήρης και μερική απασχόληση μελών Διδακτικού Ερευνητικού Προσωπικού
1. Τα μέλη Διδακτικού Ερευνητικού Προσωπικού (Δ.Ε.Π.) υποχρεούνται να παρέχουν ανελλιπώς τις υπηρεσίες τους στο Ανώτατο Εκπαιδευτικό Ίδρυμα (Α.Ε.Ι.), στο οποίο έχουν διορισθεί υπό καθεστώς πλήρους απασχόλησης και να εκπληρώνουν τις υποχρεώσεις του άρθρου 155.
2. Με απόφαση της Κοσμητείας, κατόπιν εισήγησης της Συνέλευσης του Τμήματος και γνώμης της Γενικής Συνέλευσης του Τομέα, μέλος Δ.Ε.Π. του Τμήματος δύναται να ενταχθεί στην κατηγορία μερικής απασχόλησης μετά από αίτημά του. Για την ένταξη σε καθεστώς μερικής απασχόλησης απαιτείται η έκδοση απόφασης του Κοσμήτορα της Σχολής, που κοινοποιείται στον Πρύτανη του Α.Ε.Ι. και στο Υπουργείο Παιδείας και Θρησκευμάτων.
3. Δικαίωμα υποβολής αιτήματος για υπαγωγή σε καθεστώς μερικής απασχόλησης έχουν όλα τα μέλη Δ.Ε.Π. ανεξαρτήτως βαθμίδας, υπό την προϋπόθεση ότι έχουν συμπληρώσει τρία (3) έτη πραγματικής άσκησης καθηκόντων από την ημερομηνία πρώτης εκλογής τους. Το αίτημα υποβάλλεται υποχρεωτικά πριν από την έναρξη του ακαδημαϊκού έτους εντός του οποίου το μέλος Δ.Ε.Π. επιθυμεί να υπαχθεί σε καθεστώς μερικής απασχόλησης και αναλύονται σε αυτό οι λόγοι για τους οποίους το μέλος Δ.Ε.Π. αιτείται την υπαγωγή του στο εν λόγω καθεστώς. Κατ’ εξαίρεση είναι υποχρεωτική η ένταξη μέλους Δ.Ε.Π. σε καθεστώς μερικής απασχόλησης, σε χρόνο συντομότερο των τριών (3) ετών από την ανάληψη υπηρεσίας, εφόσον κατέχει θέση: α) διευθυντή ή μέλους Διοικητικού Συμβουλίου οργανισμού φορέα ή φορέα που εντάσσεται ή εποπτεύεται από τον δημόσιο τομέα όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143) και δεν προβλέπεται από άλλη διάταξη η ένταξή του σε καθεστώς αναστολής καθηκόντων, β) Καθηγητή ιδρύματος της αλλοδαπής και γ) ερευνητή ερευνητικού οργανισμού της αλλοδαπής.
4. Η Συνέλευση του Τμήματος, κατά την εξέταση του αιτήματος, λαμβάνει υπόψη τις εκπαιδευτικές ανάγκες των προγραμμάτων σπουδών του Τμήματος, ιδίως αυτές που σχετίζονται με το γνωστικό αντικείμενο του μέλους Δ.Ε.Π., καθώς και τον λόγο για τον οποίο ζητείται η υπαγωγή σε καθεστώς μερικής απασχόλησης. Εφόσον δεν παρακωλύεται η εύρυθμη λειτουργία των προγραμμάτων σπουδών του Τμήματος, εγκρίνει το αίτημα περί υπαγωγής σε καθεστώς μερικής απασχόλησης. Ο αριθμός των μελών Δ.Ε.Π. του Τμήματος που βρίσκεται σε καθεστώς μερικής απασχόλησης δεν δύναται σε καμία περίπτωση να υπερβαίνει το πέντε τοις εκατό (5%) του συνολικού αριθμού των μελών Δ.Ε.Π. του Τμήματος, αφαιρουμένου του αριθμού των μελών Δ.Ε.Π. που βρίσκονται σε άδεια άνευ αποδοχών ή τελούν σε αναστολή άσκησης καθηκόντων.
5. Κατά το χρονικό διάστημα ένταξής τους σε καθεστώς μερικής απασχόλησης, τα μέλη Δ.Ε.Π. λαμβάνουν το τριάντα πέντε τοις εκατό (35 %) των τακτικών αποδοχών, πλην της οικογενειακής παροχής, της αντίστοιχης βαθμίδας πλήρους απασχόλησης με τα ίδια έτη υπηρεσίας.
Άρθρο 155
Υποχρεώσεις μελών Διδακτικού Ερευνητικού Προσωπικού
1. Τα μέλη Διδακτικού Ερευνητικού Προσωπικού (Δ.Ε.Π.) πλήρους απασχόλησης υποχρεούνται:
α) Να διαμένουν και να εγκαθίστανται εντός της Περιφέρειας όπου εδρεύει το Τμήμα του Ανώτατου Εκπαιδευτικού Ιδρύματος (Α.Ε.Ι.) στο οποίο εκλέγονται.
β) Να παρέχουν διδακτικό, ερευνητικό, επιστημονικό, εργαστηριακό και διοικητικό έργο προς το Τμήμα, στο οποίο έχουν εκλεγεί, αλλά και εν γένει προς το Α.Ε.Ι.
γ) Να επιβλέπουν, υποστηρίζουν και καθοδηγούν τους φοιτητές κατά την εκπόνηση εργασιών, διπλωματικών εργασιών και διδακτορικών διατριβών, καθώς και να εποπτεύουν τη διεξαγωγή της πρακτικής άσκησης φοιτητών.
δ) Να συμμετέχουν σε επιστημονικά συνέδρια και ερευνητικά σεμινάρια.
ε) Να υποβάλλουν και να ενημερώνουν το εκπαιδευτικό υλικό των μαθημάτων, που τους έχει ανατεθεί από τη Συνέλευση του Τμήματος, στην ηλεκτρονική πλατφόρμα ασύγχρονης εξ αποστάσεως εκπαίδευσης του άρθρου 68.
στ) Να συμμετέχουν στα συλλογικά όργανα των ακαδημαϊκών μονάδων, Σχολής, Τμήματος και Τομέα, όπως προβλέπεται στον παρόντα, καθώς και σε επιτροπές του Α.Ε.Ι., μετά από απόφαση του αρμόδιου οργάνου του Α.Ε.Ι.
ζ) Να εντάσσονται στο Μητρώο Εσωτερικών Εκλεκτόρων του άρθρου 145 σύμφωνα με το γνωστικό τους αντικείμενο και να συμμετέχουν στη διαδικασία εκλογής του τακτικού διδακτικού προσωπικού των Α.Ε.Ι. σύμφωνα με το Κεφάλαιο ΙΣΤ’, καθώς και στα Μητρώα Εξωτερικών Εκλεκτόρων άλλων Τμημάτων του ίδιου ή άλλου Α.Ε.Ι. ή στα αντίστοιχα μητρώα εκλεκτόρων των ερευνητικών ή τεχνολογικών φορέων και τη διαδικασία εκλογής ερευνητών.
η) Να παρέχουν έργο προς τα πανεπιστημιακά εργαστήρια ή τις πανεπιστημιακές κλινικές που τοποθετούνται, ανάλογα με το γνωστικό τους αντικείμενο.
θ) Να τηρούν την κείμενη νομοθεσία, τον Εσωτερικό Κανονισμό του Α.Ε.Ι., καθώς και τις αποφάσεις των οργάνων διοίκησης του Α.Ε.Ι. και των οργάνων της ακαδημαϊκής μονάδας, στην οποία έχουν εκλεγεί.
ι) Να τηρούν τις υποχρεώσεις που προβλέπονται στον Εσωτερικό Κανονισμό του Α.Ε.Ι.
2. Ειδικότερα, τα μέλη Δ.Ε.Π. πλήρους απασχόλησης υποχρεούνται:
α) Να παρέχουν διδακτικό έργο των περ. α) έως γ) της παρ. 1 του άρθρου 64, τουλάχιστον έξι (6) ωρών εβδομαδιαίως κατά μέσο όρο κατά τη διάρκεια του ακαδημαϊκού έτους σε προγράμματα σπουδών πρώτου και δεύτερου κύκλου και προγράμματα σπουδών δευτερεύουσας κατεύθυνσης και σύντομης διάρκειας του Τμήματος του Α.Ε.Ι., στο οποίο έχουν εκλεγεί, ύστερα από απόφαση της Συνέλευσης του Τμήματος περί ανάθεσης διδακτικού έργου. Είναι δυνατή η ανάθεση διδακτικού έργου στο πλαίσιο προγραμμάτων σπουδών πρώτου κύκλου άλλων Τμημάτων μετά από απόφαση της Συνέλευσης του Τμήματος, κατόπιν σύμφωνης γνώμης της Κοσμητείας, η οποία συνυπολογίζεται στο ελάχιστο όριο των έξι (6) ωρών παροχής διδακτικού έργου. Δεν λαμβάνεται υπόψη για την πλήρωση της ελάχιστης υποχρέωσης παροχής διδακτικού έργου έξι (6) ωρών, τυχόν διδακτικό έργο που προσφέρεται σε προγράμματα σπουδών δεύτερου κύκλου με πρόσθετη αμοιβή, καθώς και ξενόγλωσσα προγράμματα σπουδών, χειμερινά και θερινά σχολεία.
β) Να παρευρίσκονται στους πανεπιστημιακούς χώρους τουλάχιστον δώδεκα (12) ώρες εβδομαδιαίως, πέραν των έξι (6) ωρών διδακτικού έργου και να παρέχουν κάθε μορφής διδακτικό, ερευνητικό, επιστημονικό, εργαστηριακό και διοικητικό έργο.
3. Τα μέλη Δ.Ε.Π. που τίθενται σε καθεστώς μερικής απασχόλησης, έχουν τις υποχρεώσεις της παρ. 1, πλην της περ. α) της παρ. 1, ενώ οι ώρες εβδομαδιαίας απασχόλησης της παρ. 2 μειώνονται κατά πενήντα τοις εκατό (50%).
4. Οι ώρες απασχόλησης των μελών Δ.Ε.Π. πλήρους απασχόλησης κατανέμονται κατ’ ελάχιστον σε τρεις (3) ημέρες εβδομαδιαίως, ενώ οι ώρες απασχόλησης των μελών Δ.Ε.Π. μερικής απασχόλησης κατανέμονται κατ’ ελάχιστον σε δύο (2) ημέρες εβδομαδιαίως.
5. Αρμόδιος για την παρακολούθηση της τήρησης των υποχρεώσεων των μελών Δ.Ε.Π., όπως αυτές ορίζονται στις παρ. 1 και 2, είναι ο Κοσμήτορας της Σχολής. Η παράβαση των υποχρεώσεων των παρ. 1 και 2 συνιστά πειθαρχικό παράπτωμα και ανάλογα με τη βαρύτητά του εφαρμόζονται οι πειθαρχικές ποινές του άρθρου 178.
Άρθρο 156
Δικαιώματα μελών Διδακτικού Ερευνητικού Προσωπικού
Τα μέλη Διδακτικού Ερευνητικού Προσωπικού (Δ.Ε.Π.) πλήρους απασχόλησης δύνανται:
α) Να συμμετέχουν σε έργα/προγράμματα που διαχειρίζονται οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) των Ανώτατων Εκπαιδευτικών Ιδρυμάτων (Α.Ε.Ι.), τα Νομικά Πρόσωπα Ιδιωτικού Δικαίου (Ν.Π.Ι.Δ.) των Α.Ε.Ι., τα Ερευνητικά Κέντρα, Ινστιτούτα και οι Τεχνολογικοί Φορείς του άρθρου 13Α του ν. 4310/2014 (Α’ 258), καθώς και λοιποί ερευνητικοί οργανισμοί και να αμείβονται για τη συμμετοχή τους σε αυτά σε βάρος του προϋπολογισμού των έργων/προγραμμάτων.
β) Να αμείβονται από δικαιώματα διανοητικής ιδιοκτησίας.
γ) Να αμείβονται για την εκτέλεση κλινικού έργου, τη συμμετοχή τους στην ολοήμερη λειτουργία των νοσοκομείων σύμφωνα με το άρθρο 9 του ν. 2889/2001 (Α’ 37), καθώς και τη συμμετοχή τους στο πρόγραμμα εφημεριών των νοσοκομείων, όπου είναι εγκατεστημένες οι πανεπιστημιακές κλινικές ή τα πανεπιστημιακά εργαστήρια όπου υπηρετούν.
δ) Να παρέχουν διδακτικό έργο επ’ αμοιβή σε οποιοδήποτε άλλο Α.Ε.Ι., συμπεριλαμβανομένου του Ελληνικού Ανοικτού Πανεπιστημίου (Ε.Α.Π.), σε δημόσιες σχολές, σε δημόσια Ινστιτούτα Επαγγελματικής Κατάρτισης (Ι.Ε.Κ.) και δημόσια Κέντρα Διά Βίου Μάθησης (Κ.Δ.Β.Μ.), που εντάσσονται στο Μητρώο της Γενικής Γραμματείας Επαγγελματικής Εκπαίδευσης, Κατάρτισης Διά Βίου Μάθησης και Νεολαίας του Υπουργείου Παιδείας και Θρησκευμάτων.
ε) Να παρέχουν επιστημονικό έργο στο Ινστιτούτο Εκπαιδευτικής Πολιτικής (Ι.Ε.Π.).
στ) Να συμμετέχουν επ’ αμοιβή στις διαδικασίες επιλογής προσωπικού του Ανώτατου Συμβουλίου Επιλογής Προσωπικού (Α.Σ.Ε.Π.), καθώς και της Κεντρικής Επιτροπής Εξετάσεων για την εισαγωγή στην τριτοβάθμια εκπαίδευση.
ζ) Να ασκούν επιχειρηματική δραστηριότητα ατομικώς ή μέσω εταιρείας, η οποία είναι συναφής με την επιστημονική περιοχή του μέλους Δ.Ε.Π., μετά από ενημέρωση του Προέδρου του Τμήματος, στο οποίο υπηρετούν, υπό την προϋπόθεση ότι η άσκηση επιχειρηματικής δραστηριότητας δεν προσδίδει στο μέλος Δ.Ε.Π. την εμπορική ιδιότητα.
η) Να ασκούν με ή χωρίς αμοιβή, καθώς και με αποζημίωση κατ’ αποκοπήν, κάθε είδους έργο ή δραστηριότητα, πλην εκείνων που προσδίδουν την εμπορική ιδιότητα, υπό την προϋπόθεση ότι το έργο ή η δραστηριότητα δεν είναι ανταγωνιστικά με αυτή του Α.Ε.Ι. και συνάδει με την ιδιότητα του δημόσιου λειτουργού.
θ) Να ασκούν τα καθήκοντα του διευθύνοντος συμβούλου της Εταιρείας Αξιοποίησης και Διαχείρισης της Περιουσίας του Α.Ε.Ι. και να συμμετέχουν στο Διοικητικό Συμβούλιο αυτής.
ι) Να μετέχουν με οποιαδήποτε ιδιότητα σε εταιρείες τεχνοβλαστούς σύμφωνα με τον ν. 4864/2021 (Α’ 237).
ια) Να συμμετέχουν, με ή χωρίς αμοιβή, ως μέλη σε συλλογικά όργανα ή επιτροπές της Εθνικής Αρχής Ανώτατης Εκπαίδευσης (ΕΘ.Α.Α.Ε.), του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης (Δ.Ο.Α.Τ.Α.Π.) και κάθε άλλου φορέα που εποπτεύεται από το Υπουργείο Παιδείας και Θρησκευμάτων ή άλλο Υπουργείο, όταν προβλέπεται από την κείμενη νομοθεσία η συμμετοχή μέλους Δ.Ε.Π., εφόσον η νομοθεσία αυτή δεν προβλέπει την ένταξή τους σε καθεστώς αναστολής καθηκόντων ή μερικής απασχόλησης.
ιβ) Να συμμετέχουν ως έμμισθα μέλη σε δύο (2) κατ’ ανώτατο όριο επιτροπές και επιστημονικά ή διοικητικά συμβούλια του δημόσιου και ιδιωτικού τομέα, στις οποίες προβλέπεται υποχρεωτικώς η συμμετοχή Καθηγητών, καθώς και σε Διοικούσες Επιτροπές Α.Ε.Ι. και ως μέλη της Ακαδημίας Αθηνών, ως μέλη ή επιστημονικοί συνεργάτες του Επιστημονικού Συμβουλίου, της Επιστημονικής Υπηρεσίας και των Επιτροπών της Βουλής, ως μέλη των ανεξάρτητων αρχών, με εξαίρεση τη θέση του προέδρου τους ή να κατέχουν τις θέση συνεργάτη στα ιδιαίτερα γραφεία των Υπουργών, των Υφυπουργών και των Γενικών ή Ειδικών Γραμματέων των Υπουργείων, τη θέση του Επιστημονικού Διευθυντή ή θέση επιστημονικού συνεργάτη του Κέντρου Σχεδιασμού Εξωτερικής Πολιτικής, καθώς και να ορίζονται ως μέλη του Επιστημονικού Συμβουλίου του Υπουργείου Εξωτερικών.
ιγ) Να μετέχουν με οποιαδήποτε ιδιότητα σε εταιρείες στις οποίες συμμετέχει το Α.Ε.Ι., μετά από σύμφωνη γνώμη της Κοσμητείας.
Τα μέλη Δ.Ε.Π. που εντάσσονται σε καθεστώς μερικής απασχόλησης δύνανται να ασκούν τις δραστηριότητες του παρόντος, εξαιρουμένης της περ. θ). Τα μέλη Δ.Ε.Π. δύνανται επίσης, εφόσον εντάσσονται σε καθεστώς μερικής απασχόλησης, να αναλαμβάνουν τη θέση Γενικού Διευθυντή ή Διευθυντή ερευνητικού κέντρου - ινστιτούτου ή τεχνολογικού φορέα του άρθρου 13Α του ν. 4310/2014.
Άρθρο 157
Άδειες μελών Διδακτικού Ερευνητικού Προσωπικού
1. Με πράξη του Κοσμήτορα της Σχολής, που εκδίδεται ύστερα από εισήγηση της Συνέλευσης του Τμήματος και αίτημα του μέλους Διδακτικού Ερευνητικού Προσωπικού (Δ.Ε.Π.) και αναρτάται στο πρόγραμμα «ΔΙΑΥΓΕΙΑ», εγκρίνεται η χορήγηση των ακόλουθων αδειών:
α) επιστημονικής άδειας με πλήρεις αποδοχές, με ανώτατο όριο έως ένα (1) ακαδημαϊκό έτος για κάθε έξι (6) έτη συνεχούς υπηρεσίας ή έως ένα (1) ακαδημαϊκό εξάμηνο για κάθε τρία (3) έτη συνεχούς υπηρεσίας,
β) άδειας για την υποβολή αίτησης κατοχύρωσης διπλώματος ευρεσιτεχνίας, με αποδοχές, με ανώτατο όριο έως τρεις (3) μήνες ανά τρία (3) ακαδημαϊκά έτη,
γ) άδειας άνευ αποδοχών, που δεν δύναται να υπερβαίνει συνολικά τα τρία (3) ακαδημαϊκά έτη καθ’ όλη τη διάρκεια της ενεργού υπηρεσίας του.
Οι πράξεις χορήγησης αδειών άνευ αποδοχών των μελών Δ.Ε.Π. κοινοποιούνται στο Υπουργείο Παιδείας και Θρησκευμάτων.
2. Δικαίωμα υποβολής αιτήματος για τη χορήγηση των αδειών της παρ. 1 έχουν τα μέλη Δ.Ε.Π. ανεξαρτήτως βαθμίδας, τα οποία έχουν συμπληρώσει τρία (3) έτη πραγματικής υπηρεσίας από την ημερομηνία του αρχικού διορισμού τους. Το χρονικό διάστημα που τελεί ένα μέλος Δ.Ε.Π. σε άδεια άνευ αποδοχών δεν προσμετράται για την εξέλιξη στην επόμενη βαθμίδα, καθώς και για τη μονιμοποίηση των Επίκουρων Καθηγητών επί θητεία.
3. Με πράξη του Προέδρου του Τμήματος, που εκδίδεται κατόπιν αιτήματος του μέλους Δ.Ε.Π., εγκρίνεται η χορήγηση αδειών των άρθρων 52 έως 55 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26).
4. Κατά τη χορήγηση των αδειών των παρ. 1 λαμβάνονται υπόψη οι εκπαιδευτικές ανάγκες των προγραμμάτων σπουδών του Τμήματος, ιδίως αυτές που σχετίζονται με το γνωστικό αντικείμενο του μέλους Δ.Ε.Π. που αιτείται την άδεια, η μη παρακώλυση της εύρυθμης λειτουργίας των προγραμμάτων σπουδών του Τμήματος, καθώς και η δυνατότητα αναπλήρωσης του διδακτικού έργου από άλλο διδάσκοντα στις άδειες της παρ. 3.
5. Το αίτημα του μέλους Δ.Ε.Π. για τη χορήγηση άδειας των περ. α) και β) της παρ. 1 συνοδεύεται από το προτεινόμενο πρόγραμμα επιστημονικής δραστηριότητας. Κατά τη λήξη της άδειας το μέλος Δ.Ε.Π. υποχρεούται να υποβάλει στον Κοσμήτορα της Σχολής έκθεση σχετικά με το επιστημονικό έργο που διεξήγαγε κατά τον χρόνο της χορηγηθείσας άδειας. Το δικαίωμα για λήψη της επιστημονικής άδειας δεν παραγράφεται, αν η άδεια δεν χορηγηθεί μέσα στο προβλεπόμενο χρονικό διάστημα για λόγους που δεν αφορούν το αιτούν μέλος Δ.Ε.Π, αλλά αθροίζεται με εκείνο της επόμενης εξαετίας ή τριετίας. Ειδικά τα μέλη Δ.Ε.Π. που λαμβάνουν επιστημονική άδεια με σκοπό τη συνεργασία χωρίς αμοιβή με ιδρύματα ή ερευνητικούς οργανισμούς της αλλοδαπής, κατά τη διάρκεια της άδειάς τους λαμβάνουν τις πλήρεις αποδοχές τους προσαυξημένες κατά ογδόντα τοις εκατό (80%).
6. Δεν επιτρέπεται η χορήγηση αδειών των περ. α) και β) της παρ. 1 σε μέλη Δ.Ε.Π. που απέχουν λιγότερα από δύο (2) έτη από την αφυπηρέτησή τους.
7. Κατά το διάστημα που τα μέλη Δ.Ε.Π. τελούν σε άδεια άνευ αποδοχών σύμφωνα με την περ. γ) της παρ. 1 υποχρεούνται να καταβάλλουν τα ίδια το σύνολο των ασφαλιστικών εισφορών τους, εκτός αν κατά τη διάρκεια της χορηγούμενης άδειας απασχολούνται σε άλλο φορέα της ημεδαπής ή αλλοδαπής και καταβάλλονται από αυτόν ασφαλιστικές εισφορές για τους ίδιους.
8. Με τον Εσωτερικό Κανονισμό του Α.Ε.Ι. καθορίζονται η διαδικασία, οι λεπτομέρειες και τα δικαιολογητικά που απαιτούνται ανά περίπτωση για τη χορήγηση των αδειών του παρόντος.
Άρθρο 158
Παράλληλη απασχόληση μελών Διδακτικού Ερευνητικού Προσωπικού σε Ανώτατα Εκπαιδευτικά Ιδρύματα
1. Καθηγητές Πανεπιστημίων της αλλοδαπής, που περιλαμβάνονται στο Μητρώο Ιδρυμάτων της αλλοδαπής του άρθρου 304 και είναι καταξιωμένοι στο αντικείμενό τους, δύνανται να είναι υποψήφιοι σε προκηρύξεις που επισπεύδονται από τα Ανώτατα Εκπαιδευτικά Ιδρύματα (Α.Ε.Ι.) της ημεδαπής για την πλήρωση θέσεων μελών Διδακτικού Ερευνητικού Προσωπικού (Δ.Ε.Π.) οποιασδήποτε βαθμίδας, εφόσον πληρούν τις προϋποθέσεις εκλογής. Οι Καθηγητές δύναται να εκλεγούν και να εκδοθεί πράξη διορισμού τους, χωρίς να απαιτείται να παραιτηθούν από τη θέση που κατέχουν στο Πανεπιστήμιο της αλλοδαπής.
2. Οι Καθηγητές της παρ. 1 κατά τον χρόνο απασχόλησής τους στο Α.Ε.Ι. έχουν όλα τα δικαιώματα και τις υποχρεώσεις των μελών Δ.Ε.Π., πλην της συμμετοχής στα όργανα διοίκησης του Α.Ε.Ι., και υποχρεούνται να απασχολούνται σε αυτό με καθεστώς πλήρους απασχόλησης για διάστημα τουλάχιστον ενός (1) ακαδημαϊκού εξαμήνου ανά ακαδημαϊκό έτος, σύμφωνα με όσα ορίζονται ειδικότερα στον Εσωτερικό Κανονισμό.
3. Μέλη Δ.Ε.Π. των Α.Ε.Ι. της ημεδαπής έχουν τη δυνατότητα να απασχολούνται ή να διοριστούν σε θέση καθηγητή Πανεπιστημίων της αλλοδαπής, που περιλαμβάνονται στο Μητρώο Ιδρυμάτων της αλλοδαπής του άρθρου 304, χωρίς να έχουν την υποχρέωση να παραιτηθούν από τη θέση τους στο Α.Ε.Ι. της ημεδαπής, υπό την προϋπόθεση ότι ενημερώνουν τον Πρόεδρο του Τμήματος του Α.Ε.Ι. της ημεδαπής στο οποίο υπηρετούν. Για την παράλληλη απασχόληση σε Πανεπιστήμιο της αλλοδαπής απαιτείται πράξη του Κοσμήτορα, κατόπιν εισήγησης της Συνέλευσης του Τμήματος.
4. Ο χρόνος απασχόλησης στο ίδρυμα της αλλοδαπής με φυσική παρουσία δεν δύναται να υπερβαίνει το ένα (1) ακαδημαϊκό εξάμηνο ανά ακαδημαϊκό έτος. Κατά το χρονικό διάστημα αυτό το μέλος Δ.Ε.Π. δεν λαμβάνει αποδοχές από το Α.Ε.Ι. της ημεδαπής. Για την εν λόγω άδεια δεν υφίσταται ανώτατο όριο ετών παράλληλης απασχόλησης και ο εν λόγω χρόνος δεν προσμετράται στο ανώτατο χρονικό όριο χορήγησης της άδειας άνευ αποδοχών της περ. γ) της παρ. 1 του άρθρου 157. Κατά τον χρόνο απασχόλησης σε Πανεπιστήμια της αλλοδαπής τα μέλη Δ.Ε.Π. υποχρεούνται να ασκούν μέρος των διοικητικών τους καθηκόντων, τα οποία δύνανται να ασκούνται και εξ αποστάσεως. Εάν το μέλος Δ.Ε.Π. αναιτιολόγητα δεν ασκεί τα διοικητικά καθήκοντα που του ανατίθενται, η άδεια παράλληλης απασχόλησης στην αλλοδαπή ανακαλείται με πράξη του Κοσμήτορα.
5. Τα μέλη Δ.Ε.Π. των Α.Ε.Ι. της ημεδαπής δύνανται να λαμβάνουν άδεια, ανεξάρτητα από τις κείμενες περί αδειών διατάξεις, προκειμένου να απασχολούνται σε Έδρες Ελληνικών Σπουδών σε Α.Ε.Ι. της αλλοδαπής, για χρονικό διάστημα έως τρία (3) ακαδημαϊκά έτη. Η σχετική άδεια εκδίδεται με πράξη του Πρύτανη, μετά από εισήγηση της Συνέλευσης του Τμήματος, εφόσον δεν παρεμποδίζεται η ομαλή λειτουργία του Τμήματος ή της Μονοτμηματικής Σχολής.
6. Οι παρ. 1 και 2 εφαρμόζονται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258). Οι παρ. 3 έως 5 εφαρμόζονται αναλόγως στις αντίστοιχες κατηγορίες ερευνητικού προσωπικού των ερευνητικών κέντρων - ινστιτούτων και τεχνολογικών φορέων του άρθρου 13Α του ν. 4310/2014. Το σύνολο των ανωτέρω αναφερομένων αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 159
Ασυμβίβαστα
1. Τα μέλη Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) δεν επιτρέπεται:
α) Να παρέχουν υπηρεσίες, να απασχολούνται, να συμμετέχουν με οποιαδήποτε σχέση ή να αναλαμβάνουν διοικητικά, διδακτικά ή ερευνητικά καθήκοντα σε φορείς με καταστατικό σκοπό την παροχή εκπαιδευτικών ή ερευνητικών υπηρεσιών, εφόσον οι φορείς δεν υπάγονται στον δημόσιο τομέα όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143). Κατ’ εξαίρεση τα μέλη Δ.Ε.Π. επιτρέπεται να απασχολούνται, σε μη κερδοσκοπικά ερευνητικά κέντρα, τα οποία αποτελούν νομικά πρόσωπα ιδιωτικού δικαίου. Επίσης, επιτρέπεται να απασχολούνται σε φορείς, που δεν υπάγονται στον δημόσιο τομέα όπως αυτός οριοθετείται στην περ. α) της παρ. 1 του άρθρου 14 του ν. 4270/2014, αν πληρούνται σωρευτικά οι ακόλουθες προϋποθέσεις: αα) στον φορέα που πρόκειται να απασχοληθεί το μέλος Δ.Ε.Π. συμμετέχει το Α.Ε.Ι. και αβ) το μέλος Δ.Ε.Π. λαμβάνει σχετική άδεια από τη Συνέλευση του Τμήματος, στην οποία αναφέρεται ότι η εν λόγω απασχόληση είναι συμβατή με τα καθήκοντα της θέσης του.
β) Να ιδρύουν ή να συμμετέχουν, με οποιαδήποτε σχέση ή ιδιότητα, σε επιχειρήσεις, εταιρείες ή κοινοπραξίες, στις οποίες ανατίθεται η εκπόνηση μελετών ή προγραμμάτων, η εκτέλεση συγκεκριμένου έργου, η προμήθεια ειδών ή η παροχή υπηρεσιών από το οικείο ή άλλο Α.Ε.Ι.
γ) Να κατέχουν άλλη μόνιμη οργανική θέση σε φορείς του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014, με την επιφύλαξη όσων προβλέπονται στο άρθρο 156 του παρόντος. Κατ’ εξαίρεση είναι δυνατή η παράλληλη κατοχή θέσης δικαστικού λειτουργού, θρησκευτικού λειτουργού που είναι εγγεγραμμένος στο μητρώο του άρθρου 14 του ν. 4301/2014 (Α’ 223), σε συνδυασμό με το άρθρο 47 του ν. 4559/2018 (Α’ 142).
2. Τα ασυμβίβαστα της παρ. 1 εφαρμόζονται αναλόγως στα μέλη Εργαστηριακού Διδακτικού Προσωπικού (Ε.ΔΙ.Π.), Ειδικού Εκπαιδευτικού Προσωπικού (Ε.Ε.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) των Α.Ε.Ι.
Άρθρο 160
Αναστολή καθηκόντων
1. Τα μέλη Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) τίθενται σε καθεστώς αναστολής καθηκόντων, αν αναλάβουν καθήκοντα:
α) μέλους της Κυβέρνησης ή Υφυπουργού,
β) Βουλευτή ή Ευρωβουλευτή,
γ) Περιφερειάρχη, Αντιπεριφερειάρχη ή Δημάρχου,
δ) Γενικού Γραμματέα του άρθρου 41 του ν. 4622/2019 (Α’ 133) και Ειδικού Γραμματέα του άρθρου 42 του ν. 4622/2019,
ε) Γενικού ή Ειδικού Γραμματέα ή Γραμματέα Αποκεντρωμένης Διοίκησης ή Συντονιστή Αποκεντρωμένης Διοίκησης,
στ) επικεφαλής σε διεθνείς οργανισμούς,
ζ) προέδρου ή επικεφαλής ανεξάρτητων αρχών,
η) Επισκόπου ή Αρχιεπισκόπου της Ανατολικής Ορθόδοξης Εκκλησίας του Χριστού, του οποίου η έδρα βρίσκεται εκτός Ελλάδας,
θ) προέδρου, αντιπροέδρου, διοικητή, αναπληρωτή διοικητή, υποδιοικητή, διευθύνοντα ή εντεταλμένου συμβούλου Νομικών Προσώπων Δημοσίου Δικαίου (Ν.Π.Δ.Δ.) και Ιδιωτικού Δικαίου (Ν.Π.Ι.Δ.), τα οποία υπάγονται στον δημόσιο τομέα της περ. α) της παρ. 1 του άρθρου 14 του ν. 4270/2014 (Α’ 143) και των οποίων η επιλογή ανήκει στην Κυβέρνηση, με εξαίρεση τους φορείς που υπάγονται στο πεδίο εφαρμογής του Κεφαλαίου Β’ του ν. 3429/2005 (Α’ 314).
2. Το ανώτατο χρονικό διάστημα αναστολής καθηκόντων δεν δύναται να υπερβαίνει τα δέκα (10) έτη συνολικά. Τα μέλη Δ.Ε.Π., κατά το χρονικό διάστημα που τελούν σε καθεστώς αναστολής καθηκόντων, δύνανται να παρέχουν διδακτικό, ερευνητικό και εργαστηριακό έργο προς το Τμήμα του Α.Ε.Ι. όπου υπηρετούν, εφόσον αυτό δεν απαγορεύεται από άλλη ειδική διάταξη.
3. Το ανώτατο χρονικό διάστημα αναστολής καθηκόντων δεν ισχύει για τα μέλη Δ.Ε.Π. που εκλέγονται βουλευτές ή ευρωβουλευτές, των οποίων το καθεστώς καθορίζεται σύμφωνα με το άρθρο 56 του Συντάγματος, καθώς και για τα μέλη της Κυβέρνησης και τους Υφυπουργούς, υπό την προϋπόθεση ότι έχουν εκλεγεί βουλευτές.
4. Για τα μέλη Δ.Ε.Π. που παρέχουν αμισθί διδακτικό έργο κατ’ ελάχιστον έξι (6) ωρών εβδομαδιαίως προς το Τμήμα όπου υπηρετούν, ενώ βρίσκονται σε καθεστώς αναστολής καθηκόντων, το εν λόγω χρονικό διάστημα δεν προσμετράται για τη συμπλήρωση του ανώτατου ορίου των δέκα (10) ετών. Η διάρκεια του χρόνου αναστολής των μελών Δ.Ε.Π. που τελούν σε αναστολή καθηκόντων συνυπολογίζεται ως χρόνος παραμονής στη βαθμίδα για την εξέλιξή τους, μόνο υπό την προϋπόθεση ότι εκτελούν αμισθί τα διδακτικά και ερευνητικά τους καθήκοντα προς το Τμήμα όπου υπηρετούν.
5. Κατά τη διάρκεια του χρόνου αναστολής καθηκόντων, τα μέλη Δ.Ε.Π. δεν λαμβάνουν αποδοχές από το Α.Ε.Ι. και υποχρεούνται τα ίδια να καταβάλλουν τις ασφαλιστικές εισφορές τους, αν δεν καταβάλλονται ήδη ασφαλιστικές εισφορές λόγω της ανάληψης καθηκόντων σε άλλη θέση.
6. Για την ένταξη σε καθεστώς αναστολής καθηκόντων απαιτείται η έκδοση διαπιστωτικής πράξης του Υπουργού Παιδείας και Θρησκευμάτων.
7. Κατ’ εξαίρεση μέλη Δ.Ε.Π. που διορίζονται σε θέσεις της περ. θ) της παρ. 1 εξαιρούνται της υποχρεωτικής ένταξης σε καθεστώς αναστολής καθηκόντων, αν δηλώσουν ότι παραιτούνται από το δικαίωμα λήψης οποιασδήποτε αμοιβής, αποζημίωσης ή παροχής για τα καθήκοντα που αναλαμβάνουν στα νομικά πρόσωπα ή τους φορείς αυτούς.
8. Κατά παρέκκλιση της παρ. 1, δεν τίθενται σε καθεστώς αναστολής καθηκόντων, αλλά σε καθεστώς μερικής απασχόλησης σύμφωνα με το άρθρο 154, μέλη Δ.Ε.Π. που αναλαμβάνουν καθήκοντα:
α) προέδρου ή αντιπροέδρου του Ινστιτούτου Τεχνολογίας Υπολογιστών και Εκδόσεων «ΔΙΟΦΑΝΤΟΣ» (Ι.Τ.Υ.Ε. - «ΔΙΟΦΑΝΤΟΣ»), του Ινστιτούτου Εκπαιδευτικής Πολιτικής (Ι.Ε.Π.), του Ιδρύματος Κρατικών Υποτροφιών (Ι.Κ.Υ.), του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης (Δ.Ο.Α.Τ.Α.Π.), του Εθνικού Οργανισμού Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) ή του Συμβουλίου Οικονομικών Εμπειρογνωμόνων (Σ.Ο.Ε.) του άρθρου 47 του ν. 4484/2017 (Α’ 110),
β) προέδρου ή αντιπροέδρου ή Γενικού Διευθυντή ή Διευθυντή ερευνητικών κέντρων - ινστιτούτων και τεχνολογικών φορέων του άρθρου 13Α του ν. 4310/2014 (Α’ 258), που εποπτεύονται από τη Γενική Γραμματεία Έρευνας και Καινοτομίας του Υπουργείου Ανάπτυξης και Επενδύσεων, ή άλλων ερευνητικών οργανισμών, που εποπτεύονται από άλλα Υπουργεία,
γ) προέδρου ή αντιπροέδρου της ανώνυμης εταιρείας με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (ΕΔΥΤΕ Α.Ε.), που εποπτεύεται από το Υπουργείο Ψηφιακής Διακυβέρνησης,
δ) προέδρου ή αντιπροέδρου, διοικητή ή αναπληρωτή διοικητή ή υποδιοικητή φορέων που εποπτεύονται από το Υπουργείο Υγείας, καθώς και προέδρου ή αντιπροέδρου φορέων που εποπτεύονται από το Υπουργείο Αγροτικής Ανάπτυξης και Τροφίμων,
ε) προέδρου ή αντιπροέδρου σε μη κερδοσκοπικά και κοινωφελή ιδρύματα.
9. Το παρόν εφαρμόζεται αναλόγως στα μέλη Εργαστηριακού Διδακτικού Προσωπικού (Ε.ΔΙ.Π.), Ειδικού Εκπαιδευτικού Προσωπικού (Ε.Ε.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) των Α.Ε.Ι.
Άρθρο 161
Πιστώσεις αποδοχών
Οι πιστώσεις που αφορούν στις αποδοχές των μελών Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων, οι οποίες δεν καταβάλλονται λόγω ένταξης σε καθεστώς μερικής απασχόλησης ή αναστολής καθηκόντων ή χορήγησης άδειας άνευ αποδοχών ή άδειας παράλληλης απασχόλησης σε ιδρύματα της αλλοδαπής, δύνανται να χρησιμοποιούνται για την κάλυψη της μισθοδοσίας επισκεπτών καθηγητών και επισκεπτών ερευνητών του άρθρου 171, ερευνητών επί συμβάσει του άρθρου 172 και εντεταλμένων διδασκόντων του άρθρου 173. Η εν λόγω ρύθμιση καταλαμβάνει και τις αποδοχές μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) που δεν καταβλήθηκαν λόγω χορήγησης άδειας άνευ αποδοχών. Με κοινή απόφαση των Υπουργών Παιδείας και Θρησκευμάτων και Οικονομικών καθορίζεται η διαδικασία μεταφοράς των πιστώσεων που δεν έχουν καταβληθεί κατά τη διάρκεια του οικονομικού έτους προς τα μέλη Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. του Α.Ε.Ι. από το Υπουργείο Παιδείας και Θρησκευμάτων προς τα Α.Ε.Ι. και κάθε άλλη τεχνική λεπτομέρεια προκειμένου να αξιοποιηθούν για την κάλυψη μισθοδοσίας έκτακτου διδακτικού ή ερευνητικού προσωπικού του Α.Ε.Ι.
ΚΕΦΑΛΑΙΟ ΙΘ’
ΛΟΙΠΕΣ ΚΑΤΗΓΟΡΙΕΣ ΔΙΔΑΚΤΙΚΟΥ ΠΡΟΣΩΠΙΚΟΥ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 162
Κατηγορίες ειδικού διδακτικού προσωπικού
1. Ως ειδικό διδακτικό προσωπικό νοούνται τα μέλη Ειδικού Εκπαιδευτικού Προσωπικού (Ε.Ε.Π.), τα μέλη Εργαστηριακού Διδακτικού Προσωπικού (Ε.ΔΙ.Π.) και τα μέλη Ειδικού Τεχνικού Εργαστηριακού Προσωπικού (Ε.Τ.Ε.Π.).
2. Ο διορισμός σε θέσεις των κατηγοριών του παρόντος Κεφαλαίου γίνεται με προκήρυξη των θέσεων και επιλογή των υποψηφίων από τη Συνέλευση του Τμήματος ή της Σχολής ή τη Σύγκλητο, ανάλογα με την ακαδημαϊκή μονάδα στην οποία ανήκει η προς πλήρωση θέση.
3. Οι όροι και οι προϋποθέσεις για την προκήρυξη των θέσεων αυτών, καθώς και η διαδικασία επιλογής και περιοδικής αξιολόγησης του ανωτέρω προσωπικού ρυθμίζονται στον Εσωτερικό Κανονισμό του Ανώτατου Εκπαιδευτικού Ιδρύματος (Α.Ε.Ι.).
4. Ο διορισμός σε θέσεις ειδικού διδακτικού προσωπικού του παρόντος Κεφαλαίου γίνεται με πράξη του Πρύτανη.
5. Για την εκλογή ή εξέλιξη μελών Ε.Ε.Π., Ε.Δ.Ι.Π. και Ε.Τ.Ε.Π. ως αναγνωρισμένο επαγγελματικό έργο σε σχετικό επιστημονικό πεδίο νοείται το επαγγελματικό έργο οποιασδήποτε μορφής, όπως η άσκηση ελευθέριου επαγγέλματος ή επιχειρηματικής δραστηριότητας ή η εξαρτημένη επαγγελματική απασχόληση σε δημόσιο ή ιδιωτικό φορέα ή η απασχόληση δυνάμει συμβάσεων εργασίας ορισμένου χρόνου ή έργου ή ανταποδοτικής υποτροφίας σε Α.Ε.Ι. ή στους Ειδικούς Λογαριασμούς Κονδυλίων Έρευνας (Ε.Λ.Κ.Ε.) των Α.Ε.Ι. της ημεδαπής ή σε ερευνητικά κέντρα της ημεδαπής ή αλλοδαπής.
6. Με πράξη του Προέδρου του Τμήματος στα μέλη Ε.Ε.Π., Ε.Δ.Ι.Π. και Ε.Τ.Ε.Π. χορηγούνται οι άδειες των άρθρων 52 έως 55 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26), καθώς και ειδικές άδειες που προβλέπονται από ειδικότερη νομοθεσία.
Άρθρο 163
Μέλη Ειδικού Εκπαιδευτικού Προσωπικού
1. Τα μέλη της κατηγορίας του Ειδικού Εκπαιδευτικού Προσωπικού (Ε.Ε.Π.) επιτελούν ειδικό εκπαιδευτικό διδακτικό έργο, στα Ανώτατα Εκπαιδευτικά Ιδρύματα (Α.Ε.Ι.). Σε αυτά δύναται να ανατίθεται αυτοδύναμο διδακτικό έργο, καθώς και η επίβλεψη προπτυχιακών και μεταπτυχιακών εργασιών, μετά από απόφαση της Συνέλευσης του Τμήματος ή του ανά περίπτωση αρμόδιου οργάνου της ακαδημαϊκής μονάδας στην οποία υπηρετεί το μέλος Ε.Ε.Π. Το προσωπικό της παρούσας διδάσκει ξένες γλώσσες ή την ελληνική γλώσσα ως ξένη, φυσική αγωγή, σχέδιο, καθώς επίσης καλές και εφαρμοσμένες τέχνες.
2. Τα μέλη Ε.Ε.Π. έχουν τις ακόλουθες υποχρεώσεις:
α) Να παρευρίσκονται στους πανεπιστημιακούς χώρους τουλάχιστον είκοσι δύο (22) ώρες εβδομαδιαίως, οι οποίες κατανέμονται τουλάχιστον σε τέσσερις (4) εργάσιμες ημέρες και να παρέχουν κάθε μορφής διδακτικό έργο με αριθμό διδακτικών ωρών ανάλογο με αυτό των μελών Διδακτικού Ερευνητικού Προσωπικού (Δ.Ε.Π.), καθώς και κάθε μορφής επιστημονικό και ερευνητικό έργο.
β) Να υποβάλλουν και να ενημερώνουν το εκπαιδευτικό υλικό των μαθημάτων που τους έχουν ανατεθεί από τη Συνέλευση του Τμήματος ή το ανά περίπτωση αρμόδιο όργανο, στην ηλεκτρονική πλατφόρμα ασύγχρονης εξ αποστάσεως εκπαίδευσης του άρθρου 68.
γ) Να συμμετέχουν σε συλλογικά όργανα και Επιτροπές του Α.Ε.Ι. καθώς και να ασκούν εν γένει τα διοικητικά καθήκοντα που καθορίζονται από τον Εσωτερικό Κανονισμό του Α.Ε.Ι.
δ) Να τηρούν την κείμενη νομοθεσία και τον Εσωτερικό Κανονισμό του Α.Ε.Ι., καθώς και τις αποφάσεις των οργάνων του Α.Ε.Ι. και των οργάνων της ακαδημαϊκής μονάδας στην οποία έχουν διοριστεί.
3. Τα μέλη Ε.Ε.Π. δύνανται:
α) Να αναλαμβάνουν την επιστημονική ευθύνη έργων/προγραμμάτων και να συμμετέχουν με αμοιβή σε ερευνητικά, αναπτυξιακά και εκπαιδευτικά προγράμματα του οικείου ή άλλου Α.Ε.Ι., υπό την προϋπόθεση ότι εκπληρώνουν τα εκπαιδευτικά και λοιπά καθήκοντα, όπως αυτά ορίζονται στον παρόντα και τον Εσωτερικό Κανονισμό Λειτουργίας του Α.Ε.Ι., με υποχρέωση ενημέρωσης του Προέδρου του Τμήματος.
β) Να ασκούν επιχειρηματική δραστηριότητα ατομικώς ή μέσω εταιρείας, η οποία είναι συναφής με την επιστημονική περιοχή του μέλους Ε.Ε.Π. μετά από ενημέρωση του Προέδρου του Τμήματος, στο οποίο υπηρετούν. Η άσκηση επιχειρηματικής δραστηριότητας του πρώτου εδαφίου δεν πρέπει σε καμία περίπτωση να προσδίδει στο μέλος Ε.Ε.Π. την εμπορική ιδιότητα.
γ) Να αμείβονται από δικαιώματα διανοητικής ιδιοκτησίας.
4. Οι θέσεις του προσωπικού του παρόντος ανήκουν στο Α.Ε.Ι. και κατανέμονται με απόφαση της Συγκλήτου στα Τμήματα, στις Σχολές ή στο Α.Ε.Ι., ύστερα από εισήγηση του Πρύτανη, του Κοσμήτορα ή του Προέδρου του Τμήματος. Με απόφαση της Συνέλευσης του Τμήματος, οι θέσεις των μελών Ε.Ε.Π. δύνανται να κατανέμονται στους Τομείς σύμφωνα με το γνωστικό τους αντικείμενο.
5. Οι θέσεις μελών Ε.Ε.Π. προκηρύσσονται σε γνωστικά αντικείμενα του μητρώου γνωστικών αντικειμένων του Τμήματος του άρθρου 144. Τα ελάχιστα προσόντα που απαιτούνται για τον διορισμό σε θέσεις μελών Ε.Ε.Π. είναι η κατοχή πτυχίου Α.Ε.Ι. και διδακτορικού διπλώματος συναφούς με το γνωστικό αντικείμενο της προς πλήρωση θέσης. Στην προκήρυξη δύνανται να ορίζονται επιπλέον τυπικά και ουσιαστικά προσόντα για την πλήρωση θέσεων προσωπικού του παρόντος.
Άρθρο 164
Μέλη Εργαστηριακού Διδακτικού Προσωπικού
1. Τα μέλη της κατηγορίας του Εργαστηριακού Διδακτικού Προσωπικού (Ε.ΔΙ.Π.) των Ανώτατων Εκπαιδευτικών Ιδρυμάτων (Α.Ε.Ι.) επιτελούν εργαστηριακό - εφαρμοσμένο διδακτικό έργο, το οποίο συνίσταται ιδίως στη διεξαγωγή εργαστηριακών και κλινικών ασκήσεων, καθώς επίσης και στη διεξαγωγή πρακτικών ασκήσεων στα πεδία εφαρμογής των οικείων επιστημών, καθώς και κάθε μορφής επιστημονικό και ερευνητικό έργο. Στα μέλη Ε.ΔΙ.Π., που είναι κάτοχοι διδακτορικού διπλώματος δύναται να ανατίθεται αυτοδύναμο διδακτικό έργο, καθώς και η επίβλεψη προπτυχιακών και μεταπτυχιακών εργασιών, μετά από απόφαση της Συνέλευσης του Τμήματος ή του ανά περίπτωση αρμόδιου οργάνου της ακαδημαϊκής μονάδας στην οποία υπηρετεί το μέλος Ε.ΔΙ.Π.
2. Τα μέλη Ε.ΔΙ.Π. έχουν τις ακόλουθες υποχρεώσεις:
α) Να παρευρίσκονται στους πανεπιστημιακούς χώρους τουλάχιστον είκοσι δύο (22) ώρες εβδομαδιαίως, οι οποίες κατανέμονται τουλάχιστον σε τέσσερις (4) εργάσιμες ημέρες και να παρέχουν κάθε μορφής διδακτικό έργο με αριθμό διδακτικών ωρών ανάλογο με αυτό των μελών Διδακτικού Ερευνητικού Προσωπικού (Δ.Ε.Π.), καθώς και κάθε μορφής επιστημονικό και ερευνητικό έργο.
β) Να διεξάγουν το διδακτικό και εργαστηριακό έργο που τους ανατίθεται από τη Συνέλευση του Τμήματος.
γ) Να υποβάλλουν και να ενημερώνουν το εκπαιδευτικό υλικό των μαθημάτων, που τους έχουν ανατεθεί από τη Συνέλευση του Τμήματος στην ηλεκτρονική πλατφόρμα ασύγχρονης εξ αποστάσεως εκπαίδευσης του άρθρου 68.
δ) Να συμμετέχουν στην επιτήρηση των εξετάσεων των προγραμμάτων σπουδών πρώτου και δεύτερου κύκλου.
ε) Να συμμετέχουν σε συλλογικά όργανα και Επιτροπές του Α.Ε.Ι., καθώς και να ασκούν εν γένει τα διοικητικά καθήκοντα που καθορίζονται από τον Εσωτερικό Κανονισμό του Α.Ε.Ι.
στ) Να τηρούν την κείμενη νομοθεσία και τον Εσωτερικό Κανονισμό του Α.Ε.Ι., καθώς και τις αποφάσεις των οργάνων του Α.Ε.Ι. και των οργάνων της ακαδημαϊκής μονάδας στην οποία έχουν διοριστεί.
3. Τα μέλη Ε.ΔΙ.Π. δύνανται:
α) Να αναλαμβάνουν την επιστημονική ευθύνη έργων/προγραμμάτων και να συμμετέχουν με αμοιβή σε ερευνητικά, αναπτυξιακά και εκπαιδευτικά προγράμματα του οικείου ή άλλου Α.Ε.Ι., υπό την προϋπόθεση ότι εκπληρώνουν τα εκπαιδευτικά και λοιπά καθήκοντα, όπως αυτά ορίζονται στον παρόντα και τον Εσωτερικό Κανονισμό Λειτουργίας του Α.Ε.Ι., με υποχρέωση ενημέρωσης του Προέδρου του Τμήματος.
β) Να προσφέρουν τις υπηρεσίες τους σε πανεπιστημιακές κλινικές, εργαστήρια, ή μονάδες εγκατεστημένες σε νοσοκομεία του Εθνικού Συστήματος Υγείας (Ε.Σ.Υ.) ή των Α.Ε.Ι., και να αμείβονται από την εκτέλεση του κλινικού αυτού έργου, εφόσον αυτό δεν παρεμποδίζει τα διδακτικά τους καθήκοντα.
γ) Να ασκούν επιχειρηματική δραστηριότητα ατομικώς ή μέσω εταιρείας, η οποία είναι συναφής με την επιστημονική περιοχή του μέλους Ε.ΔΙ.Π., μετά από ενημέρωση του Προέδρου του Τμήματος, στο οποίο υπηρετούν. Η άσκηση επιχειρηματικής δραστηριότητας του πρώτου εδαφίου δεν πρέπει σε καμία περίπτωση να προσδίδει στο μέλος Ε.ΔΙ.Π. την εμπορική ιδιότητα.
δ) Να αμείβονται από δικαιώματα διανοητικής ιδιοκτησίας.
4. Οι θέσεις του προσωπικού του παρόντος ανήκουν στο Α.Ε.Ι. και κατανέμονται με απόφαση της Συγκλήτου στα Τμήματα, ύστερα από εισήγηση του Προέδρου του Τμήματος. Με απόφαση της Συνέλευσης του Τμήματος, οι θέσεις των μελών Ε.ΔΙ.Π., που υπηρετούν στο Τμήμα, μπορεί να κατανέμονται στους Τομείς, σύμφωνα με το γνωστικό τους αντικείμενο, καθώς και στις επιμέρους ακαδημαϊκές μονάδες, εργαστήρια, κλινικές ή μουσεία.
5. Οι θέσεις μελών Ε.ΔΙ.Π. προκηρύσσονται σε γνωστικά αντικείμενα του μητρώου γνωστικών αντικειμένων του Τμήματος του άρθρου 144. Τα ελάχιστα προσόντα που απαιτούνται για τον διορισμό σε θέσεις μελών Ε.ΔΙ.Π. είναι η κατοχή πτυχίου Α.Ε.Ι. και μεταπτυχιακού τίτλου σπουδών συναφούς με το γνωστικό αντικείμενο της προς πλήρωση θέσης. Στην προκήρυξη δύνανται να ορίζονται επιπλέον τυπικά και ουσιαστικά προσόντα για την πλήρωση θέσεων προσωπικού του παρόντος.
Άρθρο 165
Μέλη Ειδικού Τεχνικού Εργαστηριακού Προσωπικού
1. Τα μέλη της κατηγορίας του Ειδικού Τεχνικού Εργαστηριακού Προσωπικού (Ε.Τ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) επιτελούν ειδικό διδακτικό έργο, προσφέροντας εξειδικευμένες τεχνικές και εργαστηριακές υπηρεσίες προς την ακαδημαϊκή μονάδα όπου υπηρετούν, οι οποίες είναι αντίστοιχες των τυπικών προσόντων της θέσης που κατέχουν και των ειδικότερων προσόντων τους.
2. Τα μέλη Ε.Τ.Ε.Π. έχουν τις ακόλουθες υποχρεώσεις:
α) Να παρευρίσκονται στους πανεπιστημιακούς χώρους τουλάχιστον είκοσι έξι (26) ώρες εβδομαδιαίως, οι οποίες κατανέμονται τουλάχιστον σε τέσσερις (4) εργάσιμες ημέρες.
β) Να συμμετέχουν στην επιτήρηση των εξετάσεων των προγραμμάτων σπουδών πρώτου και δεύτερου κύκλου.
γ) Να συμμετέχουν σε συλλογικά όργανα και επιτροπές του Α.Ε.Ι.
δ) Να τηρούν την κείμενη νομοθεσία και τον Εσωτερικό Κανονισμό του Α.Ε.Ι., καθώς και τις αποφάσεις των οργάνων του Α.Ε.Ι. και των οργάνων της ακαδημαϊκής μονάδας στην οποία έχουν διοριστεί.
3. Τα μέλη Ε.Τ.Ε.Π. δύνανται να συμμετέχουν με αμοιβή σε ερευνητικά, αναπτυξιακά προγράμματα και προγράμματα του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.), υπό την προϋπόθεση ότι εκπληρώνουν τα εκπαιδευτικά και λοιπά καθήκοντα, όπως αυτά ορίζονται στον παρόντα και τον Εσωτερικό Κανονισμό Λειτουργίας του Α.Ε.Ι.
4. Οι θέσεις του προσωπικού του παρόντος ανήκουν στο Α.Ε.Ι. και κατανέμονται με απόφαση της Συγκλήτου στα Τμήματα, ύστερα από εισήγηση του Προέδρου του Τμήματος. Με απόφαση της Συνέλευσης του Τμήματος, οι θέσεις των μελών Ε.Τ.Ε.Π., που υπηρετούν στο Τμήμα δύνανται να κατανέμονται στους Τομείς, καθώς και στις επιμέρους ακαδημαϊκές μονάδες, εργαστήρια, κλινικές ή μουσεία.
5. Το ελάχιστο προσόν που απαιτείται για τον διορισμό σε θέσεις μελών Ε.Τ.Ε.Π. είναι η κατοχή πτυχίου Α.Ε.Ι. Στην προκήρυξη δύνανται να ορίζονται επιπλέον τυπικά και ουσιαστικά προσόντα για την πλήρωση θέσεων προσωπικού του παρόντος.
ΚΕΦΑΛΑΙΟ Κ’
ΠΡΟΣΘΕΤΟ ΔΙΔΑΚΤΙΚΟ ΚΑΙ ΕΡΕΥΝΗΤΙΚΟ ΠΡΟΣΩΠΙΚΟ
Άρθρο 166
Ερευνητές
1. Τα Ανώτατα Εκπαιδευτικά Ιδρύματα (Α.Ε.Ι.) δύνανται να προσλαμβάνουν και να απασχολούν ως Ερευνητές, επιστήμονες υψηλής επιστημονικής εμπειρίας και κατάρτισης, κατόχους διδακτορικού διπλώματος σε Ερευνητικά Ινστιτούτα (Ε.Ι.) του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.). Οι Ερευνητές εντάσσονται στις βαθμίδες Α’, Β’ και Γ’, σύμφωνα με τα προσόντα και τις προϋποθέσεις που απαιτούνται για κάθε βαθμίδα σύμφωνα με την παρ. 2 του άρθρου 18 του ν. 4310/2014 (Α’ 258). Οι ερευνητές Α’ και Β’ βαθμίδας προσλαμβάνονται ως αορίστου χρόνου, ενώ οι ερευνητές Γ’ βαθμίδας εκλέγονται για μία τριετή θητεία και μετά τη λήξη της θητείας τους κρίνονται για πρόσληψη ως ερευνητές Β’ βαθμίδας. Αν δεν προκριθούν, η θητεία τους ανανεώνεται έως δύο (2) φορές για δύο (2) χρόνια κάθε φορά, μετά το τέλος των οποίων ακολουθεί κάθε φορά νέα κρίση. Εάν η τρίτη κρίση είναι αρνητική, η θητεία τους δεν ανανεώνεται και η σχέση τους λύεται. Για την έκδοση της προκήρυξης για την πρόσληψη Ερευνητών απαιτείται έγκριση από την Επιτροπή της Πράξης Υπουργικού Συμβουλίου 33/2006 (Α’ 280), σύμφωνα με την παρ. 9 του άρθρου 51 του ν. 4622/2022 (Α’ 133).
2. Η εκλογή Ερευνητών πραγματοποιείται με ανοικτή διαδικασία μετά από προκήρυξη που διενεργείται μέσω του ηλεκτρονικού συστήματος ολοκληρωμένης διαχείρισης «ΑΠΕΛΛΑ». Η διαδικασία εκλογής και εξέλιξης των Ερευνητών γίνεται με βάση τα προσόντα των υποψηφίων, όπως προσδιορίζονται στην παρ. 2 του άρθρου 18 του ν. 4310/2014 ανάλογα με τη βαθμίδα στην οποία γίνεται η εκλογή ή η εξέλιξη, το γνωστικό αντικείμενο της θέσης και τις ερευνητικές ανάγκες του ερευνητικού ινστιτούτου, όπως τα προσόντα αυτά εξειδικεύονται στον εσωτερικό κανονισμό λειτουργίας του ΠΑ.Κ.Ε.Κ. Για την εκλογή απαιτείται η κατοχή διδακτορικού διπλώματος και η συνάφεια είτε του αντικειμένου της διδακτορικής διατριβής είτε του ερευνητικού ή επιστημονικού εν γένει έργου του υποψηφίου με το γνωστικό αντικείμενο της προς πλήρωση θέσης και η ύπαρξη διπλωμάτων ευρεσιτεχνίας ή επαρκούς αριθμού και υψηλής ποιότητας διεθνώς δημοσιευμένου ερευνητικού έργου του.
3. Η επιλογή πραγματοποιείται από ειδικό εκλεκτορικό σώμα που συγκροτείται από το Συμβούλιο του ΠΑ.Κ.Ε.Κ. και αποτελείται από έντεκα (11) μέλη Δ.Ε.Π. Α.Ε.Ι. της ημεδαπής ή αλλοδαπής ή Ερευνητές των ερευνητικών κέντρων της ημεδαπής ή αλλοδαπής με ίδιο ή συναφές γνωστικό αντικείμενο με αυτό της προς προκήρυξη θέσης. Για την επιλογή των εκλεκτόρων χρησιμοποιούνται οι εκλέκτορες των Μητρώων Γνωστικών Αντικειμένων των Τμημάτων των Α.Ε.Ι. Κατά τη διαδικασία εκλογής των Ερευνητών του παρόντος εφαρμόζεται αναλογικά τα άρθρα 18 και 29 του ν. 4310/2014.
4. Η προκήρυξη θέσης Ερευνητή πραγματοποιείται από τον Πρύτανη ή τον αρμόδιο για θέματα έρευνας Αντιπρύτανη, κατόπιν απόφασης του Συμβουλίου του ΠΑ.Κ.Ε.Κ., με την οποία καθορίζονται το γνωστικό αντικείμενο και η βαθμίδα της προκηρυσσόμενης θέσης, σύμφωνα με τις ανάγκες του Ερευνητικού Ινστιτούτου στο οποίο πρόκειται να απασχοληθεί, και οι πόροι που θα καλύψουν τη μισθοδοσία του.
5. Οι Ερευνητές των Α.Ε.Ι. αμείβονται σύμφωνα με τα άρθρα 132 έως 135 του ν. 4472/2017 (Α’ 75) και εξομοιώνονται με τους Ερευνητές των ερευνητικών κέντρων, ινστιτούτων και τεχνολογικών φορέων του άρθρου 13Α του ν. 4310/2014, με την επιφύλαξη των ειδικών διατάξεων του παρόντος. Η μισθοδοσία των Ερευνητών της παρ. 1 βαρύνει αποκλειστικά διεθνείς, ιδιωτικούς και ίδιους πόρους των Ειδικών Λογαριασμών Κονδυλίων Έρευνας των Α.Ε.Ι., με εξαίρεση τις περιπτώσεις της παρ. 6, στις οποίες η μισθοδοσία τους βαρύνει τον τακτικό προϋπολογισμό. Εάν οι πόροι του Ε.Λ.Κ.Ε. του οικείου Α.Ε.Ι. δεν επαρκούν για την κάλυψη της μισθοδοσίας τους, η σύμβασή τους καταγγέλλεται.
6. Με απόφαση της Συγκλήτου του Α.Ε.Ι., κατόπιν εισήγησης του Συμβουλίου του ΠΑ.Κ.Ε.Κ., δύναται να εγκρίνεται η μετατροπή μέρους των θέσεων των μελών Διδακτικού Ερευνητικού Προσωπικού (Δ.Ε.Π.) που κατανέμονται ετησίως από το Υπουργείο Παιδείας και Θρησκευμάτων σε θέσεις Ερευνητών της παρ. 1 για τη στελέχωση των Ερευνητικών Ινστιτούτων του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.). Ειδικώς οι Ερευνητές Α’ και Β’ βαθμίδας, που έχουν εκλεγεί σε θέσεις που μετατράπηκαν με τη διαδικασία του παρόντος, είναι μόνιμοι και η μισθοδοσία τους βαρύνει τον τακτικό προϋπολογισμό.
Άρθρο 167
Δυνατότητα σύστασης θέσης μέλους Δ.Ε.Π./Ερευνητή για επιστήμονες που χρηματοδοτούνται από το Ευρωπαϊκό Συμβούλιο Έρευνας
1. Έλληνες Επιστήμονες που λαμβάνουν χρηματοδότηση από το Ευρωπαϊκό Συμβούλιο Έρευνας (European Research Council-ERC) για την εκτέλεση ερευνητικού έργου (ERC), δύνανται να υποβάλλουν αίτημα για τη σύσταση προσωποπαγούς θέσης μέλους Δ.Ε.Π. σε Τμήμα Ανώτατου Εκπαιδευτικού Ιδρύματος (Α.Ε.Ι.) της ημεδαπής ή Ερευνητή σε Ερευνητικό Ινστιτούτο του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.) Α.Ε.Ι. της ημεδαπής σε γνωστικό αντικείμενο που επιθυμούν, σχετίζεται με το επιστημονικό τους έργο και είναι συναφές με το Τμήμα ή το Ερευνητικό Ινστιτούτο όπου υποβάλλεται το αίτημα. Εάν το αίτημά τους γίνει δεκτό, έχουν την υποχρέωση να διαχειριστούν οικονομικά το έργο ERC μέσω του Ειδικού Λογαριασμού Κονδυλίων Έρευνας του Α.Ε.Ι.
2. Δικαίωμα υποβολής του αιτήματος της παρ. 1 έχουν οι Επιστήμονες που λαμβάνουν χρηματοδότηση για την υλοποίηση ερευνητικών έργων που χρηματοδοτούνται από το Ευρωπαϊκό Συμβούλιο Έρευνας: α) ERC Starting Grant (StG), β) ERC Consolidator Grant (CoG), γ) ERC Advanced Grant - AdG και δ) ERC Synergy Grant - SyG. Στο αίτημά τους αναγράφεται υποχρεωτικά η βαθμίδα μέλους Δ.Ε.Π. ή Ερευνητή της θέσης της οποίας ζητείται η σύσταση. Ειδικότερα, ο κάτοχος του έργου ERC δύναται να αιτηθεί από το Α.Ε.Ι. τη σύσταση προσωποπαγούς θέσης έως τη βαθμίδα του Επίκουρου Καθηγητή ή Ερευνητή Γ’, εάν είναι κάτοχος ERC Starting Grant - StG, τη βαθμίδα του Αναπληρωτή Καθηγητή ή Ερευνητή Β’, εάν είναι κάτοχος ERC Consolidator Grant (CoG) και τη βαθμίδα του Καθηγητή ή Ερευνητή Α’, εάν είναι κάτοχος ERC Advanced Grant - AdG ή ERC Synergy Grant - SyG.
3. Ο αιτών τη σύσταση προσωποπαγούς θέσης ERC αξιολογείται από ειδικό εκλεκτορικό σώμα, το οποίο αποτελείται από έντεκα (11) μέλη Δ.Ε.Π. ή Ερευνητές του ίδιου ή άλλου Α.Ε.Ι. της ημεδαπής ή αλλοδαπής με ίδιο ή γνωστικό αντικείμενο με αυτό της θέσης που ζητείται η ίδρυσή της. Εάν το αίτημα αφορά στη σύσταση θέσης μέλους Δ.Ε.Π. σε Τμήμα του Α.Ε.Ι., το εκλεκτορικό σώμα συγκροτείται με απόφαση της Συνέλευσης του Τμήματος, ενώ εάν το αίτημα αφορά στη σύσταση θέσης Ερευνητή σε Ερευνητικό Ινστιτούτο, το εκλεκτορικό σώμα συγκροτείται με απόφαση του Συμβουλίου του ΠΑ.Κ.Ε.Κ. Η συγκρότηση του εκλεκτορικού σώματος πραγματοποιείται εντός αποκλειστικής προθεσμίας ενός (1) μηνός από την υποβολή του αιτήματος. Το εκλεκτορικό σώμα αξιολογεί εάν ο αιτών πληροί τις προϋποθέσεις εκλογής στη θέση μέλους Δ.Ε.Π. ή Ερευνητή στη βαθμίδα που αιτήθηκε σύμφωνα με το άρθρο 143 ή το άρθρο 166 αντίστοιχα. Η διαδικασία της κρίσης ολοκληρώνεται εντός αποκλειστικής προθεσμίας εξήντα (60) ημερών από την υποβολή του αιτήματος. Ο έλεγχος νομιμότητας από το Συμβούλιο Διοίκησης διενεργείται εντός δέκα (10) ημερών από την παραλαβή του φακέλου.
4. Μετά την ολοκλήρωση του ελέγχου νομιμότητας, εάν η κρίση είναι θετική, με επιμέλεια του Πρύτανη το πρακτικό εκλογής αποστέλλεται προς το Υπουργείο Παιδείας και Θρησκευμάτων και εκδίδεται κοινή απόφαση των Υπουργών Παιδείας και Θρησκευμάτων, Εσωτερικών και Οικονομικών, με την οποία ιδρύεται προσωποπαγής θέση μέλους Δ.Ε.Π. ή Ερευνητή, σύμφωνα με το αίτημα της παρ. 1. Ο διορισμός του αιτούντος στη συσταθείσα θέση μέλους Δ.Ε.Π. ή Ερευνητή πραγματοποιείται με πράξη του Πρύτανη.
5. Οι επιστήμονες που διορίζονται σύμφωνα με τη διαδικασία του παρόντος απολαμβάνουν όλα τα δικαιώματα και έχουν τις υποχρεώσεις μέλους Δ.Ε.Π. ή Ερευνητή του Α.Ε.Ι., όπως καθορίζονται στον παρόντα και τον Εσωτερικό Κανονισμό του Α.Ε.Ι.
6. Οι παρ. 1 έως 5 εφαρμόζονται αναλόγως στα ερευνητικά κέντρα - ινστιτούτα και τους τεχνολογικούς φορείς του άρθρου 13Α του ν. 4310/2014 (Α’ 258). Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014. Όπου αναφέρεται ο Υπουργός Παιδείας και Θρησκευμάτων, νοείται αντίστοιχα ο αρμόδιος Υπουργός για την έρευνα και την καινοτομία. Το σύνολο των ως άνω αναφερομένων λοιπών αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 168
Επώνυμες έδρες
1. Με απόφαση της Συγκλήτου, κατόπιν εισήγησης της Κοσμητείας και πρότασης της Συνέλευσης του Τμήματος, εγκρίνεται η ίδρυση και λειτουργία επώνυμης έδρας διδασκαλίας και έρευνας σε συγκεκριμένη γνωστική περιοχή, που σχετίζεται με το αντικείμενο Τμήματος του Ανώτατου Εκπαιδευτικού Ιδρύματος (Α.Ε.Ι.) και εντάσσεται στο αναπτυξιακό σχέδιό του.
2. Προϋπόθεση για την ίδρυση επώνυμης έδρας είναι η δωρεά προς το Α.Ε.Ι. από οποιοδήποτε φυσικό ή νομικό πρόσωπο, της ημεδαπής ή της αλλοδαπής ή φορέα του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143), με σκοπό την κάλυψη των δαπανών της έδρας. Η οικονομική διαχείριση της δωρεάς για τη λειτουργία της επώνυμης έδρας πραγματοποιείται από τον Ειδικό Λογαριασμό Κονδυλίων Έρευνας (Ε.Λ.Κ.Ε.). Οι δαπάνες λειτουργίας της έδρας δύνανται να καλύπτονται από το κεφάλαιο ή από τις αποδόσεις των επενδύσεων του κεφαλαίου της δωρεάς.
3. Για την ίδρυση επώνυμης έδρας απαιτείται η σύναψη Μνημονίου Συνεργασίας μεταξύ του Α.Ε.Ι. και του δωρητή, που εγκρίνεται από τη Σύγκλητο του Α.Ε.Ι., στο οποίο καθορίζονται η γνωστική περιοχή της επώνυμης έδρας, η χρονική διάρκεια λειτουργίας της, το ύψος της δωρεάς και οι επιλέξιμες δαπάνες για τη λειτουργία της έδρας. Το Μνημόνιο Συνεργασίας δύναται να συνοδεύεται από χρηματοοικονομική μελέτη λειτουργίας της επώνυμης έδρας. Οι δαπάνες της έδρας καλύπτουν τη διδακτική και εν γένει επιστημονική δραστηριότητα και τα λειτουργικά έξοδα αυτής, στα οποία περιλαμβάνονται ιδίως δαπάνες για την προμήθεια, αναβάθμιση και συντήρηση του εργαστηριακού εξοπλισμού και των υποδομών του Τμήματος στο οποίο εγκαθίσταται η έδρα, τη διενέργεια διαλέξεων, ημερίδων, συνεδρίων και σεμιναρίων, τη χορήγηση υποτροφιών προς τους φοιτητές του Τμήματος, την απασχόληση συνεργατών και λοιπές δαπάνες που σχετίζονται με τη διδακτική και εν γένει επιστημονική δραστηριότητα, καθώς και τα λειτουργικά έξοδα της έδρας. Το κόστος ίδρυσης και λειτουργίας της επώνυμης έδρας δεν δύναται να επιβαρύνει τον τακτικό προϋπολογισμό του Α.Ε.Ι.
4. Την επώνυμη έδρα δύναται να καταλάβει: α) μέλος Διδακτικού Ερευνητικού Προσωπικού (Δ.Ε.Π.) του Α.Ε.Ι. οποιασδήποτε βαθμίδας, β) επισκέπτης Καθηγητής ή επισκέπτης ερευνητής του άρθρου 171, γ) εντεταλμένος διδάσκων του άρθρου 173, δ) ερευνητής επί συμβάσει του άρθρου 172 και ε) καθηγητής Πανεπιστημίου της αλλοδαπής. Mε απόφαση της Συνέλευσης του Τμήματος επιλέγεται το πρόσωπο που καταλαμβάνει την επώνυμη έδρα, το οποίο πρέπει να έχει γνωστικό αντικείμενο συναφές με την επιστημονική περιοχή της έδρας.
5. Αν η επώνυμη έδρα καταλαμβάνεται από επισκέπτη Καθηγητή, επισκέπτη Ερευνητή, εντεταλμένο διδάσκοντα, ερευνητή επί συμβάσει ή καθηγητή Πανεπιστημίου της αλλοδαπής, επιλέξιμη δαπάνη δύναται να είναι και το κόστος μισθοδοσίας του, εφόσον αυτό προβλέπεται στο Μνημόνιο Συνεργασίας της παρ. 3.
6. Ο συνολικός χρόνος λειτουργίας της επώνυμης έδρας τελεί υπό την προϋπόθεση της επάρκειας χρηματοδότησης από τον δωρητή, χωρίς επιβάρυνση του τακτικού προϋπολογισμού του Α.Ε.Ι.
7. Με τον Εσωτερικό Κανονισμό λειτουργίας του Α.Ε.Ι. ρυθμίζονται οι ειδικότεροι όροι και προϋποθέσεις για την ίδρυση, τη λειτουργία και την πλήρωση της επώνυμης έδρας.
8. Οι παρ. 1 έως 7 εφαρμόζονται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258). Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014. Όπου αναφέρονται μέλη ΔΕΠ οποιαδήποτε βαθμίδας, νοούνται οι Ερευνητές οποιασδήποτε βαθμίδας. Το σύνολο των ως άνω αναφερομένων λοιπών αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 169
Συνεργαζόμενοι Καθηγητές
1. Καταξιωμένοι Έλληνες επιστήμονες, που κατέχουν θέση καθηγητή σε πανεπιστήμια της αλλοδαπής ή ερευνητή σε ερευνητικούς οργανισμούς της αλλοδαπής, δύνανται παράλληλα να απασχολούνται μερικώς σε Ανώτατα Εκπαιδευτικά Ιδρύματα (Α.Ε.Ι.) της ημεδαπής ως συνεργαζόμενοι καθηγητές (Joint Chairs) με αντικείμενο την παροχή διδακτικού ή ερευνητικού έργου για τις ανάγκες ενός Τμήματος του Α.Ε.Ι.
2. Η απασχόληση ενός συνεργαζόμενου καθηγητή εγκρίνεται με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος. Με την απόφαση της έγκρισης απασχόλησης καθορίζονται το ακριβές έργο του συνεργαζόμενου καθηγητή, σύμφωνα με την παρ. 3, το είδος της απασχόλησής του, το ύψος της δαπάνης και ο τρόπος κάλυψής της. Η δαπάνη απασχόλησης των συνεργαζόμενων καθηγητών βαρύνει αποκλειστικά τον προϋπολογισμό έργων/προγραμμάτων που χρηματοδοτούνται από διεθνείς, ιδιωτικούς και ίδιους πόρους που διαχειρίζεται ο Ειδικός Λογαριασμός Κονδυλίων Έρευνας (Ε.Λ.Κ.Ε.).
3. Στους συνεργαζόμενους καθηγητές της παρ. 1 δύναται να ανατίθεται διδακτικό, ερευνητικό και εν γένει επιστημονικό έργο, που αφορά στα ακόλουθα καθήκοντα:
α) τη συμμετοχή στη διδασκαλία μαθημάτων προγραμμάτων πρώτου και δεύτερου κύκλου σπουδών,
β) την επίβλεψη πτυχιακών ή διπλωματικών εργασιών φοιτητών προγραμμάτων πρώτου και δεύτερου κύκλου σπουδών,
γ) την επίβλεψη διδακτορικών διατριβών και τη συμμετοχή στις τριμελείς ή επταμελείς επιτροπές διδακτορικών διατριβών των άρθρων 94 και 95,
δ) τη συμμετοχή στην υλοποίηση έργων/προγραμμάτων του Τμήματος,
ε) τη συμμετοχή σε συμβουλευτικές επιτροπές για την επιστημονική αναβάθμιση των προγραμμάτων σπουδών του Τμήματος, την ανανέωση της διδακτέας ύλης των μαθημάτων και την εισαγωγή νέων εκπαιδευτικών δραστηριοτήτων,
στ) την ανάληψη πρωτοβουλιών για την ανάπτυξη διεθνών συνεργασιών με πανεπιστήμια, ερευνητικούς οργανισμούς της αλλοδαπής, καθώς και διεθνείς οργανισμούς και φορείς.
4. Η ελάχιστη διάρκεια απασχόλησης ενός συνεργαζόμενου καθηγητή είναι τρία (3) ακαδημαϊκά έτη και δύναται να ανανεωθεί για άλλη μια τριετία, μετά από αξιολόγηση των αποτελεσμάτων της συνεργασίας του με το Α.Ε.Ι. κατά την πρώτη τριετία.
5. Οι συνεργαζόμενοι καθηγητές κατά τη διάρκεια της απασχόλησής τους στο Α.Ε.Ι. έχουν τις ακόλουθες υποχρεώσεις:
α) εγγράφονται στο ηλεκτρονικό σύστημα διαχείρισης διαδικασιών εκλογής και εξέλιξης καθηγητών (σύστημα «ΑΠΕΛΛΑ»), συμπεριλαμβάνονται στο Μητρώο Εξωτερικών Εκλεκτόρων Τμημάτων των Α.Ε.Ι. ανάλογα με το γνωστικό τους αντικείμενο και συμμετέχουν στις διαδικασίες εκλογής και εξέλιξης μελών Διδακτικού Ερευνητικού Προσωπικού (Δ.Ε.Π.) των Α.Ε.Ι.,
β) αναφέρουν τα στοιχεία του Α.Ε.Ι. και του Τμήματος στα επιστημονικά συνέδρια και τις ημερίδες που συμμετέχουν, στις επιστημονικές δημοσιεύσεις και ανακοινώσεις τους, καθώς και στις βάσεις δεδομένων καταγραφής του επιστημονικού τους έργου,
γ) παρευρίσκονται στην έδρα του Α.Ε.Ι. και ασκούν το έργο που τους έχει ανατεθεί με φυσική παρουσία για χρονικό διάστημα τουλάχιστον δύο (2) μηνών, ενώ κατά το υπόλοιπο χρονικό διάστημα μπορούν να διεξάγουν το έργο τους εξ αποστάσεως.
6. Οι συνεργαζόμενοι καθηγητές κατά τη διάρκεια της απασχόλησής τους στο Α.Ε.Ι. έχουν τα ακόλουθα δικαιώματα:
α) συμμετέχουν στη Συνέλευση του Τμήματος, χωρίς δικαίωμα ψήφου,
β) λαμβάνουν γνώση των αποφάσεων των οργάνων του Α.Ε.Ι.,
γ) χρησιμοποιούν τον επιστημονικό εξοπλισμό, τις ερευνητικές, εκπαιδευτικές και λοιπές υποδομές και εγκαταστάσεις του Α.Ε.Ι.,
δ) αναλαμβάνουν την επιστημονική ευθύνη έργων/προγραμμάτων,
ε) οργανώνουν εκπαιδευτικά προγράμματα μέσω του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Α.Ε.Ι. και αναλαμβάνουν την επιστημονική και ακαδημαϊκή τους ευθύνη,
στ) παρέχουν υπηρεσίες μέσω των πανεπιστημιακών εργαστηρίων του Τμήματος.
7. Οι συνεργαζόμενοι καθηγητές δεν έχουν δικαίωμα ψήφου για την ανάδειξη των οργάνων του Τμήματος και του Α.Ε.Ι.
8. Με απόφαση της Συγκλήτου του Α.Ε.Ι., κατόπιν εισήγησης του Διοικητικού Συμβουλίου του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.), δύναται να εγκρίνεται η απασχόληση συνεργαζόμενου καθηγητή σε ερευνητικό ινστιτούτο του ΠΑ.Κ.Ε.Κ. για τη διεξαγωγή ερευνητικού και εν γένει επιστημονικού έργου. Με την ίδια απόφαση καθορίζονται το ακριβές έργο που ανατίθεται στον συνεργαζόμενο καθηγητή, το είδος της απασχόλησής του, το ύψος της δαπάνης και ο τρόπος κάλυψής της. Κατά τα λοιπά εφαρμόζεται το παρόν.
9. Η σύμβαση απασχόλησης υπογράφεται μεταξύ του Προέδρου της Επιτροπής Ερευνών του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι., του συνεργαζόμενου καθηγητή, του Προέδρου του Τμήματος ή του Προέδρου του Διοικητικού Συμβουλίου του ΠΑ.Κ.Ε.Κ. αντίστοιχα, αναλόγως αν παρέχει έργο προς Τμήμα ή ερευνητικό ινστιτούτο του ΠΑ.Κ.Ε.Κ του Α.Ε.Ι.
10. Κάθε Τμήμα του Α.Ε.Ι. αναφέρει τους συνεργαζόμενους καθηγητές στην επίσημη ιστοσελίδα του σε διακριτό πεδίο «συνεργαζόμενοι καθηγητές» και κάθε Α.Ε.Ι. τηρεί κατάλογο με τους συνεργαζόμενους καθηγητές ανά Τμήμα και ερευνητικό ινστιτούτο του ΠΑ.Κ.Ε.Κ. του Α.Ε.Ι., τον οποίο αναρτά στην επίσημη ιστοσελίδα του Α.Ε.Ι.
11. Καταξιωμένοι Έλληνες επιστήμονες, κάτοχοι ευρωπαϊκής χρηματοδότησης ΕRA chair ή ERC grant είναι δυνατόν να ορίζονται ως συνεργαζόμενοι καθηγητές για χρονικό διάστημα έως έξι (6) έτη, κατόπιν αιτήματός τους και έγκρισης από τη Σύγκλητο των προβλεπόμενων καθηκόντων και υποχρεώσεων όπως αυτά προκύπτουν απευθείας από την εγκεκριμένη πρόταση. Οι συνεργαζόμενοι καθηγητές του παρόντος απολαμβάνουν όλα τα προνόμια και έχουν τις υποχρεώσεις που αναφέρονται στο παρόν άρθρο.
Άρθρο 170
Ομότιμοι Καθηγητές - Αφυπηρετήσαντα μέλη
Διδακτικού Ερευνητικού Προσωπικού
Οι Ομότιμοι Καθηγητές των Ανώτατων Εκπαιδευτικών Ιδρυμάτων (Α.Ε.Ι.) δύνανται:
α) Να παρέχουν διδακτικό έργο κατά το άρθρο 64 μετά από απόφαση της Συνέλευσης του Τμήματος σε προγράμματα πρώτου κύκλου σπουδών του Α.Ε.Ι. με ανώτατο όριο έξι (6) ωρών εβδομαδιαίως.
β) Να παρέχουν διδακτικό έργο σε προγράμματα μεταπτυχιακών σπουδών και να επιβλέπουν διπλωματικές εργασίες, καθώς και σε ξενόγλωσσα προγράμματα σπουδών.
γ) Να συμμετέχουν σε τριμελείς και επταμελείς Επιτροπές για την παρακολούθηση και κρίση διδακτορικών διατριβών.
δ) Να συμμετέχουν σε συμβουλευτικές και γνωμοδοτικές Επιτροπές των Α.Ε.Ι., όταν δεν προβλέπεται υποχρεωτικά η συμμετοχή μελών Διδακτικού Ερευνητικού Προσωπικού (Δ.Ε.Π.).
ε) Να συμμετέχουν ως εξωτερικά μέλη του Συμβουλίου Διοίκησης άλλου Α.Ε.Ι. από αυτό από το οποίο έχουν αφυπηρετήσει.
στ) Να διεξάγουν ερευνητικό, εν γένει επιστημονικό έργο και να συμμετέχουν επ’ αμοιβή σε ερευνητικά έργα/προγράμματα που διαχειρίζεται ο Ειδικός Λογαριασμός Κονδυλίων Έρευνας (Ε.Λ.Κ.Ε.) του Α.Ε.Ι., οι ερευνητικοί και τεχνολογικοί φορείς, καθώς και κλινικό ή εργαστηριακό έργο σε πανεπιστημιακές κλινικές ή πανεπιστημιακά εργαστήρια.
ζ) Να αναλαμβάνουν την επιστημονική ευθύνη έργων/προγραμμάτων, με εξαίρεση των έργων/προγραμμάτων που χρηματοδοτούνται από τον κρατικό προϋπολογισμό ή το Εθνικό Πρόγραμμα Ανάπτυξης (Ε.Π.Α.) και αυτών που η ανάληψη επιστημονικής ευθύνης προϋποθέτει την κατοχή ιδιότητας μέλους Δ.Ε.Π. του Α.Ε.Ι., όπως προγράμματα μεταπτυχιακών σπουδών, ξενόγλωσσα προγράμματα σπουδών και έργα που διαχειρίζονται πόρους κλινικών ή εργαστηρίων του Α.Ε.Ι.
η) Να συμμετέχουν ως μέλη στο Διοικητικό Συμβούλιο (Δ.Σ.) της Εταιρείας Αξιοποίησης και Διαχείρισης της Περιουσίας των Α.Ε.Ι.
Οι δυνατότητες των περ. α), β), γ), ε) και ζ) υφίστανται και για τα αφυπηρετήσαντα μέλη Δ.Ε.Π. των Α.Ε.Ι.
Άρθρο 171
Επισκέπτες καθηγητές - Επισκέπτες ερευνητές
1. Έλληνες ή αλλοδαποί επιστήμονες, οι οποίοι είτε κατέχουν θέση καθηγητή σε πανεπιστήμιο της αλλοδαπής ή ερευνητή σε ερευνητικό οργανισμό της αλλοδαπής είτε διαθέτουν κατ’ ελάχιστον τα προσόντα που απαιτούνται για την εκλογή σε θέση Επίκουρου Καθηγητή σε Ανώτατο Εκπαιδευτικό Ίδρυμα (Α.Ε.Ι.) της ημεδαπής ή ερευνητή Γ’ βαθμίδας, σύμφωνα με την παρ. 2 του άρθρου 18 του ν. 4310/2014 (Α’ 258), δύνανται να απασχολούνται ως επισκέπτες καθηγητές ή επισκέπτες ερευνητές, αντίστοιχης βαθμίδας, σε Ανώτατα Εκπαιδευτικά Ιδρύματα (Α.Ε.Ι.) της ημεδαπής για την κάλυψη εκπαιδευτικών και ερευνητικών αναγκών Τμήματος ή Σχολής του Α.Ε.Ι.
2. Η επιλογή των επισκεπτών καθηγητών ή επισκεπτών ερευνητών πραγματοποιείται με απόφαση της Συνέλευσης του Τμήματος του Α.Ε.Ι. με την οποία καθορίζονται το διδακτικό έργο που τους ανατίθεται στο πλαίσιο του προπτυχιακού προγράμματος σπουδών και των προγραμμάτων μεταπτυχιακών σπουδών του Τμήματος, το είδος της απασχόλησης, το ύψος των αποδοχών τους και η πηγή χρηματοδότησης για την κάλυψη του κόστους απασχόλησής τους. Ειδικώς στους επισκέπτες ερευνητές δύναται να ανατίθεται και αποκλειστικά ερευνητικό έργο στο πλαίσιο του Τμήματος ή των επιμέρους ακαδημαϊκών του δομών.
3. Η απασχόληση επισκεπτών καθηγητών ή επισκεπτών ερευνητών της παρ. 1 πραγματοποιείται μέσω των Ειδικών Λογαριασμών Κονδυλίων Έρευνας (Ε.Λ.Κ.Ε.) των Α.Ε.Ι. δυνάμει σύμβασης εργασίας Ιδιωτικού Δικαίου Ορισμένου Χρόνου, πλήρους ή μερικής απασχόλησης, ή σύμβασης έργου για θητεία ενός (1) ακαδημαϊκού εξαμήνου με δυνατότητα ανανέωσης ή παράτασης έως τη συμπλήρωση τριών (3) ακαδημαϊκών ετών. Η θητεία των επισκεπτών ερευνητών δύναται να ορίζεται και σε ημερολογιακά έτη. Με την απόφαση επιλογής του επισκέπτη καθηγητή ή επισκέπτη ερευνητή καθορίζεται αν η απασχόληση είναι αποκλειστική ή μη. Η θητεία δύναται να ανανεωθεί για μία (1) ακόμα τριετία με την ίδια διαδικασία, αφού ληφθούν υπόψη τα αποτελέσματα του έργου του επισκέπτη καθηγητή ή επισκέπτη ερευνητή της πρώτης τριετίας.
4. Το κόστος απασχόλησης των επισκεπτών καθηγητών και επισκεπτών ερευνητών βαρύνει αποκλειστικά τον προϋπολογισμό έργων/προγραμμάτων του Ε.Λ.Κ.Ε., τα οποία χρηματοδοτούνται από ιδιωτικούς, ίδιους, ευρωπαϊκούς ή διεθνείς πόρους, καθώς και τον προϋπολογισμό συγχρηματοδοτούμενων προγραμμάτων και ευρωπαϊκών και διεθνών προγραμμάτων κινητικότητας διδασκόντων και ερευνητών. Το ύψος των αποδοχών των επισκεπτών καθηγητών ή ερευνητών καθορίζεται ελεύθερα από τη Συνέλευση του Τμήματος, εφόσον βαρύνει έργα τα οποία χρηματοδοτούνται από ιδιωτικούς, ίδιους, ευρωπαϊκούς ή διεθνείς πόρους. Αν βαρύνονται συγχρηματοδοτούμενα έργα, το ύψος των αποδοχών δεν δύναται να υπερβαίνει την αμοιβή καθηγητή ή ερευνητή της αντίστοιχης βαθμίδας του επισκέπτη καθηγητή ή ερευνητή, σύμφωνα με τα άρθρα 128 έως 131 και 132 έως 135 του ν. 4472/2017 (Α’ 74, διόρθωση σφάλματος Α’ 75), αντίστοιχα. Η μισθοδοσία επισκεπτών καθηγητών ή ερευνητών του Α.Ε.Ι. δύναται να καλύπτεται με πόρους του Ταμείου Ανάκαμψης και Ανθεκτικότητας. Το κόστος απασχόλησης δεν μπορεί να επιβαρύνει τον τακτικό προϋπολογισμό του Α.Ε.Ι. Το ύψος της μισθοδοσίας των επισκεπτών καθηγητών και επισκεπτών ερευνητών που απασχολούνται σε έργα του Ταμείου Ανάκαμψης και Ανθεκτικότητας καθορίζεται με κοινή απόφαση των Υπουργών Οικονομικών και Παιδείας και Θρησκευμάτων.
5. Οι επισκέπτες καθηγητές και οι επισκέπτες ερευνητές κατά το χρονικό διάστημα απασχόλησής τους στο Α.Ε.Ι., πέραν του έργου που τους ανατίθεται με την απόφαση της Συνέλευσης του Τμήματος της παρ. 2, δύνανται να:
α) παρέχουν διδακτικό έργο σε Προγράμματα Μεταπτυχιακών Σπουδών (Π.Μ.Σ.) και σε προπτυχιακά Ξενόγλωσσα Προγράμματα Σπουδών (Ξ.Π.Σ.), που οργανώνονται από το ίδιο ή άλλο Τμήμα του Α.Ε.Ι., κατόπιν απόφασης του αρμόδιου οργάνου του προγράμματος,
β) συμμετέχουν σε ερευνητικά έργα/προγράμματα που διαχειρίζεται ο Ε.Λ.Κ.Ε. και να ορίζονται ως επιστημονικοί υπεύθυνοι έργων/προγραμμάτων σύμφωνα με το άρθρο 234,
γ) συμμετέχουν σε εκπαιδευτικά και επιμορφωτικά προγράμματα που παρέχονται μέσω του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) και να ορίζονται ως επιστημονικοί και ακαδημαϊκοί υπεύθυνοι αυτών,
δ) συμμετέχουν ως μέλη σε επιτροπές που αφορούν σε θέματα στρατηγικής και ανάπτυξης του τμήματος ή του Α.Ε.Ι.,
ε) παρέχουν εργαστηριακό έργο στο πλαίσιο εργαστηρίων του Α.Ε.Ι.
Οι επισκέπτες καθηγητές και οι επισκέπτες ερευνητές δύνανται να αμείβονται πρόσθετα για την εκτέλεση δραστηριοτήτων των περ. α), β) και γ), αν το προς ανάθεση έργο υπερβαίνει τις συμβατικές υποχρεώσεις τους. Η αμοιβή βαρύνει αποκλειστικά το έργο/πρόγραμμα στο πλαίσιο του οποίου παρέχεται η πρόσθετη απασχόληση.
6. Με τον Εσωτερικό Κανονισμό του Α.Ε.Ι. καθορίζονται οι υποχρεώσεις και τα δικαιώματα των επισκεπτών καθηγητών ή ερευνητών του ιδρύματος.
7. Οι παρ. 1 έως 6 εφαρμόζονται αναλόγως για την απασχόληση επιστημόνων που πληρούν τις προϋποθέσεις της παρ. 1, ως επισκεπτών ερευνητών στα ερευνητικά κέντρα - ινστιτούτα και τους τεχνολογικούς φορείς του άρθρου 13Α του ν. 4310/2014 (Α’ 258). Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα ή οι τεχνολογικοί φορείς του άρθρου 13Α του ν. 4310/2014. Όπου ανωτέρω αναφέρεται η Συνέλευση του Τμήματος, νοείται αντίστοιχα το Διοικητικό Συμβούλιο του ερευνητικού κέντρου - ινστιτούτου ή του τεχνολογικού φορέα του άρθρου 13Α του ν. 4310/2014.
Άρθρο 172
Ερευνητές επί συμβάσει
1. Στα Ερευνητικά Ινστιτούτα του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.) τα πανεπιστημιακά εργαστήρια και τις πανεπιστημιακές κλινικές των Ανώτατων Εκπαιδευτικών Ιδρυμάτων (Α.Ε.Ι.), τα οποία αναφέρονται εφεξής στο παρόν ως ερευνητικές μονάδες του Α.Ε.Ι., δύνανται να απασχολούνται ερευνητές επί συμβάσει για τη διεξαγωγή ερευνητικού και εν γένει επιστημονικού έργου, που στοχεύει ιδίως στην παραγωγή ή τη βελτίωση γνώσεων και την εφαρμογή τους για την παραγωγή προϊόντων, υπηρεσιών, διατάξεων, διαδικασιών, μεθόδων και συστημάτων. Οι Ερευνητές του παρόντος απασχολούνται με σύμβαση εργασίας ορισμένου χρόνου ή έργου, με θητεία τριών (3) έως πέντε (5) ημερολογιακών ετών.
2. Ως Ερευνητές επί συμβάσει δύνανται να επιλεγούν επιστήμονες υψηλής επιστημονικής εμπειρίας και κατάρτισης, κάτοχοι διδακτορικού διπλώματος, μεταδιδάκτορες, κατόπιν ανοιχτής πρόσκλησης της Επιτροπής Ερευνών του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι., η οποία εκδίδεται κατόπιν εισήγησης του Διευθυντή της ερευνητικής μονάδας και η οποία περιλαμβάνει το γνωστικό αντικείμενο και την επιστημονική εξειδίκευση της προκηρυσσόμενης θέσης του Ερευνητή επί θητεία. Κατά τα λοιπά εφαρμόζεται η διαδικασία του άρθρου 243, με την επιφύλαξη της παρ. 3 του παρόντος.
3. Η επιλογή των Ερευνητών επί συμβάσει πραγματοποιείται από την Επιτροπή Ερευνών, κατόπιν εισήγησης τριμελούς Επιτροπής Αξιολόγησης. Η Επιτροπή Αξιολόγησης συγκροτείται με απόφαση της Επιτροπής Ερευνών και αποτελείται από τον Διευθυντή της ερευνητικής μονάδας, για τις ανάγκες της οποίας προκηρύσσεται η θέση και από δύο (2) μέλη Διδακτικού Ερευνητικού Προσωπικού (Δ.Ε.Π.) του Α.Ε.Ι. ίδιου ή συναφούς γνωστικού αντικειμένου με το επιστημονικό πεδίο της θέσης που προκηρύσσεται. Ο υποψήφιος που έχει έννομο συμφέρον δύναται να ασκήσει ένσταση κατά των αποτελεσμάτων της επιλογής ενώπιον της Επιτροπής Ενστάσεων του άρθρου 245.
4. Η μισθοδοσία των Ερευνητών επί συμβάσει βαρύνει τον προϋπολογισμό έργου/προγράμματος της ερευνητικής μονάδας του Α.Ε.Ι., που χρηματοδοτείται αποκλειστικά από ίδιους, ιδιωτικούς ή διεθνείς πόρους, όπως αυτοί προσδιορίζονται στο άρθρο 230.
5. Στους Ερευνητές επί συμβάσει δύναται να ανατίθεται διοικητικό έργο σχετικό με τις ανάγκες της ερευνητικής Μονάδας όπου απασχολούνται. Επίσης, οι Ερευνητές επί θητεία δύνανται να συμμετέχουν σε επιτροπές του Α.Ε.Ι. για θέματα που σχετίζονται με την ερευνητική μονάδα ή το Α.Ε.Ι., αν δεν απαιτείται από τη νομοθεσία η συμμετοχή μέλους του προσωπικού του Α.Ε.Ι. Οι Ερευνητές δύνανται να απασχολούνται επιπλέον των καθηκόντων τους και:
α) να αναλαμβάνουν την επιστημονική ευθύνη έργων/προγραμμάτων, την οικονομική διαχείριση των οποίων αναλαμβάνει ο Ε.Λ.Κ.Ε. του Α.Ε.Ι.,
β) να απασχολούνται σε έργα/προγράμματα του Ε.Λ.Κ.Ε.,
γ) να αναλαμβάνουν διδακτικό έργο σε μεταπτυχιακά προγράμματα σπουδών, ξενόγλωσσα προγράμματα πρώτου κύκλου σπουδών και επιμορφωτικά προγράμματα του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.), εφόσον πληρούν τις προϋποθέσεις που τίθενται ανά περίπτωση.
6. Με τον Εσωτερικό Κανονισμό κάθε ερευνητικής μονάδας καθορίζεται ο ανώτατος αριθμός Ερευνητών επί συμβάσει που δύναται να απασχοληθεί για τις ανάγκες και το έργο της μονάδας ανά ακαδημαϊκό έτος.
7. Οι παρ. 1 έως 6 εφαρμόζονται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258). Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014. Το σύνολο των ως άνω αναφερομένων λοιπών αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 173
Εντεταλμένοι Διδάσκοντες
1. Με απόφαση της Συνέλευσης του Τμήματος, κατόπιν έκδοσης προκήρυξης, δύναται να επιλέγονται επιστήμονες, οι οποίοι είναι κατ’ ελάχιστον κάτοχοι διδακτορικού διπλώματος, ως εντεταλμένοι διδάσκοντες του Τμήματος για την κάλυψη διδακτικών αναγκών ενός (1) ή περισσοτέρων προγραμμάτων σπουδών πρώτου κύκλου του Τμήματος σε συγκεκριμένο γνωστικό αντικείμενο. Η διαδικασία πρόσληψης εξαιρείται από τον ν. 4765/2021 (Α’ 6) και υπάγεται στις εξαιρέσεις της Πράξης Υπουργικού Συμβουλίου 33/2006 (Α’ 280).
2. Οι εντεταλμένοι διδάσκοντες επιλέγονται για καθεστώς πλήρους ή μερικής απασχόλησης αναλόγως του διδακτικού έργου που τους ανατίθεται και δύνανται να απασχοληθούν δυνάμει σύμβασης εργασίας Ιδιωτικού Δικαίου Ορισμένου Χρόνου ή σύμβασης ανάθεσης έργου. Η διάρκεια απασχόλησής τους ορίζεται σε ένα (1) ακαδημαϊκό εξάμηνο ή ένα (1) ακαδημαϊκό έτος, με δυνατότητα ανανέωσης κατ’ ανώτατο όριο έως τη συμπλήρωση έξι (6) συνεχών ακαδημαϊκών εξαμήνων ή τριών (3) συνεχών ακαδημαϊκών ετών. Στους εντεταλμένους διδάσκοντες δύναται να ανατίθεται διδακτικό έργο, σύμφωνα με το άρθρο 64 στο πλαίσιο προγραμμάτων σπουδών πρώτου κύκλου. Οι εντεταλμένοι διδάσκοντες δύναται να διεξάγουν κλινικό, ερευνητικό και εργαστηριακό έργο, σύμφωνα με το διδακτικό έργο που τους έχει ανατεθεί.
3. Η προκήρυξη της παρ. 1 περιλαμβάνει κατ’ ελάχιστον τα ακόλουθα στοιχεία: α) το γνωστικό αντικείμενο της προς πλήρωση θέσης, β) το διδακτικό έργο που πρόκειται να ανατεθεί κατά το άρθρο 64, γ) τα τυπικά και ουσιαστικά προσόντα των υποψηφίων, όπως τίτλοι σπουδών, διδακτική εμπειρία, ερευνητικό και επιστημονικό έργο, δ) το είδος της σύμβασής τους και το καθεστώς απασχόλησής τους και ε) τους πόρους που καλύπτουν την αμοιβή τους. Η προκήρυξη, με την οποία ορίζεται προθεσμία τουλάχιστον δέκα (10) ημερολογιακών ημερών για την υποβολή αιτήσεων των υποψηφίων, δημοσιεύεται με επιμέλεια της Γραμματείας του Τμήματος στο πρόγραμμα «ΔΙΑΥΓΕΙΑ» και στην ιστοσελίδα του Ανώτατου Εκπαιδευτικού Ιδρύματος (Α.Ε.Ι.).
4. Η επιλογή εντεταλμένου διδάσκοντος πραγματοποιείται με απόφαση της Συνέλευσης του Τμήματος, κατόπιν εισήγησης τριμελούς Επιτροπής Αξιολόγησης, που συγκροτείται με απόφαση της Συνέλευσης του Τμήματος και αποτελείται από μέλη Διδακτικού Ερευνητικού Προσωπικού (Δ.Ε.Π.) του Τμήματος του άρθρου 140 με ίδιο ή συναφές γνωστικό αντικείμενο με αυτό της προς πλήρωση θέσης.
5. Το ύψος των μηνιαίων αποδοχών των εντεταλμένων διδασκόντων καθορίζεται στο ογδόντα τοις εκατό (80%) του βασικού μισθού του Μ.Κ.1 της βαθμίδας του Επίκουρου Καθηγητή των μελών Δ.Ε.Π. των Α.Ε.Ι., καθώς και στο ογδόντα τοις εκατό (80%) του ειδικού επιδόματος διδασκαλίας και έρευνας της βαθμίδας του Επίκουρου Καθηγητή για πλήρη απασχόληση. Σε περίπτωση επιλογής τους με καθεστώς μερικής απασχόλησης εφαρμόζεται η παρ. 7 του άρθρου 153 του ν. 4472/2017 (Α’ 74).
6. Η αμοιβή των εντεταλμένων διδασκόντων δύναται να βαρύνει:
α) τον προϋπολογισμό συγχρηματοδοτούμενων προγραμμάτων, εφόσον η εν λόγω δαπάνη είναι επιλέξιμη,
β) τον προϋπολογισμό έργων/προγραμμάτων του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι, που χρηματοδοτούνται από ευρωπαϊκούς, διεθνείς ή ιδιωτικούς πόρους που εξασφαλίζει το Τμήμα,
γ) τον προϋπολογισμό έργων/προγραμμάτων που χρηματοδοτούνται από ίδιους πόρους του Α.Ε.Ι. και οι οποίοι διατίθενται, με απόφαση της Συγκλήτου του Α.Ε.Ι., για την κάλυψη των αναγκών του Τμήματος,
δ) τον προϋπολογισμό του Α.Ε.Ι. αν υπάρχει έκτακτη χρηματοδότηση από το Υπουργείο Παιδείας και Θρησκευμάτων σύμφωνα με την παρ. 7 για την κάλυψη της αμοιβής εντεταλμένων διδασκόντων.
7. Το Υπουργείο Παιδείας και Θρησκευμάτων δύναται να χρηματοδοτεί εκτάκτως τα Α.Ε.Ι., κατόπιν αιτήματός τους για την πρόσληψη εντεταλμένων διδασκόντων, ως έκτακτο διδακτικό προσωπικό, για την κάλυψη διδακτικών αναγκών των προγραμμάτων σπουδών πρώτου κύκλου. Η πρόσληψη πραγματοποιείται σύμφωνα με το παρόν και ο συνολικός αριθμός προσλήψεων εντάσσεται στον ετήσιο προγραμματισμό προσλήψεων έκτακτου προσωπικού του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143).
8. Η σύμβαση της παρ. 2 περιλαμβάνει τις υποχρεώσεις και τους ειδικότερους όρους απασχόλησης του ως άνω προσωπικού και υπογράφεται από τον Πρύτανη του Α.Ε.Ι., αν η αμοιβή του βαρύνει τον προϋπολογισμό του Α.Ε.Ι., ή τον Πρόεδρο της Επιτροπής Ερευνών του Ε.Λ.Κ.Ε., αν η αμοιβή του βαρύνει τον προϋπολογισμό έργων/προγραμμάτων του Ε.Λ.Κ.Ε. του Α.Ε.Ι.
9. Δεν επιτρέπεται η απασχόληση ως εντεταλμένων διδασκόντων φυσικών προσώπων που έχουν μία (1) από τις ακόλουθες ιδιότητες:
α) Ομότιμοι Καθηγητές και αφυπηρετήσαντα μέλη Δ.Ε.Π. του οικείου ή άλλου Α.Ε.Ι. της ημεδαπής ή αλλοδαπής,
β) μέλη Δ.Ε.Π., Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) των Α.Ε.Ι.,
γ) ερευνητές και λειτουργικοί επιστήμονες ερευνητικών και τεχνολογικών φορέων του άρθρου 13Α του ν. 4310/2014 (Α’ 258) και λοιπών ερευνητικών οργανισμών,
δ) συνταξιούχοι του ιδιωτικού ή ευρύτερου δημόσιου τομέα,
ε) υπάλληλοι με σχέση δημόσιου δικαίου ή Ιδιωτικού Δικαίου Αορίστου Χρόνου σε φορείς του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014,
στ) φυσικά πρόσωπα που έχουν υπερβεί το εξηκοστό έβδομο (67ο) έτος της ηλικίας.
Άρθρο 174
Μεταδιδακτορικοί ερευνητές
1. Επιστήμονες, που είναι κατ’ ελάχιστον κάτοχοι διδακτορικού διπλώματος και διαθέτουν ερευνητική εμπειρία σε επιστημονικό πεδίο ίδιο ή συναφές με αυτό της διδακτορικής τους διατριβής μετά την απόκτηση του διδακτορικού τους διπλώματος δύνανται, με απόφαση της Συνέλευσης του Τμήματος, να λαμβάνουν τον τίτλο μεταδιδακτορικού ερευνητή και να απασχολούνται σε Ανώτατα Εκπαιδευτικά Ιδρύματα (Α.Ε.Ι.) της ημεδαπής για την εκπόνηση μεταδιδακτορικής έρευνας και τη διεξαγωγή ερευνητικού, διδακτικού ή εργαστηριακού έργου. Οι μεταδιδακτορικοί ερευνητές δύνανται να συνάπτουν συμβάσεις εργασίας ορισμένου χρόνου ή έργου ή υποτροφίας μέσω του Ειδικού Λογαριασμού Κονδυλίων Έρευνας του Α.Ε.Ι. Ειδικότερα θέματα σχετικά με τη διαδικασία και τις προϋποθέσεις απονομής του τίτλου του μεταδιδακτορικού ερευνητή, τα δικαιώματα και τις υποχρεώσεις των μεταδιδακτορικών ερευνητών καθορίζονται με τον Εσωτερικό Κανονισμό του Α.Ε.Ι.
2. Η παρ. 1 εφαρμόζεται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258). Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014. Το σύνολο των ως άνω αναφερομένων λοιπών αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 175
Επικουρικό διδακτικό προσωπικό
1. Με απόφαση της Συνέλευσης του Τμήματος ή του αρμόδιου οργάνου Προγράμματος Μεταπτυχιακών Σπουδών (Π.Μ.Σ.) είναι δυνατή η έγκριση της συμμετοχής μεταπτυχιακών φοιτητών και υποψηφίων διδακτόρων στην παροχή επικουρικού διδακτικού έργου. Τα Ανώτατα Εκπαιδευτικά Ιδρύματα (Α.Ε.Ι.) δύνανται να χορηγούν ανταποδοτικές υποτροφίες σε μεταπτυχιακούς φοιτητές και υποψήφιους διδάκτορες με την υποχρέωση υποστήριξης της εκπαιδευτικής διαδικασίας και παροχής επικουρικού διδακτικού έργου.
2. Ως επικουρικό διδακτικό έργο ορίζεται η επικουρία των μελών Διδακτικού Ερευνητικού Προσωπικού (Δ.Ε.Π.) κατά την άσκηση του διδακτικού τους έργου, η άσκηση των φοιτητών, η διεξαγωγή φροντιστηρίων, εργαστηριακών ασκήσεων, η εποπτεία εξετάσεων και η διόρθωση ασκήσεων. Οι μεταπτυχιακοί φοιτητές δύναται να ασκούν επικουρικό διδακτικό έργο σε προγράμματα σπουδών πρώτου κύκλου, ενώ οι υποψήφιοι διδάκτορες σε προγράμματα σπουδών πρώτου και δεύτερου κύκλου.
3. Με τον Εσωτερικό Κανονισμό του Α.Ε.Ι. και τους επιμέρους Εσωτερικούς Κανονισμούς των προγραμμάτων σπουδών δύνανται να καθορίζονται οι λεπτομέρειες σχετικά με την επιλογή του επικουρικού διδακτικού προσωπικού, το ανώτατο ποσό χορήγησης ανταποδοτικής υποτροφίας ανά φοιτητή, τον ανώτατο αριθμό των ωρών εβδομαδιαίας απασχόλησής τους και λοιπές λεπτομέρειες σχετικά με τη χορήγηση των υποτροφιών.
ΚΕΦΑΛΑΙΟ ΚΑ’
ΠΕΙΘΑΡΧΙΚΟ ΔΙΚΑΙΟ ΜΕΛΩΝ ΔΙΔΑΚΤΙΚΟΥ ΕΡΕΥΝΗΤΙΚΟΥ ΠΡΟΣΩΠΙΚΟΥ, ΕΙΔΙΚΟΥ ΕΚΠΑΙΔΕΥΤΙΚΟΥ ΠΡΟΣΩΠΙΚΟΥ, ΕΡΓΑΣΤΗΡΙΑΚΟΥ ΔΙΔΑΚΤΙΚΟΥ ΠΡΟΣΩΠΙΚΟΥ ΚΑΙ ΕΙΔΙΚΟΥ ΤΕΧΝΙΚΟΥ ΕΡΓΑΣΤΗΡΙΑΚΟΥ ΠΡΟΣΩΠΙΚΟΥ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 176
Πεδίο εφαρμογής
Στο πεδίο εφαρμογής του παρόντος Κεφαλαίου υπάγονται τα μέλη του Διδακτικού Ερευνητικού Προσωπικού (Δ.Ε.Π.), περιλαμβανομένων και αυτών που κατέχουν προσωποπαγείς θέσεις, του Ειδικού Εκπαιδευτικού Προσωπικού (Ε.Ε.Π.), του Εργαστηριακού Διδακτικού Προσωπικού (Ε.ΔΙ.Π.) και του Ειδικού Τεχνικού Εργαστηριακού Προσωπικού (Ε.Τ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.).
Άρθρο 177
Πειθαρχικά παραπτώματα
1. Πειθαρχικό παράπτωμα συνιστά κάθε υπαίτια και καταλογιστή πράξη ή παράλειψη μέλους Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), εντός ή εκτός υπηρεσίας, η οποία αντίκειται προς τις υποχρεώσεις του που απορρέουν από το Σύνταγμα και τις κείμενες διατάξεις ή είναι ασυμβίβαστη προς το αξίωμά του και θίγει το κύρος του ή το κύρος του Α.Ε.Ι.
2. Ειδικότερα πειθαρχικό παράπτωμα συνιστά κάθε παράβαση διάταξης της νομοθεσίας που αναφέρεται στη διδασκαλία, τη διεξαγωγή έρευνας, την εσωτερική οργάνωση, την οικονομική διαχείριση και λειτουργία των Α.Ε.Ι., την ιδιότητα και την κατάστασή του ως μέλους και ιδίως:
α) η μη τήρηση των κανονισμών και των αποφάσεων των οργάνων του ιδρύματος,
β) η άρνηση συμμετοχής στις διαδικασίες και τα όργανα του Α.Ε.Ι., η παρακώλυση του έργου τους και η διατάραξη της ομαλής λειτουργίας τους,
γ) η παραβίαση της αρχής της αμεροληψίας έναντι των φοιτητών, καθώς και κατά τις διαδικασίες επιλογής και εξέλιξης προσωπικού,
δ) η χρησιμοποίηση χώρων, εγκαταστάσεων και υποδομών του Α.Ε.Ι. με τρόπο αντίθετο προς τον προορισμό τους και η αποσιώπηση απασχόλησης σε έργα ξένα προς τα καθήκοντά του ή κατοχής δεύτερης θέσης,
ε) η απασχόληση σε έργα ασυμβίβαστα προς την ιδιότητά του ή σε έργα που απαγορεύονται,
στ) η αδικαιολόγητη αποχή από την εκτέλεση των καθηκόντων του και η ατελής εκπλήρωσή τους,
ζ) η λογοκλοπή και κάθε προσβολή δικαιωμάτων πνευματικής ιδιοκτησίας και συναφών δικαιωμάτων, η συνειδητή αποσιώπηση της άμεσης ή έμμεσης συνεισφοράς άλλων προσώπων στο αντικείμενο της επιστημονικής του έρευνας και διδασκαλίας και η παράλειψη δήλωσης οποιασδήποτε σύγκρουσης συμφερόντων αναφορικά με έρευνα στην οποία μετέχει,
η) η παραβίαση της αρχής της ισότητας, των ίσων ευκαιριών και της ίσης μεταχείρισης ανδρών και γυναικών σε θέματα εργασίας και απασχόλησης, σύμφωνα με τον ν. 3896/2010 (Α’ 207), η παραβίαση της αρχής της ίσης μεταχείρισης και της καταπολέμησης των διακρίσεων λόγω φυλής, χρώματος, εθνικής ή εθνοτικής καταγωγής, γενεαλογικών καταβολών, θρησκευτικών ή άλλων πεποιθήσεων, αναπηρίας ή χρόνιας πάθησης, ηλικίας, οικογενειακής ή κοινωνικής κατάστασης, σεξουαλικού προσανατολισμού, ταυτότητας ή χαρακτηριστικών φύλου, σύμφωνα με τον ν. 4443/2016 (Α’ 232, διόρθωση σφάλματος Α’ 32), καθώς και η χρήση γλώσσας έμφυλης διάκρισης, καθώς και η εκδήλωση κάθε μορφής βίας και παρενόχλησης στην εργασία, σύμφωνα με τον ν. 4808/2021 (Α’ 101), κατά την άσκηση των καθηκόντων,
θ) η τέλεση πράξεων που προσβάλλουν τη γενετήσια ελευθερία, τη γενετήσια αξιοπρέπεια άλλου προσώπου ή και οποιαδήποτε πράξη οικονομικής εκμετάλλευσης της γενετήσιας ζωής, η σεξουαλική παρενόχληση, καθώς και η τέλεση αθέμιτων πράξεων που εμπεριέχουν διακρίσεις λόγω φύλου, φυλής, χρώματος, εθνικής ή εθνοτικής καταγωγής, γενεαλογικών καταβολών, θρησκείας, αναπηρίας, γενετήσιου προσανατολισμού, ταυτότητας ή χαρακτηριστικών φύλου,
ι) η μη ορθή ή ανακριβής χρήση ακαδημαϊκού τίτλου που φέρει,
ια) κάθε συμπεριφορά που συνιστά πειθαρχικό παράπτωμα μέλους Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. των Α.Ε.Ι. δυνάμει ειδικής διάταξης.
Άρθρο 178
Παραγραφή πειθαρχικών παραπτωμάτων
1. Τα πειθαρχικά παραπτώματα παραγράφονται πέντε (5) έτη μετά από την ημέρα τέλεσής τους. Η παραγραφή του πειθαρχικού παραπτώματος που τελείται κατ’ εξακολούθηση αρχίζει από την επομένη της ημέρας που έπαυσε η τέλεσή του.
2. Πειθαρχικό παράπτωμα, το οποίο αποτελεί και ποινικό αδίκημα, δεν παραγράφεται πριν παραγραφεί το ποινικό αδίκημα. Για τα παραπτώματα αυτά οι πράξεις της ποινικής διαδικασίας διακόπτουν την παραγραφή.
3. Ειδικά το πειθαρχικό παράπτωμα της απόκτησης οικονομικού οφέλους ή ανταλλάγματος προς όφελος του ιδίου ή τρίτου προσώπου, κατά την άσκηση των καθηκόντων του ή εξ αφορμής αυτών, σύμφωνα με την περ. δ) της παρ. 1 του άρθρου 107 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26), παραγράφεται, σύμφωνα με τις παρ. 1 και 3 του άρθρου 112 του Κώδικα αυτού.
4. Η παραγραφή διακόπτεται με την άσκηση πειθαρχικής δίωξης, ο χρόνος όμως της διακοπής αυτής δεν μπορεί να υπερβεί τα δύο (2) έτη.
5. Η παραγραφή πειθαρχικού παραπτώματος διακόπτεται λόγω τέλεσης νέου πειθαρχικού παραπτώματος που αποσκοπεί στη συγκάλυψη ή στην παρεμπόδιση της άσκησης της πειθαρχικής δίωξης για το πρώτο. Στην περίπτωση αυτή, το πρώτο παράπτωμα παραγράφεται όταν παραγραφεί το δεύτερο, εφόσον η παραγραφή του δεύτερου συντελείται σε χρόνο μεταγενέστερο της παραγραφής του πρώτου.
6. Δεν παραγράφεται το πειθαρχικό παράπτωμα για το οποίο εκδόθηκε πειθαρχική απόφαση που επιβάλλει πειθαρχική ποινή σε πρώτο βαθμό.
Άρθρο 179
Πειθαρχικές ποινές
1. Οι πειθαρχικές ποινές που επιβάλλονται στο μέλος Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι). είναι οι ακόλουθες:
α) έγγραφη επίπληξη,
β) πρόστιμο μέχρι του ύψους των αποδοχών έξι (6) μηνών, το οποίο υπολογίζεται στις αποδοχές που λαμβάνει το μέλος κατά τον χρόνο έκδοσης της πρωτοβάθμιας πειθαρχικής απόφασης,
γ) στέρηση δικαιώματος εξέλιξης σε ανώτερη βαθμίδα από ένα (1) έως τρία (3) έτη,
δ) προσωρινή παύση ενός (1) μηνός έως ενός (1) έτους με πλήρη στέρηση αποδοχών,
ε) οριστική παύση, η οποία δύναται να επιβληθεί ιδίως για τα ακόλουθα παραπτώματα: της τέλεσης πράξεων με τις οποίες εκδηλώνεται άρνηση υπακοής στο Σύνταγμα, της παράβασης καθήκοντος κατά τον Ποινικό Κώδικα (ν. 4619/2019, Α’ 95) ή άλλους ειδικούς ποινικούς νόμους, της απόκτησης αθέμιτου οικονομικού οφέλους ή ανταλλάγματος προς όφελος του ιδίου ή τρίτου προσώπου κατά την άσκηση των καθηκόντων του ή εξ αφορμής αυτών, της τέλεσης των εγκλημάτων κατά της γενετήσιας ελευθερίας ή εγκλημάτων οικονομικής εκμετάλλευσης της γενετήσιας ζωής, της αδικαιολόγητης αποχής από την άσκηση των καθηκόντων άνω των τριάντα (30) ημερών συνεχώς κατά τη διάρκεια του διδακτικού έτους και της χαρακτηριστικώς ανάρμοστης ή ανάξιας συμπεριφοράς εντός ή εκτός υπηρεσίας. Η ποινή της οριστικής παύσης δύναται να επιβληθεί για οποιοδήποτε παράπτωμα αν κατά την προηγούμενη της διάπραξής του πενταετία είχαν επιβληθεί στο μέλος από το αρμόδιο Πειθαρχικό Συμβούλιο δύο (2) τουλάχιστον πειθαρχικές ποινές ανώτερες της έγγραφης επίπληξης.
2. Όταν επιβάλλονται οι ποινές των περ. β), γ) και δ) της παρ. 1, το Πειθαρχικό Συμβούλιο δύναται να επιβάλλει επιπλέον την κύρωση της στέρησης του δικαιώματος συμμετοχής σε διαδικασία εκλογής για την ανάδειξη μονοπρόσωπων οργάνων διοίκησης των Α.Ε.Ι. για χρονικό διάστημα έως πέντε (5) ετών.
3. Στις περιπτώσεις τέλεσης των αδικημάτων της δωροληψίας, της δωροδοκίας, της λογοκλοπής και των εγκλημάτων κατά της γενετήσιας ελευθερίας ή εγκλημάτων οικονομικής εκμετάλλευσης της γενετήσιας ζωής, καθώς και της σεξουαλικής παρενόχλησης δεν δύναται να επιβληθεί ποινή κατώτερη της προσωρινής παύσης.
4. Για κάθε πειθαρχικό παράπτωμα επιβάλλεται μία (1) φορά πειθαρχική ποινή. Αν έχουν τελεσθεί περισσότερα παραπτώματα, επιβάλλεται κατά συγχώνευση μία (1) πειθαρχική ποινή.
5. Πειθαρχική ποινή δεν επιβάλλεται χωρίς την προηγούμενη κλήση σε απολογία.
6. Το είδος της ποινής και η επιμέτρησή της προσδιορίζονται κατόπιν συνεκτίμησης της προσωπικότητας και του βαθμού υπαιτιότητας του διωκομένου, της βαρύτητας και της φύσης του παραπτώματος, των συνθηκών υπό τις οποίες τελέσθηκε αυτό και ελαφρυντικών ή επιβαρυντικών περιστάσεων. Η υποτροπή συνιστά επιβαρυντική περίσταση. Αρχές και κανόνες του ποινικού δικαίου εφαρμόζονται αναλόγως, εφόσον δεν αντίκεινται στις ρυθμίσεις του παρόντος.
7. Σε περίπτωση τέλεσης πράξεων που προσβάλλουν τη γενετήσια αξιοπρέπεια, επιβαρυντική περίσταση συνιστά η τέλεση των πράξεων αυτών σε βάρος ανηλίκων ή κατά κατάχρηση εξουσίας και των καθηκόντων μέλους Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. των Α.Ε.Ι. Σε περίπτωση τέλεσης πράξεων με ρατσιστικά χαρακτηριστικά, επιβαρυντική περίπτωση αποτελεί η τέλεση των πράξεων αυτών κατά κατάχρηση εξουσίας και των καθηκόντων μέλους Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. των Α.Ε.Ι.
8. Όταν πρόκειται για παράπτωμα που οφείλεται σε ελαφρά αμέλεια, το πειθαρχικό όργανο μπορεί, εκτιμώντας τις συνθήκες κάτω από τις οποίες έχει τελεστεί και την προσωπικότητα του διωκομένου, να μην επιβάλει ποινή.
9. Όταν επιβάλλεται η πειθαρχική ποινή της οριστικής παύσης και πρόκειται για το παράπτωμα της απόκτησης αθέμιτου οικονομικού οφέλους ή ανταλλάγματος προς όφελος του ιδίου ή τρίτου προσώπου κατά την άσκηση των καθηκόντων του ή εξ αφορμής αυτών, το Πειθαρχικό Συμβούλιο δύναται να επιβάλει επιπλέον διοικητική κύρωση από δέκα χιλιάδες (10.000) έως εκατό χιλιάδες (100.000) ευρώ.
Άρθρο 180
Έναρξη και λήξη πειθαρχικής ευθύνης
1. Η πειθαρχική ευθύνη αρχίζει από την απόκτηση της ιδιότητας μέλους Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.) του Ανώτατου Εκπαιδευτικού Ιδρύματος (Α.Ε.Ι.). Με την επιφύλαξη της παρ. 3, παραπτώματα που διαπράχθηκαν πριν την απόκτηση της ως άνω ιδιότητας χωρίς να έχει εκδοθεί επ’ αυτών πειθαρχική απόφαση από όργανο προγενέστερης υπηρεσίας στο Δημόσιο ή σε Νομικό Πρόσωπο Δημοσίου Δικαίου (Ν.Π.Δ.Δ.), τιμωρούνται πειθαρχικώς σύμφωνα με το παρόν Κεφάλαιο, αν δεν έχουν παραγραφεί. Οι εν λόγω πειθαρχικές υποθέσεις παραπέμπονται στα Πειθαρχικά Συμβούλια των άρθρων 184 και 186.
2. Αν ασκηθεί πειθαρχική δίωξη πριν από την με οποιονδήποτε τρόπο αποχώρηση του μέλους Δ.Ε.Π., Ε.Ε.Π., Ε.ΔΙ.Π, ή Ε.Τ.Ε.Π. από το Α.Ε.Ι., η πειθαρχική διαδικασία συνεχίζεται ωσότου εκδοθεί αμετάκλητη απόφαση, εκτός αν ο πειθαρχικώς διωκόμενος αποβιώσει. Στην περίπτωση αυτή το Πειθαρχικό Συμβούλιο δύναται να επιβάλλει οποιαδήποτε από τις προβλεπόμενες πειθαρχικές ποινές. Αν η πειθαρχική ποινή που επιβάλλεται είναι ανώτερη του προστίμου, το Πειθαρχικό Συμβούλιο τη μετατρέπει, ανάλογα με τη βαρύτητα του παραπτώματος, σε ποινή προστίμου.
3. Η τέλεση, κατά τη διαδικασία επιλογής και έως την αποδοχή του διορισμού, πράξης σχετικής με τη συμμετοχή στη διαδικασία επιλογής ή τις προϋποθέσεις διορισμού, που είναι παράνομη ή ασυμβίβαστη προς το αξίωμα του μέλους, συνιστά πειθαρχικό παράπτωμα. Ο χρόνος της παραγραφής αρχίζει από την αποδοχή του διορισμού.
Άρθρο 181
Πειθαρχική δίωξη
1. Η πειθαρχική δίωξη ασκείται είτε με την παραπομπή ενώπιον του Πειθαρχικού Συμβουλίου είτε με την κλήση σε απολογία. Το παραπεμπτήριο έγγραφο και η κλήση σε απολογία περιέχουν: α) το ονοματεπώνυμο και τα υπηρεσιακά στοιχεία του διωκομένου και β) την περιγραφή, κατά τόπο και χρόνο, των πραγματικών περιστατικών τα οποία στοιχειοθετούν το πειθαρχικό παράπτωμα των συνθηκών κάτω από τις οποίες τελέσθηκε και μνεία των διατάξεων που το προβλέπουν.
2. Δεν επιτρέπεται δεύτερη πειθαρχική δίωξη για το ίδιο παράπτωμα. Δεν επιτρέπεται, μετά από την έκδοση οριστικής απόφασης, η εκ νέου πειθαρχική δίωξη για τα ίδια πραγματικά περιστατικά.
3. Πειθαρχική δίωξη περισσοτέρων για το ίδιο ή για συναφή πειθαρχικά παραπτώματα επιτρέπεται εφόσον ανήκουν στην αρμοδιότητα του ιδίου πειθαρχικού οργάνου ή συμβουλίου.
4. Περισσότερα πειθαρχικά παραπτώματα που φέρονται ότι έχουν διαπραχθεί από τον ίδιο διωκόμενο, δύνανται να αποτελέσουν αντικείμενο της ίδιας πειθαρχικής δίωξης. Αν ασκήθηκαν χωριστές πειθαρχικές διώξεις, οι υποθέσεις δύνανται, κατ’ εκτίμηση των συνθηκών, να συνεκδικασθούν.
5. Το παραπεμπτήριο έγγραφο δεν ανακαλείται.
6. Το παραπεμπτήριο έγγραφο και η κλήση σε απολογία επιδίδονται αμελλητί στον διωκόμενο. Η επίδοση αυτών, καθώς και όλων των εγγράφων της διαδικασίας, διενεργείται με την αποστολή τους μέσω του ηλεκτρονικού υπηρεσιακού ταχυδρομείου στην υπηρεσιακή ηλεκτρονική διεύθυνση του διωκομένου. Τεκμαίρεται ότι ο αποδέκτης του εγγράφου αποκτά πρόσβαση στο περιεχόμενο αυτού το αργότερο δέκα (10) εργάσιμες ημέρες από την επίδοση, εκτός αν ο αποδέκτης αποδείξει τη συνδρομή λόγων ανωτέρας βίας που δεν επέτρεψαν την πρόσβαση στο περιεχόμενο του εγγράφου ή αν η αδυναμία αυτή οφείλεται σε λόγους που αφορούν στον φορέα του δημόσιου τομέα. Αν η επίδοση με τον τρόπο αυτόν δεν καθίσταται, για οποιονδήποτε λόγο, εφικτή, τότε διενεργείται με υπάλληλο του Ανώτατου Εκπαιδευτικού Ιδρύματος ή με δικαστικό επιμελητή, με απόδειξη παραλαβής. Αν ο διωκόμενος αρνηθεί την παραλαβή, αυτός που διενεργεί την επίδοση συντάσσει πράξη, στην οποία βεβαιώνεται η άρνηση.
7. Η πειθαρχική δίωξη που ασκείται από τον Πρύτανη γνωστοποιείται υποχρεωτικά στον Υπουργό Παιδείας και Θρησκευμάτων, προκειμένου να κρίνει αν συντρέχει νόμιμη περίπτωση θέσης του διωκομένου σε κατάσταση αποχής από την άσκηση των καθηκόντων του.
Άρθρο 182
Σχέση πειθαρχικής διαδικασίας 
και ποινικής δίκης
1. Η πειθαρχική διαδικασία είναι αυτοτελής και ανεξάρτητη από την ποινική ή άλλη δίκη. Η ποινική δίκη δεν αναστέλλει την πειθαρχική διαδικασία. Το πειθαρχικό όργανο δύναται, ωστόσο, με απόφασή του η οποία είναι ελευθέρως ανακλητή, να διατάξει, για εξαιρετικούς λόγους, την αναστολή της πειθαρχικής διαδικασίας, η οποία δεν δύναται να υπερβαίνει το ένα (1) έτος. Αναστολή δεν επιτρέπεται, αν το πειθαρχικό παράπτωμα, λόγω των συνθηκών τέλεσης και αποκάλυψής του, θίγει σοβαρά το κύρος και τη δημόσια εικόνα του Ανώτατου Εκπαιδευτικού Ιδρύματος (Α.Ε.Ι.).
2. Το πειθαρχικό όργανο δεσμεύεται από την κρίση που περιέχεται σε αμετάκλητη απόφαση ποινικού δικαστηρίου ή σε αμετάκλητο απαλλακτικό βούλευμα μόνο ως προς την ύπαρξη ή την ανυπαρξία πραγματικών περιστατικών που στοιχειοθετούν την αντικειμενική υπόσταση πειθαρχικού παραπτώματος.
3. Στον Υπουργό Παιδείας και Θρησκευμάτων και στον αρμόδιο Πρύτανη έχουν υποχρέωση να ανακοινώνουν χωρίς καθυστέρηση, εφόσον αφορούν σε μέλος Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.):
α) ο Εισαγγελέας Πρωτοδικών, κάθε ποινική δίωξη που ασκείται, β) ο Γραμματέας του Δικαστηρίου ή του δικαστικού συμβουλίου, τα παραπεμπτικά ή απαλλακτικά βουλεύματα καθώς και τις καταδικαστικές ή αθωωτικές αποφάσεις σε κάθε βαθμό δικαιοδοσίας και γ) ο Διευθυντής φυλακών, την περίπτωση εγκλεισμού σε σωφρονιστικό κατάστημα. Επί καταδικαστικών αποφάσεων η άσκηση της πειθαρχικής δίωξης είναι υποχρεωτική. Στις λοιπές περιπτώσεις, τα αρμόδια πειθαρχικά όργανα οφείλουν, εντός ενός (1) μηνός από την ενημέρωσή τους σύμφωνα με το πρώτο εδάφιο, να αποφαίνονται αιτιολογημένα για την άσκηση ή μη πειθαρχικής δίωξης σε βάρος του μέλους Δ.Ε.Π., Ε.Ε.Π., Ε.ΔΙ.Π. και Ε.Τ.Ε.Π. του Α.Ε.Ι.
Άρθρο 183
Πειθαρχικά όργανα μελών Διδακτικού Ερευνητικού Προσωπικού
1. Στα μέλη Διδακτικού Ερευνητικού Προσωπικού (Δ.Ε.Π.) την πειθαρχική εξουσία ασκούν:
α) ο Πρύτανης ή ασκών χρέη Πρύτανη ή ο Πρόεδρος της Διοικούσας Επιτροπής και, αν κωλύεται, ο νόμιμος αναπληρωτής του, οι οποίοι δύνανται να επιβάλλουν την ποινή προστίμου μέχρι του ύψους αποδοχών ενός (1) μηνός,
β) το Πειθαρχικό Συμβούλιο μελών Δ.Ε.Π. των Ανώτατων Εκπαιδευτικών Ιδρυμάτων (Α.Ε.Ι.), το οποίο δύναται να επιβάλλει οποιαδήποτε ποινή.
2. Ο Υπουργός Παιδείας και Θρησκευμάτων δύναται να ασκήσει πειθαρχική δίωξη για παραπτώματα που προβλέπονται στον παρόντα ή σε άλλον ειδικό νόμο: α) σε βάρος μέλους Δ.Ε.Π. διά του Πρύτανη και β) σε βάρος του Πρύτανη ή Αντιπρύτανη, Κοσμήτορα ή Προέδρου Τμήματος ή του Προέδρου και Αντιπροέδρου της Διοικούσας Επιτροπής διά της παραπομπής του ενώπιον του Πειθαρχικού Συμβουλίου.
3. Στο Πειθαρχικό Συμβούλιο εισάγονται τα πειθαρχικά παραπτώματα μελών Δ.Ε.Π. που, κατά την κρίση του ασκούντος την πειθαρχική δίωξη, μπορεί να επισύρουν ποινή ανώτερη του προστίμου μέχρι του ύψους αποδοχών ενός (1) μηνός.
4. Αν τελεσθεί παράπτωμα σε άλλο Α.Ε.Ι, πειθαρχική εξουσία ασκεί ο Πρύτανης του Α.Ε.Ι. στο οποίο ανήκει το μέλος Δ.Ε.Π.
5. Αν τελεσθεί παράπτωμα από μέλος Δ.Ε.Π. κατά την άσκηση καθηκόντων Πρύτανη ή Αντιπρύτανη, Κοσμήτορα ή Προέδρου Τμήματος ή Προέδρου και Αντιπροέδρου Διοικούσας Επιτροπής Α.Ε.Ι., αρμόδιο πειθαρχικό όργανο καθίσταται, σε πρώτο και τελευταίο βαθμό, το Πειθαρχικό Συμβούλιο μελών Δ.Ε.Π. των Α.Ε.Ι. Αν κατά τον χρόνο της παραπομπής το μέλος Δ.Ε.Π. δεν ασκεί τα καθήκοντα αυτά, η παραπομπή ενεργείται από τον Πρύτανη ή τον Πρόεδρο της Διοικούσας Επιτροπής και, αν κωλύεται, από τον Υπουργό Παιδείας και Θρησκευμάτων.
6. Στους ιατρούς μέλη Δ.Ε.Π. που υπηρετούν σε πανεπιστημιακές κλινικές, εργαστήρια και ειδικές μονάδες νοσοκομείων του Εθνικού Συστήματος Υγείας εφαρμόζεται, κατά την άσκηση του κλινικού τους έργου εντός των νοσοκομείων, το πειθαρχικό δίκαιο των ιατρών του Ε.Σ.Υ. και ελέγχονται πειθαρχικά για τις πράξεις ή παραλείψεις τους από τα αντίστοιχα πειθαρχικά όργανα του Ε.Σ.Υ.
Άρθρο 184
Πειθαρχικό Συμβούλιο μελών Διδακτικού Ερευνητικού Προσωπικού
1. Στο Πειθαρχικό Συμβούλιο μελών Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) προεδρεύει, κατ’ εναλλαγή ανά διετία, ο Πρόεδρος του Συμβουλίου της Επικρατείας ή του Αρείου Πάγου, ο οποίος αναπληρώνεται από Αντιπρόεδρο του οικείου δικαστηρίου. Ο αναπληρωτής αυτός, μαζί με έναν (1) ακόμη Αντιπρόεδρο, ορίζονται, με πράξη του Προέδρου, στην αρχή κάθε δικαστικού έτους.
Στη σύνθεση του Συμβουλίου μετέχουν ως μέλη:
α) ένας (1) Αρεοπαγίτης, όταν προεδρεύει ο Πρόεδρος του Συμβουλίου της Επικρατείας ή ο αναπληρωτής του ή ένας (1) Σύμβουλος Επικρατείας, όταν προεδρεύει ο Πρόεδρος του Αρείου Πάγου ή ο αναπληρωτής του,
β) ένας (1) Σύμβουλος του Ελεγκτικού Συνεδρίου, οι οποίοι ορίζονται με τους αναπληρωτές τους από τα οικεία δικαστικά συμβούλια,
γ) ο Αντιπρύτανης στον οποίον ανατίθεται ο τομέας ευθύνης των ακαδημαϊκών θεμάτων, ή ο Αντιπρόεδρος της Διοικούσας Επιτροπής του Α.Ε.Ι. στο οποίο ο διωκόμενος είναι μέλος Δ.Ε.Π. και, αν κωλύεται, ο Αντιπρύτανης στον οποίον ανατίθεται ο τομέας ευθύνης των οικονομικών θεμάτων του Α.Ε.Ι. ή το μέλος Δ.Ε.Π. της Διοικούσας Επιτροπής που έχει τα περισσότερα έτη υπηρεσίας στη βαθμίδα του Καθηγητή, του Αναπληρωτή Καθηγητή και, αν δεν υπάρχουν, του Επίκουρου Καθηγητή,
δ) ένας (1) Πρύτανης άλλου Α.Ε.Ι. της χώρας, με τον αναπληρωτή του, που ορίζεται με απόφαση του Υπουργού Παιδείας και Θρησκευμάτων.
2. Αν παραπέμπεται Πρύτανης ή Πρόεδρος Διοικούσας Επιτροπής, στο Πειθαρχικό Συμβούλιο μετέχει, στη θέση του Αντιπρύτανη ή Αντιπροέδρου Διοικούσας Επιτροπής, ένας (1) επιπλέον Πρύτανης άλλου Α.Ε.Ι., που ορίζεται με τον αναπληρωτή του με απόφαση του Υπουργού Παιδείας και Θρησκευμάτων.
3. Δεν επιτρέπεται να μετέχει ως μέλος του Πειθαρχικού Συμβουλίου το πρόσωπο που άσκησε την πειθαρχική δίωξη, ανεξάρτητα από την ιδιότητα που κατείχε κατά τον χρόνο άσκησής της.
4. Το Πειθαρχικό Συμβούλιο εδρεύει στην Αθήνα. Οι συνεδριάσεις του διενεργούνται στο κατάστημα του Συμβουλίου της Επικρατείας. Χρέη γραμματέα του Πειθαρχικού Συμβουλίου ασκεί ο Γραμματέας του Συμβουλίου της Επικρατείας ή ο αναπληρωτής του που ορίζεται από αυτόν.
5. Το Πειθαρχικό Συμβούλιο συγκροτείται με απόφαση του Υπουργού Παιδείας και Θρησκευμάτων. Η θητεία του Συμβουλίου είναι διετής και αρχίζει από την πρώτη ημέρα του ακαδημαϊκού έτους.
Άρθρο 185
Διαδικασία ενώπιον του Πειθαρχικού Συμβουλίου μελών Διδακτικού Ερευνητικού Προσωπικού
1. Το Πειθαρχικό Συμβούλιο επιλαμβάνεται της πειθαρχικής υπόθεσης είτε αυτεπαγγέλτως είτε κατόπιν παραπομπής από το αρμόδιο πειθαρχικό όργανο. Με το παραπεμπτήριο έγγραφο συνυποβάλλονται και τα στοιχεία που στηρίζουν την παραπομπή.
2. Ο Πρόεδρος του Συμβουλίου, αφού λάβει το παραπεμπτήριο, ορίζει εισηγητή από τα μέλη του Συμβουλίου, τακτικά και αναπληρωματικά. Ο ορισμός του εισηγητή επιδίδεται στον διωκόμενο δεκαπέντε (15) τουλάχιστον ημέρες πριν από τη συνεδρίαση του Συμβουλίου.
3. Ο εισηγητής αντικαθίσταται αν κωλύεται ή αν γίνει αποδεκτή από το Πειθαρχικό Συμβούλιο αίτηση εξαίρεσης εκ μέρους του διωκομένου, η οποία υποβάλλεται μέσα σε τρεις (3) εργάσιμες ημέρες από την επίδοση της πράξης ορισμού του εισηγητή.
4. Ο εισηγητής ασκεί καθήκοντα ανακριτή και μπορεί να ενεργεί κάθε κατά την κρίση του αναγκαία εξέταση, να καλεί μάρτυρες και να ζητά από οποιοδήποτε πρόσωπο ή Αρχή τα απαραίτητα έγγραφα για τη διακρίβωση του πειθαρχικού αδικήματος. Ενώπιον του εισηγητή ο διωκόμενος εξετάζεται ανωμοτί. Ύστερα από τη συμπλήρωση της δικογραφίας, ο εισηγητής την υποβάλλει μαζί με έγγραφη πρότασή του στο Συμβούλιο.
5. Ο Πρόεδρος ορίζει ημέρα και ώρα μη δημόσιας συνεδρίασης. Το Πειθαρχικό Συμβούλιο δύναται να κρίνει, με αιτιολογημένη απόφασή του, ότι δεν στοιχειοθετείται πειθαρχική κατηγορία, αν θεωρήσει αυτήν ως προφανώς αβάσιμη, ή να διατάξει περαιτέρω ανάκριση ή να κρίνει ώριμη την υπόθεση και να διατάξει την κλήση του διωκομένου σε απολογία, σε ημέρα δημόσιας συνεδρίασης που ορίζεται από τον Πρόεδρο.
6. Η κλήση σε απολογία, εκτός από τα στοιχεία που προβλέπονται στην παρ. 1 του άρθρου 181, πρέπει να περιέχει και κλήση προς τον διωκόμενο να προσέλθει και να λάβει γνώση, κατόπιν αίτησής του, των στοιχείων του φακέλου, να υποβάλει υπόμνημα, να προσκομίσει αποδείξεις και να παραστεί κατά τη συζήτηση. Ο διωκόμενος μπορεί να προτείνει την εξέταση μέχρι πέντε (5) μαρτύρων.
7. Η κλήση σε απολογία επιδίδεται δεκαπέντε (15) ημέρες πριν από τη συνεδρίαση στον διωκόμενο, σύμφωνα με την παρ. 6 του άρθρου 181.
8. Η απολογία υποβάλλεται εγγράφως ή και προφορικώς κατά τη συνεδρίαση ενώπιον του Συμβουλίου. Ο διωκόμενος μπορεί να παραστεί κατά τη συζήτηση της υποθέσεως και διά ή μετά πληρεξουσίου. Αν ο διωκόμενος δεν εμφανιστεί κατά τη συζήτηση και δεν έχει κλητευθεί νομίμως ή εμπροθέσμως ή δεν προσήλθε λόγω ανυπέρβλητου κωλύματος, ορίζεται νέα ημερομηνία για συζήτηση. Αν ο διωκόμενος απουσιάζει χωρίς να συντρέχουν οι προϋποθέσεις του τρίτου εδαφίου, θεωρείται ωσεί παρών. Το Συμβούλιο δύναται, και αν δεν συντρέχουν οι παραπάνω προϋποθέσεις, να αναβάλει για μια (1) μόνο φορά τη συζήτηση, λόγω της μη προσέλευσης του διωκομένου ή μάρτυρα, του οποίου η εμφάνιση κρίνεται αναγκαία, ή για άλλον σπουδαίο λόγο. Για την προσαγωγή μαρτύρων εφαρμόζονται οι διατάξεις του Κώδικα Ποινικής Δικονομίας (ν. 4620/2019, Α’ 96, διόρθωση σφάλματος Α’ 122).
9. Κατά τη συζήτηση της υπόθεσης, ο εισηγητής διαβάζει περίληψη της απόφασης του Πειθαρχικού Συμβουλίου για εισαγωγή της υπόθεσης προς δημόσια συζήτηση και εκθέτει περαιτέρω κρίσιμα στοιχεία. Στη συνέχεια, καλούνται για εξέταση οι μάρτυρες και δίνεται ο λόγος στον διωκόμενο να αναπτύξει, αν επιθυμεί, αυτοπροσώπως ή και με τον πληρεξούσιό του, την απολογία του και να απαντήσει στα ερωτήματα των μελών του Συμβουλίου. Ο Πρόεδρος του Συμβουλίου διευθύνει τη συζήτηση, καθορίζει, αν παρίσταται ανάγκη και ανάλογα με τη φύση της υπόθεσης, τον χρόνο αγορεύσεων, απευθύνει ερωτήσεις στους μάρτυρες ή στον διωκόμενο και δίνει την άδεια στα μέλη του Συμβουλίου και στον διωκόμενο να υποβάλουν ερωτήσεις. Στο τέλος της συζητήσεως ο Πρόεδρος δύναται, κατά την κρίση του, να χορηγήσει στον διωκόμενο προθεσμία μέχρι επτά (7) ημερών για την υποβολή υπομνήματος. Για τη συνεδρίαση του Πειθαρχικού Συμβουλίου συντάσσεται από τον γραμματέα πρακτικό, το οποίο υπογράφεται από αυτόν και τον Πρόεδρο. Το πρακτικό περιέχει με συντομία τις καταθέσεις των μαρτύρων, την προφορική απολογία του διωκομένου, καθώς και έκθεση για κάθε αξιόλογο γεγονός που συνέβη κατά τη διάρκεια της συνεδρίασης. Ο Πρόεδρος δύναται να διατάξει την αυτολεξεί καταχώριση ουσιωδών μερών των καταθέσεων ή δηλώσεων που γίνονται κατά τη συνεδρίαση, καθώς και να επιτρέψει την υπαγόρευσή τους.
10. Στην ενώπιον του Συμβουλίου διαδικασία εφαρμόζονται οι παρ. 2 και 3 του άρθρου 93 του Συντάγματος. Εφαρμόζονται επίσης οι περί εξαίρεσης δικαστών διατάξεις του Κώδικα Ποινικής Δικονομίας και καλείται για την εκδίκαση της ένστασης, αντί του μέλους για το οποίο ζητείται η εξαίρεση, ο αναπληρωτής αυτού.
11. Το Συμβούλιο αποφασίζει επί της κατηγορίας σε διάσκεψη, με φανερή ψηφοφορία και απόλυτη πλειοψηφία του συνόλου των μελών του. Η απόφαση περιλαμβάνει τον τόπο και χρόνο της έκδοσης αυτής, τη σύνθεση του Συμβουλίου, το ονοματεπώνυμο και τον βαθμό του διωκομένου, το πειθαρχικό αδίκημα που του αποδόθηκε, την απολογία του ή τον λόγο μη παράστασης και απολογίας, την αιτιολογία τόσο ως προς την κρίση περί ενοχής εν όλω ή εν μέρει ή περί απαλλαγής όσο και ως προς την επιμέτρηση της ποινής, τον τρόπο σχηματισμού της πλειοψηφίας, καθώς και τα ονόματα και τη γνώμη των μελών που τυχόν μειοψήφησαν. Η απόφαση υπογράφεται από τον Πρόεδρο και τον Γραμματέα και απαγγέλλεται δημόσια.
12. Η πειθαρχική απόφαση δεν ανακαλείται.
Άρθρο 186
Πειθαρχικά όργανα μελών Ειδικού Εκπαιδευτικού Προσωπικού, Εργαστηριακού Διδακτικού Προσωπικού και Ειδικού Τεχνικού Εργαστηριακού Προσωπικού
1. Στα μέλη του Ειδικού Εκπαιδευτικού Προσωπικού (Ε.Ε.Π.), του Εργαστηριακού Διδακτικού Προσωπικού (Ε.ΔΙ.Π.) και του Ειδικού Τεχνικού Εργαστηριακού Προσωπικού (Ε.Τ.Ε.Π.), πειθαρχική εξουσία ασκούν:
α) ο Πρύτανης, ή ο ασκών χρέη Πρύτανη ή ο Πρόεδρος της Διοικούσας Επιτροπής και, αν κωλύεται, ο νόμιμος αναπληρωτής του, ο οποίοι δύνανται να επιβάλλουν ποινή προστίμου μέχρι του ύψους των αποδοχών ενός (1) μηνός,
β) ο Κοσμήτορας της Σχολής, ο οποίος δύναται να επιβάλλει ποινή προστίμου μέχρι του ύψους των δύο τρίτων (2/3) των μηνιαίων αποδοχών,
γ) το Πειθαρχικό Συμβούλιο Μελών Ε.Ε.Π., Ε.ΔΙ.Π. και Ε.Τ.Ε.Π. του Ανώτατου Εκπαιδευτικού Ιδρύματος (Α.Ε.Ι.), το οποίο δύναται να επιβάλλει οποιαδήποτε ποινή.
2. Το Πειθαρχικό Συμβούλιο Μελών Ε.Ε.Π., Ε.ΔΙ.Π. και Ε.Τ.Ε.Π. συγκροτείται με απόφαση του Πρύτανη του Α.Ε.Ι. για θητεία δύο (2) ετών, η οποία αρχίζει την πρώτη ημέρα του ακαδημαϊκού έτους, και αποτελείται από:
α) έναν (1) Πρόεδρο Εφετών Διοικητικών Δικαστηρίων του Διοικητικού Εφετείου στην περιφέρεια του οποίου υπάγεται η έδρα του Α.Ε.Ι., ο οποίος ορίζεται σύμφωνα με τη διαδικασία που προβλέπεται στον Κώδικα Οργανισμού Δικαστηρίων και Κατάστασης Δικαστικών Λειτουργών (Κ.Ο.Δ.Κ.Δ.Λ., ν. 4938/2022, Α’ 35) με τον αναπληρωτή του, ως πρόεδρο,
β) τον αρμόδιο για τις ακαδημαϊκές υποθέσεις Αντιπρύτανη, ο οποίος αναπληρώνεται από τον αρμόδιο για τις οικονομικές υποθέσεις Αντιπρύτανη του Α.Ε.Ι. ή τον Αντιπρόεδρο της Διοικούσας Επιτροπής ο οποίος αναπληρώνεται από το αρχαιότερο μέλος Διδακτικού Ερευνητικού Προσωπικού (Δ.Ε.Π.) της Διοικούσας Επιτροπής του Α.Ε.Ι.,
γ) τον Κοσμήτορα άλλης Σχολής από αυτήν στην οποία υπηρετεί ο διωκόμενος, με τον αναπληρωτή του,
δ) δύο (2) μέλη Δ.Ε.Π. που κατέχουν τη βαθμίδα του Καθηγητή ή του Αναπληρωτή Καθηγητή και αν δεν υπάρχουν, του Επίκουρου Καθηγητή, τα οποία κληρώνονται με τους αναπληρωτές τους από το σύνολο των μελών Δ.Ε.Π., ως μέλη. Η κλήρωση διενεργείται από τον Πρύτανη σε ειδική συνεδρίαση της Συγκλήτου.
Χρέη γραμματέα του Πειθαρχικού Συμβουλίου ασκεί διοικητικός υπάλληλος του Α.Ε.Ι., που ορίζεται από τον Πρύτανη, με τον αναπληρωτή του.
3. Στα μέλη Ε.Δ.Ι.Π. που υπηρετούν ως ιατροί του Εθνικού Συστήματος Υγείας (Ε.Σ.Υ.) σε πανεπιστημιακές κλινικές, εργαστήρια και ειδικές μονάδες νοσοκομείων, εφαρμόζεται, κατά την άσκηση των καθηκόντων τους ως ιατρών του Ε.Σ.Υ., το πειθαρχικό δίκαιο των ιατρών του Ε.Σ.Υ. και ελέγχονται πειθαρχικά για τις πράξεις ή παραλείψεις τους από τα αντίστοιχα πειθαρχικά όργανα του Ε.Σ.Υ.
Άρθρο 187
Επίδοση και εκτέλεση πειθαρχικών αποφάσεων
1. Η επίδοση των πειθαρχικών αποφάσεων διενεργείται κατά την παρ. 6 του άρθρου 181.
2. Η απόφαση του Πειθαρχικού Συμβουλίου μελών Διδακτικού Ερευνητικού Προσωπικού (Δ.Ε.Π.) διαβιβάζεται: α) στον Υπουργό Παιδείας και Θρησκευμάτων και περίληψή της δημοσιεύεται δι’ αυτού στην Εφημερίδα της Κυβερνήσεως και β) στον Πρύτανη του Α.Ε.Ι., προκειμένου να προβεί στις απαιτούμενες ενέργειες. Οι απαλλακτικές αποφάσεις δεν δημοσιεύονται στην Εφημερίδα της Κυβερνήσεως.
3. Οι αποφάσεις των μονομελών πειθαρχικών οργάνων και των πειθαρχικών συμβουλίων εκτελούνται από την επίδοσή τους, εφόσον καταστούν τελεσίδικες.
4. Τελεσίδικη είναι η πειθαρχική απόφαση η οποία δεν υπόκειται σε ένσταση ή της οποίας η προθεσμία άσκησης παρήλθε άπρακτη, καθώς και η απόφαση που εκδόθηκε επ’ αυτής.
5. Η εκτέλεση της απόφασης που επιβάλλει πρόστιμο γίνεται από τον εκκαθαριστή των αποδοχών. Το ποσό του προστίμου παρακρατείται από τις αποδοχές του πρώτου μήνα από την περιέλευση της πειθαρχικής απόφασης στον εκκαθαριστή. Αν το πρόστιμο είναι ανώτερο από το ένα τέταρτο (1/4) των μηνιαίων αποδοχών του τιμωρημένου, η παρακράτηση γίνεται σε περισσότερες μηνιαίες δόσεις, οι οποίες ορίζονται από την πειθαρχική απόφαση. Σε κάθε περίπτωση, η μηνιαία παρακράτηση δεν επιτρέπεται να υπερβαίνει το ένα τέταρτο (1/4) των μηνιαίων αποδοχών. Αν ο τιμωρημένος αποχωρήσει από την υπηρεσία, τα ποσά που οφείλει εισπράττονται σύμφωνα με τον Κώδικα Είσπραξης Δημοσίων Εσόδων (Κ.Ε.Δ.Ε., ν.δ. 366/1974, Α’ 90) και περιέρχονται στα δημόσια έσοδα. Αν ο τιμωρημένος αποβιώσει, η οφειλή, κατά το ποσό που δεν έχει εισπραχθεί, διαγράφεται.
6. Η εκτέλεση της ποινής της στέρησης δικαιώματος εξέλιξης αρχίζει από την απαγγελία της πειθαρχικής απόφασης, ενώ η εκτέλεση της ποινής της προσωρινής παύσης αρχίζει την επόμενη ημέρα από την επίδοση της απόφασης στον τιμωρημένο. Κατά τη διάρκεια εκτέλεσης της ποινής της προσωρινής παύσης ο τιμωρημένος: α) δεν επιτρέπεται να ασκεί τα καθήκοντά του, ούτε άλλη αρμοδιότητα που έχει ανατεθεί σ’ αυτόν με την ιδιότητά του ως μέλους Δ.Ε.Π., Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) και β) στερείται το σύνολο των αποδοχών του κάθε μήνα. Η παρακράτηση γίνεται από τον εκκαθαριστή των αποδοχών του και το ποσό που παρακρατείται περιέρχεται στα δημόσια έσοδα.
7. Οι πειθαρχικές αποφάσεις καταχωρίζονται στο σχετικό μητρώο του μέλους Δ.Ε.Π., Ε.Ε.Π., Ε.ΔΙ.Π. ή Ε.Τ.Ε.Π. που τηρείται στο Α.Ε.Ι. Οι ποινές της επίπληξης, του προστίμου, της στέρησης δικαιώματος εξέλιξης και της προσωρινής παύσης διαγράφονται από το μητρώο των μελών Δ.Ε.Π., Ε.Ε.Π., Ε.ΔΙ.Π. ή Ε.Τ.Ε.Π. και δεν λαμβάνονται υπόψη κατά τις κρίσεις τους, μετά ένα (1) έτος, τρία (3), τρία (3) και πέντε (5) έτη αντίστοιχα από την τελεσιδικία της απόφασης, αν κατά τα χρονικά αυτά διαστήματα δεν έχει επιβληθεί οποιαδήποτε νέα πειθαρχική ποινή. Αν στα χρονικά διαστήματα του δεύτερου εδαφίου επιβληθεί νέα πειθαρχική ποινή, η διαγραφή επέρχεται μετά την πάροδο του χρόνου που προβλέπεται γι’ αυτήν, ο οποίος υπολογίζεται από τη λήξη του χρόνου που προβλέπεται για την πρώτη.
Άρθρο 188
Ένσταση και προσφυγή
1. Οι πειθαρχικές αποφάσεις των μονομελών πειθαρχικών οργάνων, πλην της έγγραφης επίπληξης, υπόκεινται σε ένσταση από το μέλος Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), που τιμωρήθηκε ενώπιον του αρμόδιου πειθαρχικού συμβουλίου, εντός αποκλειστικής προθεσμίας είκοσι (20) ημερών από την επίδοση. Δικαίωμα ένστασης εναντίον κάθε πειθαρχικής απόφασης μονομελούς πειθαρχικού οργάνου έχει ο Υπουργός Παιδείας και Θρησκευμάτων. Η άσκηση ένστασης και η προθεσμία για την άσκησή της αναστέλλουν την εκτέλεση της πειθαρχικής απόφασης.
2. Οι αποφάσεις του Πειθαρχικού Συμβουλίου των μελών Δ.Ε.Π. των Α.Ε.Ι. προσβάλλονται με προσφυγή ουσίας ενώπιον του Συμβουλίου της Επικρατείας. Τα μέλη Ε.Ε.Π., Ε.ΔΙ.Π. ή Ε.Τ.Ε.Π. των Α.Ε.Ι. δύνανται να ασκήσουν προσφυγή ουσίας ενώπιον του Συμβουλίου της Επικρατείας κατά των αποφάσεων που επιβάλλουν την ποινή της οριστικής παύσης και ενώπιον του Διοικητικού Εφετείου κατά των αποφάσεων που επιβάλλουν οποιαδήποτε άλλη ποινή.
3. Δικαίωμα ένστασης και προσφυγής έχει και ο Διοικητής της Εθνικής Αρχής Διαφάνειας (Ε.Α.Δ.), εφόσον τούτο προβλέπεται στις διατάξεις περί πειθαρχικής αρμοδιότητας του Διοικητή της Αρχής.
4. Η προθεσμία και η άσκηση της προσφυγής δεν αναστέλλουν την εκτέλεση της πειθαρχικής απόφασης. Δύναται, όμως, να χορηγηθεί αναστολή της εκτέλεσης, ύστερα από αίτηση του διωκομένου, κατά τις διατάξεις της νομοθεσίας για το Συμβούλιο της Επικρατείας. Αναστέλλεται η εκτέλεση των αποφάσεων που επιβάλλουν την ποινή της οριστικής παύσης μέχρι την άπρακτη πάροδο της προθεσμίας άσκησης της προσφυγής ή μέχρι τη δημοσίευση της απόφασης του Συμβουλίου της Επικρατείας επί της προσφυγής.
5. Με την άπρακτη πάροδο της προθεσμίας άσκησης της προσφυγής κατά απόφασης που επιβάλλει την ποινή της οριστικής παύσης ή από την ημέρα δημοσίευσης της απόφασης του Συμβουλίου της Επικρατείας που απορρίπτει την προσφυγή, επέρχεται αυτοδίκαια η λύση της υπηρεσιακής σχέσης του μέλους που τιμωρήθηκε.
Άρθρο 189
Επανάληψη της πειθαρχικής διαδικασίας
1. Αν μετά από την έκδοση πειθαρχικής απόφασης με την οποία απαλλάσσεται μέλος Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.) ή επιβάλλεται ποινή κατώτερη από την οριστική παύση, εκδοθεί αμετάκλητη καταδικαστική απόφαση ποινικού δικαστηρίου, με την οποία διαπιστώνονται πραγματικά περιστατικά που συνιστούν την αντικειμενική υπόσταση παραπτωμάτων που δύνανται να επισύρουν την ποινή της οριστικής παύσης, η πειθαρχική διαδικασία επαναλαμβάνεται, μετά από αίτηση του Πρύτανη ή του Υπουργού Παιδείας και Θρησκευμάτων, εντός δύο (2) ετών από τη δημοσίευση της αμετάκλητης ποινικής απόφασης.
2. Η επανάληψη της πειθαρχικής διαδικασίας επιτρέπεται και όταν έχει εκδοθεί καταδικαστική πειθαρχική απόφαση, χωρίς να προκύπτει ότι έχει ληφθεί υπόψη καταδικαστική ποινική απόφαση που προηγήθηκε.
3. Αν μετά από την έκδοση καταδικαστικής πειθαρχικής απόφασης, με την οποία επιβάλλεται οποιαδήποτε ποινή, εκδοθεί αμετάκλητη αθωωτική ποινική απόφαση ή αμετάκλητο απαλλακτικό βούλευμα για την πράξη ή την παράλειψη για την οποία τιμωρήθηκε πειθαρχικά το μέλος Δ.Ε.Π., Ε.Ε.Π., Ε.ΔΙ.Π. ή Ε.Τ.Ε.Π., η πειθαρχική διαδικασία επαναλαμβάνεται, μετά από αίτηση του μέλους που τιμωρήθηκε, εντός προθεσμίας δύο (2) ετών από τη δημοσίευση της αμετάκλητης ποινικής απόφασης ή βουλεύματος.
4. Αν έχει εκδοθεί καταδικαστική ποινική απόφαση, κατά την επανάληψη της πειθαρχικής διαδικασίας δύναται να επιβληθεί πειθαρχική ποινή ανώτερη από αυτήν που είχε επιβληθεί. Αν έχει εκδοθεί αθωωτική ποινική απόφαση, δύναται να επιβληθεί ελαφρότερη ποινή ή να εκδοθεί απαλλακτική απόφαση. Αν το μέλος Δ.Ε.Π., Ε.Ε.Π., Ε.ΔΙ.Π. ή Ε.Τ.Ε.Π. είχε τιμωρηθεί με οριστική παύση, δικαιούται, μετά την επανάληψη της πειθαρχικής διαδικασίας και την έκδοση απόφασης του Πειθαρχικού Συμβουλίου με διαφορετικό περιεχόμενο, να επαναδιορισθεί στο Ανώτατο Εκπαιδευτικό Ίδρυμα (Α.Ε.Ι.), με απόφαση του Πρύτανη, ανεξάρτητα από την ύπαρξη ή μη κενής θέσης.
Άρθρο 190
Ομότιμοι καθηγητές
Για τη διάγνωση των πειθαρχικών παραπτωμάτων των ομότιμων καθηγητών και αφυπηρετησάντων μελών Διδακτικού Ερευνητικού Προσωπικού (Δ.Ε.Π.) που προσφέρουν διδακτικό ή ερευνητικό έργο στο πλαίσιο προγραμμάτων σπουδών πρώτου, δεύτερου και τρίτου κύκλου σπουδών και ξενόγλωσσων προγραμμάτων σπουδών ή συμμετέχουν σε ερευνητικά προγράμματα ή είναι επιστημονικοί υπεύθυνοι ερευνητικών προγραμμάτων, διενεργείται, με εντολή του Πρύτανη του Α.Ε.Ι., Ένορκη Διοικητική Εξέταση (Ε.Δ.Ε.), σύμφωνα με το άρθρο 126 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26). Αν κριθεί από το αρμόδιο όργανο ανάθεσης των καθηκόντων ότι οι ανωτέρω καθηγητές υπέπεσαν σε πειθαρχικό παράπτωμα του παρόντος, ανακαλούνται η ανάθεση διδακτικών καθηκόντων και η συμμετοχή στο ερευνητικό πρόγραμμα. Η Σύγκλητος, κατόπιν εισήγησης του Πρύτανη, δύναται να αφαιρέσει τον τίτλο του ομότιμου καθηγητή.
Άρθρο 191
Πρόσθετο προσωπικό
1. Στο πρόσθετο προσωπικό των Ανώτατων Εκπαιδευτικών Ιδρυμάτων (Α.Ε.Ι.), που παρέχει διδακτικό, ερευνητικό ή κλινικό έργο βάσει συμβάσεως ορισμένου χρόνου, καθώς και στο πρόσθετο προσωπικό που απασχολείται δυνάμει σύμβασης εργασίας ορισμένου χρόνου ή έργου σε ερευνητικά έργα/προγράμματα μέσω του Ειδικού Λογαριασμού Κονδυλίων Έρευνας των Α.Ε.Ι. για τη διάγνωση συμπεριφοράς η οποία αντίκειται προς τις υποχρεώσεις του που απορρέουν από το Σύνταγμα, τις κείμενες διατάξεις και τους όρους της σύμβασής του ή είναι ασυμβίβαστη προς την ιδιότητά του και θίγει το κύρος του ή το κύρος του Α.Ε.Ι., ο Πρύτανης του Α.Ε.Ι. δύναται να διατάσσει Ε.Δ.Ε., που διενεργείται σύμφωνα με το άρθρο 126 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26). Στο προσωπικό αυτό δύνανται να επιβληθούν, με απόφαση του Πρύτανη, οι πειθαρχικές ποινές της έγγραφης επίπληξης και του προστίμου μέχρι του ύψους των αποδοχών ενός (1) μηνός. Αν η σοβαρότητα του παραπτώματος δικαιολογεί την καταγγελία της σύμβασης, αυτή γίνεται με απόφαση του Πρύτανη μετά από σύμφωνη γνώμη της Συνέλευσης του Τμήματος. Η λύση της σύμβασης επέρχεται από την ανακοίνωση της απόφασης στον απασχολούμενο.
2. Στο πρόσθετο ιατρικό προσωπικό που υπηρετεί σε πανεπιστημιακές κλινικές, εργαστήρια και ειδικές μονάδες νοσοκομείων που έχουν εγκατασταθεί σε νοσοκομεία του Εθνικού Συστήματος Υγείας (Ε.Σ.Υ.) εφαρμόζεται, κατά την άσκηση των καθηκόντων τους ως ιατρών του Ε.Σ.Υ., το πειθαρχικό δίκαιο των ιατρών του Ε.Σ.Υ. και το προσωπικό αυτό ελέγχεται πειθαρχικά για τις πράξεις ή παραλείψεις τους από τα αντίστοιχα πειθαρχικά όργανα του Ε.Σ.Υ.
Άρθρο 192
Ανάλογη εφαρμογή διατάξεων
Οι πειθαρχικές διατάξεις του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) και οι διατάξεις του Κώδικα Διοικητικής Διαδικασίας (ν. 2690/1999, Α’ 45), εφαρμόζονται αναλόγως και συμπληρωματικώς, σε όσα ζητήματα δεν ρυθμίζονται ειδικώς με τις διατάξεις του παρόντος.
Άρθρο 193
Οριστική παύση λόγω ποινικής καταδίκης, νόσου, αναπηρίας ή υπηρεσιακής ανεπάρκειας
1. Τα μέλη Δ.Ε.Π. των Α.Ε.Ι. δύνανται να παυθούν για τους ίδιους λόγους που παύονται και οι δικαστικοί λειτουργοί, λόγω ποινικής καταδίκης, νόσου, αναπηρίας ή αναίτιας υπηρεσιακής ανεπάρκειας, κατόπιν απόφασης του Πειθαρχικού Συμβουλίου. Η σχετική δικαστική απόφαση διαβιβάζεται αμελλητί από τον Υπουργό Παιδείας και Θρησκευμάτων ή τον Πρύτανη στο Πειθαρχικό Συμβούλιο.
2. Η υπαλληλική σχέση των μελών Ε.Ε.Π., Ε.ΔΙ.Π. ή Ε.Τ.Ε.Π. των Α.Ε.Ι. λύεται κατά τις οικείες διατάξεις του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26).
Άρθρο 194
Αποχή από την άσκηση καθηκόντων
1. Το μέλος Δ.Ε.Π. απέχει υποχρεωτικά από την άσκηση των καθηκόντων του με πράξη του Υπουργού Παιδείας και Θρησκευμάτων: (α) Εάν καταδικάστηκε για οποιαδήποτε πράξη σε βαθμό κακουργήματος ή για έγκλημα κατά της γενετήσιας ελευθερίας ή για έγκλημα οικονομικής εκμετάλλευσης της γενετήσιας ζωής, (β) εάν καταδικάστηκε τελεσίδικα για κλοπή, υπεξαίρεση, απάτη, δωροληψία, δωροδοκία, πλαστογραφία, πλαστογραφία πιστοποιητικών κατά την παρ. 3 του άρθρου 217 του Ποινικού Κώδικα (ν. 4619/2019, Α’ 95) ή απιστία, σε στερητική της ελευθερίας ποινή που υπερβαίνει τους έξι (6) μήνες, (γ) εάν στερήθηκε την προσωπική του ελευθερία, ύστερα από ένταλμα προσωρινής κράτησης ή δικαστική απόφαση, έστω και αν κρίθηκε προσωρινώς απολυτέος ή απολύθηκε με εγγύηση και για όσο χρόνο διαρκεί η κατάσταση αυτή. Η αποχή στην περ. (α) παύει με την έκδοση τελεσίδικης αθωωτικής ποινικής απόφασης, στην περ. (β) διαρκεί έως την έκδοση απόφασης του Πειθαρχικού Συμβουλίου μελών Δ.Ε.Π. των Α.Ε.Ι. και στην περ. (γ) διαρκεί μέχρι την έκδοση απαλλακτικού βουλεύματος ή αθωωτικής ποινικής απόφασης.
2. Το μέλος Ε.Ε.Π., Ε.ΔΙ.Π. ή Ε.Τ.Ε.Π. των Α.Ε.Ι. απέχει υποχρεωτικά από την άσκηση των καθηκόντων του με απόφαση του Πρύτανη ή του Προέδρου της Διοικούσας Επιτροπής ή του νόμιμου αναπληρωτή του, εάν καταδικάσθηκε για αδίκημα το οποίο μπορεί να επισύρει την έκπτωση από την υπηρεσία κατά τις διατάξεις του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) ή για ψευδορκία, ψευδή καταμήνυση, συκοφαντική δυσφήμιση ή για έγκλημα σχετικά με το νόμισμα. Απέχει επίσης υποχρεωτικά εάν στερήθηκε την προσωπική του ελευθερία, ύστερα από ένταλμα προσωρινής κράτησης ή δικαστική απόφαση έστω και αν κρίθηκε προσωρινώς απολυτέος ή απολύθηκε με εγγύηση και για όσο χρόνο διαρκεί η κατάσταση αυτή. Η υποχρεωτική αποχή παύει με την έκδοση τελεσίδικης αθωωτικής απόφασης.
3. Σε περίπτωση άσκησης πειθαρχικής δίωξης σε βάρος μέλους Δ.Ε.Π., ο Υπουργός Παιδείας και Θρησκευμάτων δύναται να αποφασίσει, μετά από γνώμη της Συγκλήτου, ότι ο διωκόμενος πρέπει να απέχει από την άσκηση των καθηκόντων του μέχρι την έκδοση της πειθαρχικής απόφασης. Στην περίπτωση αυτή, εάν το μέλος Δ.Ε.Π. έχει συγχρόνως την ιδιότητα οργάνου διοίκησης, το ερώτημα του Υπουργού προς την Σύγκλητο μπορεί να περιορισθεί στην αποχή μόνο ως προς καθήκοντα του οργάνου διοίκησης. Σε κάθε περίπτωση για τη λήψη απόφασης απαιτείται η προηγούμενη κλήση προς ακρόαση του διωκομένου ενώπιον του Υπουργού Παιδείας και Θρησκευμάτων.
4. Σε περίπτωση άσκησης πειθαρχικής δίωξης σε βάρος μέλους Ε.Ε.Π., Ε.ΔΙ.Π. και Ε.Τ.Ε.Π., ο Πρύτανης δύναται να αποφασίσει ότι ο διωκόμενος πρέπει να απέχει από την άσκηση των καθηκόντων του μέχρι την έκδοση της πειθαρχικής απόφασης. Το τελευταίο εδάφιο της παρ. 3 εφαρμόζεται αναλόγως και στην περίπτωση αυτή.
5. Κατά τη διάρκεια αποχής, κατά τις προηγούμενες παραγράφους, από την άσκηση καθηκόντων του μέλους Δ.Ε.Π., Ε.Ε.Π., Ε.ΔΙ.Π. ή Ε.Τ.Ε.Π. των Α.Ε.Ι. καταβάλλονται το ήμισυ του βασικού μισθού και η οικογενειακή παροχή. Δεν καταβάλλονται τα επιδόματα που σχετίζονται με την άσκηση των καθηκόντων τους, όπως εκάστοτε προβλέπονται από την κείμενη νομοθεσία. Αν στο μέλος Δ.Ε.Π., Ε.Ε.Π., Ε.ΔΙ.Π. ή Ε.Τ.Ε.Π. των Α.Ε.Ι. επιβλήθηκε η ποινή της οριστικής παύσης για το παράπτωμα της αδικαιολόγητης αποχής από την άσκηση των καθηκόντων άνω των τριάντα (30) ημερών κατά τη διάρκεια του ακαδημαϊκού έτους, αυτό δεν δικαιούται τις αποδοχές του χρόνου αποχής από την άσκηση των καθηκόντων του. Οι διατάξεις περί απασχόλησης σε έργα ασυμβίβαστα προς την ιδιότητά του ή σε έργα που απαγορεύονται ισχύουν και κατά τη διάρκεια της αποχής.
ΚΕΦΑΛΑΙΟ ΚΒ’
ΠΕΙΘΑΡΧΙΚΟ ΔΙΚΑΙΟ ΦΟΙΤΗΤΩΝ
Άρθρο 195
Πεδίο εφαρμογής και ορισμοί
1. Οι διατάξεις του παρόντος Κεφαλαίου εφαρμόζονται στους φοιτητές του πρώτου, δεύτερου και τρίτου κύκλου σπουδών.
2. Για την εφαρμογή του παρόντος νοούνται ως:
α) «Ίδρυμα», το Ανώτατο Εκπαιδευτικό Ίδρυμα (Α.Ε.Ι.), οι επιμέρους οργανικές μονάδες του, τα νομικά πρόσωπα και οι ειδικές δομές που συνδέονται θεσμικά ή συνεργάζονται με αυτό, σύμφωνα με τις ειδικότερες ρυθμίσεις του οργανισμού του ιδρύματος και του εσωτερικού του κανονισμού.
β) «Προπτυχιακοί φοιτητές», «μεταπτυχιακοί φοιτητές» και «υποψήφιοι διδάκτορες», οι φοιτητές του πρώτου, δεύτερου και τρίτου κύκλου σπουδών, αντίστοιχα. Όπου στο παρόν Κεφάλαιο χρησιμοποιείται ο όρος «φοιτητής», χωρίς περαιτέρω διακρίσεις, νοούνται οι φοιτητές και των τριών κύκλων σπουδών.
γ) «Μέλη της πανεπιστημιακής κοινότητας», τα μέλη του Διδακτικού Ερευνητικού Προσωπικού (Δ.Ε.Π.), του Ειδικού Εκπαιδευτικού Προσωπικού (Ε.Ε.Π.), του Εργαστηριακού Διδακτικού Προσωπικού (Ε.ΔΙ.Π.) και του Ειδικού Τεχνικού Εργαστηριακού Προσωπικού (Ε.Τ.Ε.Π.), καθώς και το διοικητικό και εν γένει προσωπικό του Α.Ε.Ι., οι επιστημονικοί συνεργάτες, το λοιπό βοηθητικό και έκτακτο διδακτικό-εκπαιδευτικό προσωπικό, οι επισκέπτες καθηγητές, οι επισκέπτες ερευνητές ή εντεταλμένοι διδάσκοντες ή ερευνητές επί συμβάσει, οι μεταδιδακτορικοί ερευνητές και επισκέπτες, οι καθηγητές αλλοδαπής με παράλληλη απασχόληση, οι ομότιμοι και επίτιμοι καθηγητές, οι ερευνητές ή άλλα μέλη που δραστηριοποιούνται ή συνδέονται ακαδημαϊκά, ερευνητικά ή εκπαιδευτικά με το ίδρυμα και το προσωπικό των νομικών προσώπων που αυτό εποπτεύει. Στα μέλη της πανεπιστημιακής κοινότητας σύμφωνα με την παρούσα περιλαμβάνεται και το προσωπικό που έχει με οποιονδήποτε τρόπο διατεθεί ή υπηρετεί ή εργάζεται στο ίδρυμα και στα νομικά πρόσωπα αυτού, ανεξάρτητα από τη νομική φύση της σχέσης που το συνδέει με αυτό.
Άρθρο 196
Βασικές αρχές
1. Αρχές και κανόνες του ποινικού δικαίου και της ποινικής δικονομίας εφαρμόζονται αναλόγως και στο πειθαρχικό δίκαιο των φοιτητών, εφόσον δεν αντίκεινται στις ρυθμίσεις του παρόντος και συνάδουν με τη φύση και τον σκοπό της πειθαρχικής διαδικασίας.
2. Εφαρμόζονται ιδίως οι αρχές και οι κανόνες που αφορούν:
α) στους λόγους αποκλεισμού της υπαιτιότητας και της ικανότητας προς καταλογισμό,
β) στις ελαφρυντικές ή επιβαρυντικές περιστάσεις για την επιμέτρηση της πειθαρχικής ποινής,
γ) στην έμπρακτη μετάνοια,
δ) στο δικαίωμα σιγής του πειθαρχικώς διωκομένου,
ε) στην πραγματική και νομική πλάνη,
στ) στο τεκμήριο αθωότητας του πειθαρχικώς διωκομένου,
ζ) στην επιείκεια υπέρ του πειθαρχικώς διωκομένου.
Άρθρο 197
Πειθαρχικά παραπτώματα
1. Το πειθαρχικό παράπτωμα τελείται με εκ προθέσεως πράξη του φοιτητή η οποία μπορεί να του καταλογιστεί. Το πειθαρχικό παράπτωμα δύναται να τελεστεί και από αμέλεια, εφόσον αυτό ορίζεται ειδικά. Το παράπτωμα δύναται να τελεστεί και με παροχή συνδρομής σε τρίτο πρόσωπο ή διευκόλυνσή του για την τέλεση πειθαρχικού παραπτώματος.
2. Πειθαρχικά παραπτώματα για τους φοιτητές συνιστούν:
α) η παραβίαση του αδιάβλητου των εξετάσεων,
β) η λογοκλοπή ή η αποσιώπηση της άμεσης ή έμμεσης συνεισφοράς άλλων προσώπων στο αντικείμενο επιστημονικής ενασχόλησης ή έρευνας,
γ) η καταστροφή περιουσίας του Α.Ε.Ι., κινητής ή ακίνητης, που χρησιμοποιείται από το Α.Ε.Ι. ή μέλη της πανεπιστημιακής κοινότητας,
δ) η παρεμπόδιση της εύρυθμης λειτουργίας του Α.Ε.Ι., συμπεριλαμβανομένης τόσο της εκπαιδευτικής, ερευνητικής ή διοικητικής λειτουργίας του όσο και της λειτουργίας των μονομελών και συλλογικών οργάνων και των υπηρεσιών του, καθώς και της χρήσης των εγκαταστάσεων και του εξοπλισμού του,
ε) η χρήση των στεγασμένων ή ανοικτών χώρων, των εγκαταστάσεων, των υποδομών και του εξοπλισμού του Α.Ε.Ι. χωρίς την άδεια των αρμόδιων οργάνων του,
στ) η χρήση των στεγασμένων ή ανοικτών χώρων, των εγκαταστάσεων, των υποδομών και του εξοπλισμού του Α.Ε.Ι. για την εξυπηρέτηση σκοπών που δεν συνάδουν με την αποστολή του, καθώς και η διευκόλυνση τρίτων για την τέλεση της πράξης αυτής,
ζ) η υπαίτια και με οποιονδήποτε τρόπο ρύπανση των στεγασμένων ή ανοικτών χώρων του ιδρύματος, συμπεριλαμβανόμενης και της ηχορύπανσης,
η) η χρήση απαγορευμένων ουσιών, που εμπίπτουν στον ν. 4139/2013 (Α’ 74), εντός του Α.Ε.Ι. και η οποιαδήποτε συμβολή στη διακίνηση αυτών,
θ) η τέλεση οποιουδήποτε πλημμελήματος ή κακουργήματος εφόσον συνδέεται με τη φοιτητική ιδιότητα.
Άρθρο 198
Πειθαρχικές ποινές
1. Οι πειθαρχικές ποινές που επιβάλλονται σε φοιτητή, αν διαπράξει πειθαρχικό παράπτωμα, είναι οι εξής:
α) έγγραφη επίπληξη,
β) απαγόρευση συμμετοχής σε εξετάσεις ενός ή περισσοτέρων μαθημάτων, για μία ή περισσότερες εξεταστικές περιόδους,
γ) προσωρινή ή μόνιμη απαγόρευση χρήσης εξοπλισμού ή εγκαταστάσεων του ιδρύματος,
δ) προσωρινή αναστολή της φοιτητικής ιδιότητας από έναν (1) έως είκοσι τέσσερις (24) μήνες και
ε) οριστική διαγραφή.
2. Η προσωρινή αναστολή της φοιτητικής ιδιότητας επιφέρει την αναστολή της ισχύος της ακαδημαϊκής ταυτότητας και την αντίστοιχου χρόνου αποστέρηση των δικαιωμάτων που η ιδιότητα αυτή συνεπάγεται, όπως της συμμετοχής στις εξετάσεις, της λήψης διδακτικών συγγραμμάτων και της λήψης υποστηρικτικού χαρακτήρα χρηματικών ή άλλων παροχών από το ίδρυμα. Ποινή αναστολής της φοιτητικής ιδιότητας άνω των έξι (6) μηνών συνεπάγεται και τη στέρηση του δικαιώματος χρήσης των χώρων και υποδομών του ιδρύματος, καθώς και του δικαιώματος διαμονής στις φοιτητικές εστίες του Α.Ε.Ι. κατά το αντίστοιχο χρονικό διάστημα.
3. Για τα πειθαρχικά παραπτώματα της παρ. 2 του άρθρου 197 μπορεί να επιβληθεί οποιαδήποτε από τις ποινές της παρ. 1 του παρόντος, με εξαίρεση την ποινή της οριστικής διαγραφής, η οποία δύναται να επιβληθεί αποκλειστικά για τα πειθαρχικά παραπτώματα των περ. γ), δ), η) και θ) της παρ. 2 του άρθρου 197.
4. Η πειθαρχική ευθύνη λήγει με την απώλεια της φοιτητικής ιδιότητας. Η πειθαρχική διαδικασία παύει, αν ο πειθαρχικά διωκόμενος απωλέσει καθ’ οιονδήποτε τρόπον τη φοιτητική ιδιότητα.
Άρθρο 199
Πειθαρχικά όργανα
1. Πειθαρχικά όργανα είναι ο Πρύτανης, ο αρμόδιος Αντιπρύτανης, ο Πρόεδρος του Τμήματος, ο Κοσμήτορας της Σχολής σε περίπτωση Μονοτμηματικής Σχολής, οι αναπληρωτές τους και το Πειθαρχικό Συμβούλιο Φοιτητών.
2. Ο Πρόεδρος του Τμήματος και ο Κοσμήτορας της Σχολής σε περίπτωση Μονοτμηματικής Σχολής είναι αρμόδιοι και για την επιβολή των πειθαρχικών ποινών της έγγραφης επίπληξης και του αποκλεισμού από τη συμμετοχή στις εξετάσεις ενός (1) ή περισσότερων μαθημάτων σε μία (1) εξεταστική περίοδο. Οι ίδιες ποινές επιβάλλονται και από τον Πρύτανη ή τον αρμόδιο ανά περίπτωση Αντιπρύτανη ή τον νόμιμο αναπληρωτή του, αν λάβουν γνώση ή έχουν σοβαρές ενδείξεις για την τέλεση πειθαρχικού παραπτώματος και δεν έχει ασκηθεί πειθαρχική δίωξη από τον Πρόεδρο του Τμήματος ή τον Κοσμήτορα της Σχολής. Αν η βαρύτητα του παραπτώματος δικαιολογεί την επιβολή βαρύτερης ποινής, τα όργανα των προηγούμενων εδαφίων παραπέμπουν την υπόθεση στο Πειθαρχικό Συμβούλιο Φοιτητών, το οποίο έχει την αρμοδιότητα για την επιβολή και κάθε άλλης πειθαρχικής ποινής.
3. Το Πειθαρχικό Συμβούλιο Φοιτητών αποτελείται από:
α) τον αρμόδιο για τα ακαδημαϊκά θέματα Αντιπρύτανη, ως Πρόεδρο, με Αναπληρωτή του τον αρμόδιο για τα διοικητικά θέματα Αντιπρύτανη,
β) το αρχαιότερο μέλος της Κοσμητείας, με αναπληρωτή του το αμέσως νεότερο μέλος της,
γ) δύο (2) μέλη Διδακτικού Ερευνητικού Προσωπικού (Δ.Ε.Π.) του Τμήματος με τους αναπληρωτές τους,
δ) έναν (1) εκπρόσωπο των φοιτητών με τον αναπληρωτή του.
4. Το Πειθαρχικό Συμβούλιο Φοιτητών συγκροτείται με απόφαση του Πρύτανη για θητεία δύο (2) ετών, με εξαίρεση τον εκπρόσωπο των φοιτητών και τον αναπληρωτή του, οι οποίοι ορίζονται για θητεία ενός (1) έτους. Ο εκπρόσωπος των φοιτητών και ο αναπληρωτής του αναδεικνύονται με μυστική ψηφοφορία με ηλεκτρονικά μέσα από το σύνολο των φοιτητών του Α.Ε.Ι., με ανάλογη εφαρμογή της διαδικασίας ανάδειξης εκπροσώπου των φοιτητών στη Σύγκλητο. Αν δεν αναδειχθεί ή απουσιάζει ο εκπρόσωπος των φοιτητών, το πειθαρχικό συμβούλιο συγκροτείται, λειτουργεί, συνεδριάζει και λαμβάνει νομίμως αποφάσεις χωρίς τη συμμετοχή του. Χρέη γραμματέα εκτελεί μόνιμος διοικητικός υπάλληλος του Α.Ε.Ι., ο οποίος ορίζεται με την πράξη συγκρότησης.
5. Η δίωξη και τιμωρία των πειθαρχικών παραπτωμάτων αποτελεί καθήκον των πειθαρχικών οργάνων.
Άρθρο 200
Πειθαρχική δίωξη και διαδικασία
1. Η πειθαρχική δίωξη σε βάρος φοιτητή ασκείται από τον Πρόεδρο του οικείου Τμήματος ή από τον Κοσμήτορα της Σχολής σε περίπτωση Μονοτμηματικής Σχολής. Δύναται να ασκηθεί και από τον Πρύτανη ή τον αρμόδιο Αντιπρύτανη ή τον νόμιμο αναπληρωτή του, αν λάβουν γνώση ή έχουν σοβαρές ενδείξεις για την τέλεση πειθαρχικού παραπτώματος και δεν έχει ασκηθεί πειθαρχική δίωξη από τον Πρόεδρο του Τμήματος ή τον Κοσμήτορα της Σχολής.
2. Η πειθαρχική δίωξη φοιτητή αρχίζει είτε με την έγγραφη κλήση σε προηγούμενη ακρόαση (απολογία) του πειθαρχικώς διωκόμενου ενώπιον του αρμόδιου μονομελούς πειθαρχικού οργάνου είτε με την παραπομπή του στο πειθαρχικό συμβούλιο, το οποίο τον καλεί σε απολογία υποχρεωτικώς μετά την ολοκλήρωση της πειθαρχικής ανάκρισης. Η κλήση σε απολογία γίνεται εγγράφως. Στο έγγραφο κλήσης και στο παραπεμπτήριο έγγραφο, το οποίο κοινοποιείται στον πειθαρχικώς διωκόμενο, περιγράφονται με σαφή και ορισμένο τρόπο τα πραγματικά περιστατικά που συνιστούν το πειθαρχικό παράπτωμα και παρατίθενται οι διατάξεις που το τυποποιούν, καθώς και οι ποινές που προβλέπονται γι’ αυτό. Στα ίδια έγγραφα γίνεται αναφορά και στο σχετικό αποδεικτικό υλικό, στο οποίο ο πειθαρχικώς διωκόμενος έχει πρόσβαση είτε με επισκόπησή του είτε με λήψη αντιγράφων. Η προθεσμία που τάσσεται για απολογία είναι εύλογη και, πάντως, δεν μπορεί να είναι μικρότερη των δεκαπέντε (15) ημερών.
3. Μετά από το πέρας της ανάκρισης και πριν από την έκδοση απόφασης, το Πειθαρχικό Συμβούλιο Φοιτητών καλεί εκ νέου τον φοιτητή σε ακρόαση, παρέχοντάς του εύλογο χρόνο, ο οποίος δεν δύναται να είναι μικρότερος των πέντε (5) ημερών, για την προετοιμασία της υπεράσπισής του. Ο φοιτητής έχει δικαίωμα να παρίσταται με συνήγορο και να προτείνει μάρτυρες υπεράσπισης. Αν ο φοιτητής δεν κατανοεί την ελληνική γλώσσα, λαμβάνεται μέριμνα για τη μετάφραση των σημαντικότερων εγγράφων της διαδικασίας σε γλώσσα που κατανοεί και για την παροχή σε αυτόν διερμηνέα.
4. Δεύτερη πειθαρχική δίωξη για το ίδιο παράπτωμα είναι απαράδεκτη λόγω δεδικασμένου ή εκκρεμοδικίας.
Άρθρο 201
Πειθαρχική ανάκριση και ανακριτικές πράξεις
1. Το Πειθαρχικό Συμβούλιο Φοιτητών διεξάγει υποχρεωτικά πειθαρχική ανάκριση. Κατ’ εξαίρεση, δεν είναι υποχρεωτική η ανάκριση όταν:
α) τα πραγματικά περιστατικά που συνιστούν την αντικειμενική υπόσταση του πειθαρχικού παραπτώματος προκύπτουν από τον φάκελο κατά τρόπο αναμφισβήτητο,
β) ο φοιτητής ομολογεί με την απολογία του κατά τρόπο που δεν επιδέχεται αμφισβήτησης ότι διέπραξε το πειθαρχικό παράπτωμα,
γ) έχει προηγηθεί ανάκριση ή προανάκριση σύμφωνα με τον Κώδικα Ποινικής Δικονομίας (ν. 4620/2019, Α’ 96) για ποινικό αδίκημα που αποτελεί και πειθαρχικό παράπτωμα,
δ) έχει διενεργηθεί, πριν από την έκδοση του παραπεμπτηρίου εγγράφου, Ένορκη Διοικητική Εξέταση ή άλλη ένορκη εξέταση, κατά την οποία διαπιστώθηκε διάπραξη πειθαρχικού παραπτώματος από συγκεκριμένο φοιτητή. Το ίδιο ισχύει όταν η διάπραξη πειθαρχικού παραπτώματος προκύπτει από έκθεση δικαστικού οργάνου ή άλλου ελεγκτικού οργάνου της διοίκησης.
2. Το Πειθαρχικό Συμβούλιο Φοιτητών ζητά από τον Κοσμήτορα της Σχολής ή τον Πρόεδρο του Τμήματος, να ορίσει μέλος Διδακτικού Ερευνητικού Προσωπικού για τη διεξαγωγή της πειθαρχικής ανάκρισης, η οποία περατώνεται εντός μηνός από την κοινοποίηση της απόφασης του Πειθαρχικού Συμβουλίου Φοιτητών περί διεξαγωγής πειθαρχικής ανάκρισης. Εκείνος που διενεργεί την πειθαρχική ανάκριση, μπορεί να ζητήσει, με αιτιολογημένη αίτησή του, παράταση της προθεσμίας αυτής. Η παράταση αυτή δεν υπερβαίνει τον έναν (1) μήνα. Η πειθαρχική ανάκριση μπορεί να επεκταθεί στην έρευνα και άλλων παραπτωμάτων του ίδιου φοιτητή, εφόσον προκύπτουν επαρκή στοιχεία. Καθήκοντα γραμματέα εκτελεί υπάλληλος ο οποίος ορίζεται από εκείνον που διενεργεί την ανάκριση.
3. Ανακριτικές πράξεις είναι:
α) η αυτοψία,
β) η εξέταση μαρτύρων,
γ) η πραγματογνωμοσύνη,
δ) η ανωμοτί εξέταση του διωκομένου.
4. Για την ανακριτική πράξη συντάσσεται έκθεση που υπογράφεται από όσους συνέπραξαν. Αν κάποιος από τους μάρτυρες είναι αναλφάβητος ή αρνείται να υπογράψει ή βρίσκεται σε φυσική αδυναμία να υπογράψει, γίνεται σχετική μνεία στην έκθεση.
Άρθρο 202
Ένορκη Διοικητική Εξέταση
Αν υφίστανται σοβαρές υπόνοιες ή σαφείς ενδείξεις για τη διάπραξη πειθαρχικού παραπτώματος, χωρίς όμως να είναι γνωστά τα πρόσωπα που ευθύνονται, ο Πρόεδρος του Τμήματος ή ο Κοσμήτορας σε περίπτωση Μονοτμηματικής Σχολής, παραγγέλλει Ένορκη Διοικητική Εξέταση (Ε.Δ.Ε.), ορίζοντας ταυτόχρονα το μέλος Διδακτικού Ερευνητικού Προσωπικού (Δ.Ε.Π.) που θα τη διεξαγάγει. Η Ε.Δ.Ε. αποσκοπεί στη συλλογή στοιχείων για τη διαπίστωση της τέλεσης πειθαρχικού παραπτώματος και τον προσδιορισμό των προσώπων που ευθύνονται, καθώς και στη διερεύνηση των συνθηκών κάτω από τις οποίες αυτό έχει τελεστεί. Για τον σκοπό αυτόν, ο διενεργών αυτή δύναται να αποφασίζει, πέραν της εξέτασης μαρτύρων, τη διενέργεια αυτοψίας και πραγματογνωμοσύνης. Η Ε.Δ.Ε. δεν συνιστά έναρξη πειθαρχικής δίωξης και ολοκληρώνεται εντός ενός (1) μηνός από την παραγγελία της με την υποβολή αιτιολογημένης έκθεσης του διενεργήσαντος. Η έκθεση υποβάλλεται, με όλα τα στοιχεία που συγκεντρώθηκαν, στον διατάξαντα τη διενέργεια της Ε.Δ.Ε.
Άρθρο 203
Αποφάσεις πειθαρχικών οργάνων 
και τρόπος λήψης τους
1. Το πειθαρχικό όργανο δεσμεύεται από την κρίση που περιέχεται σε αμετάκλητη απόφαση ποινικού δικαστηρίου ή σε αμετάκλητο απαλλακτικό βούλευμα, μόνο ως προς την ύπαρξη ή την ανυπαρξία πραγματικών περιστατικών που στοιχειοθετούν την αντικειμενική υπόσταση πειθαρχικού παραπτώματος. Σε κάθε άλλη περίπτωση η αμετάκλητη απόφαση του ποινικού δικαστηρίου συνεκτιμάται στην πειθαρχική διαδικασία.
2. Κατά την επιλογή και επιμέτρηση της ποινής συνεκτιμώνται ιδίως: α) η βαρύτητα της πράξης, β) η μορφή και ο βαθμός της υπαιτιότητας, γ) οι συνθήκες τέλεσης, δ) η δράση βάσει οργανωμένου σχεδίου, ε) αν ο πειθαρχικά διωκόμενος διαδραμάτισε ρόλο ιθύνοντα ή συμμετόχου σε πράξη που τελέστηκε από περισσότερους του (1) ενός.
3. Στην απόφαση αναφέρονται ρητά οι λόγοι και τα πραγματικά περιστατικά, που στοιχειοθετούν το πειθαρχικό αδίκημα και δικαιολογούν την κρίση του οργάνου για την επιμέτρηση της ποινής που επέβαλε.
4. Το Πειθαρχικό Συμβούλιο Φοιτητών λαμβάνει αποφάσεις κατά πλειοψηφία. Αν πειθαρχική απόφαση περί ενοχής του διωκομένου έχει ληφθεί κατά πλειοψηφία, όλα τα μέλη του συμβουλίου ψηφίζουν για την ποινή που επιβάλλεται. Λευκή ψήφος ή αποχή από την ψηφοφορία δεν επιτρέπεται. Η ισοψηφία λειτουργεί υπέρ του διωκομένου.
Άρθρο 204
Παραγραφή πειθαρχικών παραπτωμάτων 
και ποινών
1. Με την επιφύλαξη της παρ. 4 του άρθρου 198, τα πειθαρχικά παραπτώματα παραγράφονται μετά την παρέλευση πέντε (5) ετών από τον χρόνο τέλεσής τους, εκτός αν αποτελούν και ποινικά αδικήματα, οπότε δεν παραγράφονται πριν από τη συμπλήρωση του χρόνου της παραγραφής που ισχύει για τα τελευταία, καθώς και όσο υπάρχει εκκρεμής διαδικασία ενώπιον των ποινικών δικαστηρίων. Η κλήση σε προηγούμενη ακρόαση της παρ. 2 του άρθρου 200 ή η παραπομπή στο Πειθαρχικό Συμβούλιο διακόπτουν την παραγραφή. Αν υπάρξει διακοπή, η παραγραφή δεν δύναται να υπερβεί συνολικά τα επτά (7) έτη έως την έκδοση της πειθαρχικής απόφασης.
2. Η πειθαρχική δίωξη δεν αναστέλλεται λόγω εκκρεμούς ποινικής διαδικασίας, εκτός αν το Πειθαρχικό Συμβούλιο αποφασίσει διαφορετικά. Για όσο χρονικό διάστημα αναστέλλεται η πειθαρχική δίωξη, σύμφωνα με το πρώτο εδάφιο, αναστέλλεται και η παραγραφή του παραπτώματος.
3. Οι πειθαρχικές ποινές που επιβάλλονται σύμφωνα με τον παρόντα δεν εκτελούνται μετά την παρέλευση τριών (3) ετών από τον χρόνο της αμετάκλητης επιβολής τους.
Άρθρο 205
Δικαστική προστασία
Κατά της απόφασης με την οποία επιβάλλεται οποιαδήποτε πειθαρχική ποινή της παρ. 1 του άρθρου 198 πλην της περ. α), ο φοιτητής μπορεί να ασκήσει αίτηση ακύρωσης στο διοικητικό εφετείο του τόπου όπου εδρεύει το Ανώτατο Εκπαιδευτικό Ίδρυμα (Α.Ε.Ι.).
ΚΕΦΑΛΑΙΟ ΚΓ’
ΟΡΓΑΝΩΤΙΚΗ ΔΙΑΡΘΡΩΣΗ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 206
Οργανισμός
1. Η οργάνωση και λειτουργία των Ανώτατων Εκπαιδευτικών Ιδρυμάτων (Α.Ε.Ι.) καθορίζονται με τον Οργανισμό τους, ο οποίος καταρτίζεται με προεδρικό διάταγμα, που εκδίδεται μετά από πρόταση των Υπουργών Παιδείας και Θρησκευμάτων, Οικονομικών και Εσωτερικών, ύστερα από πρόταση του Συμβουλίου Διοίκησης και γνώμη της Συγκλήτου, σύμφωνα με τη διαδικασία που καθορίζεται στο άρθρο 20 του ν. 4622/2019 (Α’ 133).
2. Με τον Οργανισμό του Α.Ε.Ι. ορίζονται:
α) η αποστολή του Α.Ε.Ι., όπως προκύπτει από το άρθρο 3 που διέπει τη σύσταση και τις αρμοδιότητες του Α.Ε.Ι.,
β) η διάρθρωση των διοικητικών, οικονομικών και λοιπών υπηρεσιών του Α.Ε.Ι. σε οργανικές μονάδες, Γενικές Διευθύνσεις, Διευθύνσεις, Υποδιευθύνσεις, Τμήματα, αυτοτελή και μη, αυτοτελή Γραφεία και θεσμοθετημένα συλλογικά όργανα,
γ) η ονομασία και η έδρα των οργανικών μονάδων της περ. β), καθώς και οι στρατηγικοί σκοποί των Γενικών Διευθύνσεων, οι επιχειρησιακοί στόχοι των Διευθύνσεων και Υποδιευθύνσεων και οι αρμοδιότητες των Τμημάτων και λοιπών οργανικών μονάδων,
δ) το σύνολο των οργανικών θέσεων του προσωπικού, η κατανομή αυτών κατά εργασιακή σχέση, κατηγορία, κλάδο και ειδικότητα, καθώς και τα τυπικά προσόντα διορισμού ή πρόσληψης κατά κλάδο και ειδικότητα και
ε) η γενική περιγραφή καθηκόντων κάθε θέσης ευθύνης, καθώς και οι κλάδοι, από τους οποίους προέρχονται οι Προϊστάμενοι των οργανικών μονάδων.
3. Με τον Οργανισμό του Α.Ε.Ι. περιλαμβάνονται υποχρεωτικά ως οργανικές μονάδες του Α.Ε.Ι. η Νομική Υπηρεσία, η Τεχνική Υπηρεσία, η Μονάδα Φοιτητικής Μέριμνας, καθώς και όσες οργανικές μονάδες αναφέρονται στο παρόν Κεφάλαιο και καθορίζονται η οργανωτική τους διάρθρωση και το επίπεδο λειτουργίας τους.
4. Στον Οργανισμό του Α.Ε.Ι. δεν περιλαμβάνονται η διάρθρωση των ακαδημαϊκών μονάδων επιπέδου Σχολής ή Τμήματος, καθώς και των επιμέρους ακαδημαϊκών και ερευνητικών δομών των Κεφαλαίων ΣΤ’, ΙΒ’ και ΙΕ’, καθώς και οι οργανικές θέσεις του προσωπικού των μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.). Αν η λειτουργία των ακαδημαϊκών μονάδων και των επιμέρους ακαδημαϊκών και ερευνητικών δομών των Κεφαλαίων ΣΤ’, ΙΒ’ και ΙΕ’ υποστηρίζεται από διοικητικές υπηρεσίες, η οργανωτική διάρθρωση αυτών περιλαμβάνεται στον Οργανισμό του Α.Ε.Ι. Αν μεταβληθεί η ακαδημαϊκή διάρθρωση του Α.Ε.Ι. σύμφωνα με το άρθρο 20 απαιτείται η τροποποίηση του Οργανισμού του Α.Ε.Ι.
Άρθρο 207
Μονάδα Ασφάλειας και Προστασίας
1. Σε κάθε Ανώτατο Εκπαιδευτικό Ίδρυμα (Α.Ε.Ι.) λειτουργεί αυτοτελής υπηρεσία με ονομασία «Μονάδα Ασφάλειας και Προστασίας», η οποία υπάγεται απευθείας στον Πρύτανη του Α.Ε.Ι. ή τον αρμόδιο Αντιπρύτανη στον οποίον ανατίθεται ο τομέας της ασφάλειας και προστασίας του Α.Ε.Ι.
2. Η Μονάδα Ασφάλειας και Προστασίας έχει ως αποστολή την εφαρμογή και αξιολόγηση της πολιτικής και των μέτρων για θέματα ασφάλειας και προστασίας εντός των χώρων του Α.Ε.Ι., με στόχο την εξασφάλιση της ομαλής και αδιάλειπτης άσκησης των εκπαιδευτικών, ερευνητικών, διοικητικών και λοιπών δραστηριοτήτων του Α.Ε.Ι., καθώς και την υποστήριξη της Επιτροπής Ασφάλειας και Προστασίας Α.Ε.Ι. κατά την άσκηση των αρμοδιοτήτων της.
Ειδικότερα, η Μονάδα Ασφάλειας και Προστασίας του Α.Ε.Ι. είναι αρμόδια για:
α) την εξασφάλιση της ομαλής και εύρυθμης λειτουργίας του Α.Ε.Ι.,
β) την προστασία του προσωπικού και των φοιτητών του Α.Ε.Ι. και τη φύλαξη των υποδομών, των εγκαταστάσεων και του εξοπλισμού του Α.Ε.Ι.,
γ) την εφαρμογή του συστήματος ελεγχόμενης πρόσβασης της παρ. 1 του άρθρου 332 και του Κανονισμού Ελεγχόμενης Πρόσβασης,
δ) τη στελέχωση, λειτουργία και υποστήριξη του Κέντρου Ελέγχου και Λήψης Σημάτων και Εικόνων,
ε) τον σχεδιασμό δράσεων και την υποβολή εισηγήσεων προς την Επιτροπή Ασφάλειας και Προστασίας του Α.Ε.Ι. για την ενίσχυση του επιπέδου ασφάλειας και προστασίας των υποδομών και του εξοπλισμού του Α.Ε.Ι.,
στ) την υποστήριξη του Πρύτανη ή του αρμόδιου Αντιπρύτανη του Α.Ε.Ι. σε θέματα ασφάλειας και προστασίας, καθώς και της Επιτροπής Ασφάλειας και Προστασίας Α.Ε.Ι. για την άσκηση των αρμοδιοτήτων της,
ζ) τον σχεδιασμό προγραμμάτων, δράσεων, σεμιναρίων, ενημερωτικού χαρακτήρα εκδηλώσεων και άλλων συναφών δραστηριοτήτων και πρωτοβουλιών, σε συνεργασία με φορείς του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143) ή κοινωνικούς φορείς, με σκοπό την ευαισθητοποίηση του διδακτικού και διοικητικού προσωπικού, καθώς και των φοιτητών για την πρόληψη της παραβατικής συμπεριφοράς, καθώς και για την αντιμετώπιση έκτακτων καταστάσεων,
η) την τήρηση μητρώου όλων των μέσων, ηλεκτρονικών συστημάτων και τεχνολογικού εξοπλισμού ασφάλειας που εγκαθίστανται στους χώρους του Α.Ε.Ι.,
θ) την εκπόνηση σχεδίων ασφάλειας και αντιμετώπισης καταστροφών, σε συνεργασία με τους αρμόδιους φορείς της Πολιτείας,
ι) την εκπόνηση σχεδίων ασφάλειας, ειδοποίησης και διαφυγής ατόμων με αναπηρία από τους χώρους του Α.Ε.Ι. σε έκτακτες καταστάσεις,
ια) κάθε άλλη αρμοδιότητα που καθορίζεται στον Οργανισμό του Α.Ε.Ι. και σχετίζεται με το αντικείμενο της Μονάδας Ασφάλειας και Προστασίας.
Άρθρο 208
Μονάδα Υποστήριξης Φοιτητών
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται διοικητική δομή, το επίπεδο και η διοικητική διάρθρωση της οποίας καθορίζονται στον Οργανισμό του Ιδρύματος, με ονομασία «Μονάδα Υποστήριξης Φοιτητών».
2. Αποστολή της Μονάδας Υποστήριξης Φοιτητών είναι η υποστήριξη των φοιτητών κατά τη διάρκεια της ακαδημαϊκής τους ζωής, τη συνέχιση των σπουδών τους και την ένταξή τους στην αγορά εργασίας. Ειδικότερα, αρμοδιότητες της Μονάδας Υποστήριξης Φοιτητών είναι:
α) η υποστήριξη των προγραμμάτων πρακτικής άσκησης όλων των προγραμμάτων σπουδών πρώτου και δεύτερου κύκλου του Α.Ε.Ι., των Υπευθύνων Πρακτικής Άσκησης και των Επιτροπών Πρακτικής Άσκησης ανά πρόγραμμα σπουδών,
β) η υποστήριξη των φοιτητών για την εύρεση ή αλλαγή φορέα υποδοχής για τη διεξαγωγή της πρακτικής άσκησης,
γ) η τήρηση και συλλογή στοιχείων των φοιτητών και των συνεργαζόμενων φορέων υποδοχής για τη διεξαγωγή πρακτικής άσκησης,
δ) η ενημέρωση του πληροφοριακού συστήματος ολοκληρωμένης διαχείρισης πρακτικής άσκησης των Α.Ε.Ι. με τα αναγκαία ανά περίπτωση στοιχεία,
ε) η προσέλκυση δημόσιων υπηρεσιών, Νομικών Προσώπων Δημοσίου Δικαίου (Ν.Π.Δ.Δ.), Οργανισμών Τοπικής Αυτοδιοίκησης (Ο.Τ.Α.) α’ και β’ βαθμού, Νομικών Προσώπων Ιδιωτικού Δικαίου (Ν.Π.Ι.Δ.), και επιχειρήσεων, προκειμένου να ενταχθούν ως φορείς υποδοχής για τη διεξαγωγή σε αυτούς πρακτικής άσκησης και η επικοινωνία με τους φορείς υποδοχής για θέματα που αφορούν στη διεξαγωγή πρακτικής άσκησης,
στ) η παροχή ατομικής και ομαδικής συμβουλευτικής υποστήριξης και πληροφόρησης για ζητήματα σταδιοδρομίας σε φοιτητές και αποφοίτους του ιδρύματος με στόχο τη λειτουργία της Μονάδας ως κόμβου διασύνδεσης μεταξύ αποφοίτων και παραγωγικών φορέων,
ζ) η παροχή προς τους φοιτητές και αποφοίτους συμβουλών και πληροφοριών για τη συνέχιση των σπουδών τους σε προγράμματα τυπικής εκπαίδευσης του Ιδρύματος ή την παρακολούθηση επιμορφωτικών προγραμμάτων μέσω του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Α.Ε.Ι. για την ενίσχυση ή αναβάθμιση των δεξιοτήτων τους, σύμφωνα με τη διάγνωση κλίσεων και δεξιοτήτων τους,
η) η διοργάνωση σεμιναρίων, διαλέξεων, εργαστηρίων συμβουλευτικής ή επιχειρηματικότητας για τους φοιτητές και αποφοίτους του ιδρύματος, εκδηλώσεων σταδιοδρομίας, καριέρας, καινοτομίας και κοινωνικής δράσης,
θ) η προώθηση καινοτόμων ιδεών των φοιτητών που μπορούν να αξιοποιηθούν σε επαγγελματικές ή κοινωνικές δραστηριότητες, και η διασύνδεση των φοιτητών με άλλες δομές του Α.Ε.Ι. και ιδίως με τη Μονάδα Μεταφοράς Τεχνολογίας και Καινοτομίας του Α.Ε.Ι.,
ι) η υποστήριξη των ενδιαφερόμενων υποψήφιων διδακτόρων για την εύρεση επιχειρήσεων προς τον σκοπό εκπόνησης βιομηχανικού διδακτορικού,
ια) η σύνταξη ετήσιων εκθέσεων, η εκπόνηση μελετών και η τήρηση στατιστικών στοιχείων σχετικά με τη διεξαγωγή και την αξιολόγηση της πρακτικής άσκησης, την απορρόφηση των αποφοίτων στην αγορά εργασίας, τη συνέχιση των σπουδών τους και λοιπά θέματα σχετικά με την άσκηση των αρμοδιοτήτων της Μονάδας,
ιβ) η πληροφόρηση και υποστήριξη των φοιτητών κατά τη συμμετοχή τους σε προγράμματα εσωτερικής κινητικότητας του άρθρου 77 και κινητικότητας στο πλαίσιο συγχρηματοδοτούμενων προγραμμάτων ανταλλαγής φοιτητών ή συνεργασιών του Α.Ε.Ι. με Ιδρύματα της αλλοδαπής,
ιγ) η παρακολούθηση και καταγραφή των διαθέσιμων θέσεων εργασίας σε φορείς του δημόσιου και ιδιωτικού τομέα τόσο στην ημεδαπή όσο και στην αλλοδαπή και η ενημέρωση των φοιτητών και αποφοίτων του Α.Ε.Ι. μέσω του ιστοτόπου της Μονάδας,
ιδ) η ενημέρωση των φοιτητών για τον τρόπο χορήγησης των υποτροφιών και των κληροδοτημάτων που αφορούν σε υποτροφίες φοιτητών,
ιε) η εκπόνηση μελετών για τον βαθμό απορρόφησης των αποφοίτων των προγραμμάτων σπουδών των Α.Ε.Ι. στην αγορά εργασίας και τις συνθήκες προσφοράς και ζήτησης που επικρατούν ανά ειδικότητα,
ιστ) η συλλογή και τήρηση στοιχείων που σχετίζονται με τις αρμοδιότητες της Μονάδας και αφορούν στην υποβολή των ετήσιων εκθέσεων επίδοσης του Α.Ε.Ι., τις προγραμματικές συμφωνίες του άρθρου 15 του ν. 4653/2020 (Α’ 12), το στρατηγικό σχέδιο, το ετήσιο σχέδιο δράσης και τη στοχοθεσία του Α.Ε.Ι.,
ιζ) η άσκηση κάθε άλλης αρμοδιότητας που καθορίζεται στον Οργανισμό του Α.Ε.Ι.
Άρθρο 209
Μονάδα Ισότιμης Πρόσβασης ατόμων 
με αναπηρία και ατόμων με ειδικές εκπαιδευτικές ανάγκες
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται διοικητική δομή, το επίπεδο και η διοικητική διάρθρωση της οποίας καθορίζονται στον Οργανισμό του Ιδρύματος, με ονομασία «Μονάδα Ισότιμης Πρόσβασης ατόμων με αναπηρία και ατόμων με ειδικές εκπαιδευτικές ανάγκες».
2. Αποστολή της Μονάδας Ισότιμης Πρόσβασης είναι η εξασφάλιση της πλήρους συμμετοχής των μελών της πανεπιστημιακής κοινότητας, που είναι άτομα με αναπηρία και άτομα με ειδικές εκπαιδευτικές ανάγκες στο σύνολο των εκπαιδευτικών, ερευνητικών και διοικητικών δραστηριοτήτων που διεξάγονται από το Α.Ε.Ι. Ειδικότερα, αρμοδιότητες της Μονάδας είναι:
α) η υλοποίηση του σχεδίου ισότιμης πρόσβασης του Α.Ε.Ι.,
β) η υποστήριξη της Επιτροπής Ισότιμης Πρόσβασης του άρθρου 220 κατά την άσκηση των αρμοδιοτήτων της,
γ) η παρακολούθηση της εθνικής και ευρωπαϊκής νομοθεσίας και της στρατηγικής για τα δικαιώματα των ατόμων με αναπηρία,
δ) η υποστήριξη της πρόσβασης στην εκπαιδευτική διαδικασία, ιδίως με κατάλληλα προσβάσιμα συγγράμματα, εκπαιδευτικό υλικό και διερμηνεία,
ε) η υποστήριξη εναλλακτικών μεθόδων εξέτασης των φοιτητών με αναπηρία και ειδικές εκπαιδευτικές ανάγκες, ανάλογα με τις ανάγκες και τις εκπαιδευτικές δυνατότητές τους,
στ) η παροχή ατομικών υποστηρικτικών τεχνολογιών πληροφορικής και η διευκόλυνση της ηλεκτρονικής προσβασιμότητας,
ζ) η υποστήριξη των ατόμων με αναπηρία και των ατόμων με ειδικές εκπαιδευτικές ανάγκες στη συμμετοχή τους στην έρευνα, σε έργα/προγράμματα που διεξάγονται μέσω του Ειδικού Λογαριασμού Κονδυλίων Έρευνας (Ε.Λ.Κ.Ε.), συνέδρια και ημερίδες, συνεδριάσεις οργάνων, φοιτητικές συνελεύσεις, καλλιτεχνικές και αθλητικές δραστηριότητες,
η) η διασφάλιση της ηλεκτρονικής επικοινωνίας για την επίλυση διοικητικών θεμάτων ατόμων με αναπηρία και ατόμων με ειδικές εκπαιδευτικές ανάγκες,
θ) η διασφάλιση και η διευκόλυνση της φυσικής πρόσβασης των ατόμων με αναπηρία, ιδίως με την παροχή υπηρεσίας μεταφοράς και συνοδείας,
ι) η ψυχοσυναισθηματική υποστήριξη και καθοδήγηση των ατόμων με αναπηρία και των ατόμων με ειδικές εκπαιδευτικές ανάγκες, σε συνεργασία με το Κέντρο Ψυχολογικής και Συμβουλευτικής Υποστήριξης,
ια) η συνεργασία με τους Συμβούλους Εκπαίδευσης για την υποστήριξη των φοιτητών με αναπηρία και ειδικές εκπαιδευτικές ανάγκες,
ιβ) η τήρηση στατιστικών στοιχείων σχετικών με την αναπηρία και την προσβασιμότητα υποδομών και υπηρεσιών του Ιδρύματος,
ιγ) η άσκηση κάθε άλλης αρμοδιότητας που καθορίζεται στον Οργανισμό του Α.Ε.Ι. και σχετίζεται με το αντικείμενο της Μονάδας Ισότιμης Πρόσβασης.
3. Η Μονάδα Ισότιμης Πρόσβασης ατόμων με αναπηρία και ατόμων με ειδικές εκπαιδευτικές ανάγκες ορίζεται ως Σημείο Αναφοράς του Ιδρύματος για την παρακολούθηση της εφαρμογής των σχετικών προβλέψεων της Σύμβασης των Ηνωμένων Εθνών για τα δικαιώματα των ατόμων με αναπηρία και τη σύνταξη και υποβολή στο Επιμέρους Σημείο Αναφοράς του Υπουργείου Παιδείας και Θρησκευμάτων του άρθρου 71 του ν. 4488/2017 (Α’ 137) προτάσεων και νομοθετικών ρυθμίσεων βέλτιστης εφαρμογής της Σύμβασης στα Α.Ε.Ι. και ετήσιας έκθεσης προόδου και τη διενέργεια διαβούλευσης με τα μέλη με αναπηρία της ακαδημαϊκής κοινότητας για τα παραπάνω θέματα. Η μονάδα στελεχώνεται κατά προτεραιότητα από επιστημονικό προσωπικό με εμπειρία σε ζητήματα φυσικής προσβασιμότητας, ψηφιακής προσβασιμότητας και αναπηρίας, άλλως με προσωπικό που εκπαιδεύεται καταλλήλως στα ως άνω ζητήματα.
4. Οι άλλες μονάδες του Α.Ε.Ι. υποχρεούνται να συνεργάζονται με τη Μονάδα Ισότιμης Πρόσβασης ατόμων με αναπηρία και ατόμων με ειδικές εκπαιδευτικές ανάγκες για θέματα που εμπίπτουν στις αρμοδιότητές της.
Άρθρο 210
Μονάδα Ψηφιακής Διακυβέρνησης
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται διοικητική δομή, το επίπεδο και η διοικητική διάρθρωση της οποίας καθορίζονται στον Οργανισμό του Ιδρύματος, με ονομασία «Μονάδα Ψηφιακής Διακυβέρνησης». Αποστολή της Μονάδας Ψηφιακής Διακυβέρνησης είναι η ψηφιακή διακυβέρνηση εντός του Α.Ε.Ι., η αξιοποίηση των Τεχνολογιών Πληροφοριών και Επικοινωνίας, η απλούστευση των διαδικασιών και ο συντονισμός της υλοποίησης δράσεων ψηφιακού μετασχηματισμού που καλύπτουν το σύνολο των δραστηριοτήτων του Α.Ε.Ι. και εξασφαλίζουν την εύρυθμη και αποτελεσματική λειτουργία των διοικητικών, ακαδημαϊκών και ερευνητικών μονάδων του Α.Ε.Ι., σύμφωνα με τις αρχές, το πλαίσιο και τις κατευθύνσεις της Βίβλου Ψηφιακού Μετασχηματισμού του άρθρου 5 του ν. 4727/2020 (Α’ 184).
Ειδικότερα, αρμοδιότητες της Μονάδας Ψηφιακής Διακυβέρνησης είναι:
α) ο επιχειρησιακός σχεδιασμός, η προώθηση, η υποστήριξη και η παρακολούθηση της εφαρμογής της ηλεκτρονικής διακυβέρνησης και της Βίβλου Ψηφιακού Μετασχηματισμού στους τομείς που αφορούν στα Α.Ε.Ι.,
β) η ανάλυση απαιτήσεων, ο σχεδιασμός, η προσβασιμότητα σε άτομα με αναπηρία, η υλοποίηση, η τεκμηρίωση και ο έλεγχος των μηχανογραφημένων εφαρμογών, των ηλεκτρονικών υπηρεσιών και των λοιπών συστημάτων λογισμικού του Α.Ε.Ι., ακολουθώντας τις κατευθύνσεις του Ευρωπαϊκού και Εθνικού Πλαισίου Διαλειτουργικότητας όπως αυτά ισχύουν για την ανταλλαγή δεδομένων και υπηρεσιών με άλλους φορείς,
γ) η εφαρμογή και παρακολούθηση συστήματος ηλεκτρονικής διακίνησης εγγράφων και δεδομένων και η διασύνδεση του με το Κεντρικό Σύστημα Ηλεκτρονικής Διακίνησης Εγγράφων (Κ.Σ.Η.Δ.Ε.),
δ) η υποστήριξη της εκπαιδευτικής διαδικασίας προγραμμάτων σπουδών πρώτου, δεύτερου και τρίτου κύκλου και επιμορφωτικών προγραμμάτων του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Α.Ε.Ι., που οργανώνονται με μεθόδους εξ αποστάσεως εκπαίδευσης,
ε) η ψηφιακή διαφάνεια, η ανοιχτή διακυβέρνηση και η παροχή ανοιχτών δεδομένων,
στ) η επιμέλεια της ψηφιοποίησης των αρχείων που τηρούνται στο Α.Ε.Ι.,
ζ) η εισήγηση του κανονιστικού πλαισίου για την εγγραφή, ταυτοποίηση και ηλεκτρονική αναγνώριση των μελών της πανεπιστημιακής κοινότητας για την είσοδό τους στις ηλεκτρονικές υπηρεσίες που παρέχονται από το Α.Ε.Ι., αξιοποιώντας τις υφιστάμενες κεντρικές υποδομές και υπηρεσίες ηλεκτρονικής ταυτοποίησης που παρέχονται από το Υπουργείο Ψηφιακής Διακυβέρνησης και τις υπηρεσίες ακαδημαϊκής ταυτότητας του άρθρου 287, καθώς και η επιχειρησιακή διαχείριση συστημάτων ταυτοποίησης και ηλεκτρονικής αναγνώρισης των μελών της πανεπιστημιακής κοινότητας,
η) η υλοποίηση του σχεδίου ψηφιακού μετασχηματισμού του Α.Ε.Ι. του άρθρου 227,
θ) η υποστήριξη της Επιτροπής Ψηφιακού Μετασχηματισμού κατά την άσκηση των αρμοδιοτήτων της,
ι) η υλοποίηση προγραμμάτων, δράσεων, σεμιναρίων, ενημερωτικού χαρακτήρα εκδηλώσεων και άλλων συναφών δραστηριοτήτων και πρωτοβουλιών, σε συνεργασία με φορείς του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143) ή κοινωνικούς φορείς, με σκοπό την ευαισθητοποίηση και εκπαίδευση του διδακτικού και διοικητικού προσωπικού, καθώς και των φοιτητών σε σχέση με τον ψηφιακό μετασχηματισμό και την ανάπτυξη των ψηφιακών δεξιοτήτων αυτών,
ια) η κατάρτιση της ετήσιας έκθεσης των αποτελεσμάτων από την εφαρμογή μέτρων ψηφιακού μετασχηματισμού και ψηφιακών δεξιοτήτων,
ιβ) η εφαρμογή του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (Γενικός Κανονισμός για την Προστασία Δεδομένων, ΕΕ L 119) και του ν. 4624/2019 (Α’ 137),
ιγ) η συνεργασία με τους επικεφαλής των διοικητικών, ακαδημαϊκών και ερευνητικών μονάδων, το Κέντρο Επιμόρφωσης και Διά Βίου Μάθησης και το Κέντρο Υποστήριξης Διδασκαλίας και Μάθησης του Ιδρύματος, καθώς και με φορείς της Πολιτείας για θέματα που εμπίπτουν στις αρμοδιότητες της Μονάδας,
ιδ) η διασφάλιση της ψηφιακής προσβασιμότητας σε περιεχόμενο, δικτυακούς τόπους και εφαρμογές κινητών συσκευών που παρέχονται από το Α.Ε.Ι.,
ιε) η μέριμνα για την ασφάλεια δικτύων και υπηρεσιών που παρέχονται από το Α.Ε.Ι.,
ιστ) η άσκηση των αρμοδιοτήτων της παρ. 5 του άρθρου 9 του ν. 4727/2020 (Α’ 184) και κάθε άλλης αρμοδιότητας που καθορίζεται στον Οργανισμό του Α.Ε.Ι.
2. Ο Ειδικός Λογαριασμός Κονδυλίων Έρευνας (Ε.Λ.Κ.Ε.) και η Εταιρεία Αξιοποίησης και Διαχείρισης της περιουσίας του Α.Ε.Ι. δύναται να υποστηρίζονται από τη Μονάδα Ψηφιακής Διακυβέρνησης του Α.Ε.Ι. ή να λειτουργεί σε αυτούς διακριτή διοικητική δομή, που ασκεί τις αντίστοιχες αρμοδιότητες της παρ. 1.
Άρθρο 211
Μονάδα Μεταφοράς Τεχνολογίας 
και Καινοτομίας
1. Με την επιφύλαξη του δευτέρου εδαφίου της παρ. 4, σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται «Μονάδα Μεταφοράς Τεχνολογίας και Καινοτομίας», η δομή, η οργανωτική διάρθρωση και το επίπεδο της οποίας καθορίζονται στον Οργανισμό του Α.Ε.Ι. Η Μονάδα Μεταφοράς Τεχνολογίας και Καινοτομίας είτε εντάσσεται στην οργανωτική διάρθρωση της Μονάδας Οικονομικής και Διοικητικής Υποστήριξης του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι. είτε αποτελεί ανεξάρτητη μονάδα του Α.Ε.Ι. και υπάγεται απευθείας στον Πρύτανη ή τον αρμόδιο ανά περίπτωση Αντιπρύτανη. Η Μονάδα συνεργάζεται με την Εταιρεία Αξιοποίησης και Διαχείρισης της Περιουσίας του Α.Ε.Ι. για θέματα που σχετίζονται με τις αρμοδιότητές της.
2. Αντικείμενο της Μονάδας Μεταφοράς Τεχνολογίας και Καινοτομίας είναι η ενίσχυση της ερευνητικής ικανότητας του Α.Ε.Ι., η διασύνδεσή του με τη βιομηχανία, η μεταφορά της γνώσης που παράγεται προς την κοινωνία και η καλλιέργεια της ιδέας της επιχειρηματικότητας εντός της ακαδημαϊκής κοινότητας. Ειδικότερα, αρμοδιότητες της Μονάδας είναι:
α) η εκπαίδευση των φοιτητών και των μελών της πανεπιστημιακής κοινότητας σε θέματα μεταφοράς τεχνολογίας, επιχειρηματικότητας και ανάπτυξης των ερευνητικών αποτελεσμάτων με σκοπό την εμπορική τους αξιοποίηση,
β) η υποστήριξη των ερευνητικών ομάδων στη διαδικασία ίδρυσης και ανάπτυξης εταιρειών τεχνοβλαστών (spin off), σύμφωνα με τον ν. 4864/2021 (Α’ 237),
γ) η υποστήριξη των ερευνητικών ομάδων του Α.Ε.Ι. σε θέματα προστασίας της διανοητικής ιδιοκτησίας επί καινοτόμων προϊόντων, υπηρεσιών, πρακτικών και ιδεών που παράγονται εντός του Α.Ε.Ι. και κατοχύρωσης αυτής σε εθνικό, ευρωπαϊκό και διεθνές επίπεδο,
δ) η διαχείριση χαρτοφυλακίου δικαιωμάτων διανοητικής ιδιοκτησίας του Α.Ε.Ι., όπως διπλώματα ευρεσιτεχνίας, τεχνογνωσία, βιομηχανικά σχέδια, λογισμικά και εμπορικά μυστικά, με σκοπό την εμπορική τους αξιοποίηση από το Α.Ε.Ι. ή από μέλη της πανεπιστημιακής κοινότητας ή από τρίτους φορείς κατόπιν παραχώρησης ή μεταβίβασης των δικαιωμάτων,
ε) η υποστήριξη των μελών της πανεπιστημιακής κοινότητας στη συγγραφή ερευνητικών προτάσεων για τη διεκδίκηση ερευνητικών και αναπτυξιακών έργων/προγραμμάτων,
στ) η αναζήτηση χρηματοδοτήσεων από φορείς του ιδιωτικού τομέα για τη διεξαγωγή έρευνας,
ζ) η παροχή εξειδικευμένων συμβουλευτικών υπηρεσιών προς το προσωπικό και τους φοιτητές του Α.Ε.Ι., καθώς και προς επιχειρήσεις και λοιπούς οργανισμούς του ιδιωτικού ή δημόσιου τομέα σε θέματα που άπτονται των αρμοδιοτήτων της Μονάδας,
η) η αξιολόγηση του εμπορικού ενδιαφέροντος για την αξιοποίηση της γνώσης, των τεχνολογιών και των ερευνητικών αποτελεσμάτων που παράγονται εντός του Α.Ε.Ι., και η υποβολή εισηγήσεων για τη χρηματοδότηση μέσω ίδιων πόρων της εμπορικής αξιοποίησης αυτών στη βιομηχανία,
θ) η υποστήριξη των ενδιαφερόμενων υποψήφιων διδακτόρων για την εύρεση επιχειρήσεων προς τον σκοπό εκπόνησης βιομηχανικού διδακτορικού,
ι) η υποστήριξη της διαδικασίας ίδρυσης και ανάπτυξης νεοφυών επιχειρήσεων μεταπτυχιακών φοιτητών, υποψήφιων διδακτόρων και μεταδιδακτόρων και επιχειρήσεων έντασης τεχνολογίας (θερμοκοιτίδες), καθώς και της διαδικασίας ένταξής τους στο Εθνικό Μητρώο Νεοφυών Επιχειρήσεων της ομώνυμης Ανώνυμης Εταιρείας (Α.Ε.) του άρθρου 72 του ν. 4914/2022 (Α’ 61),
ια) η ανάπτυξη μηχανισμών και δράσεων καλλιέργειας επιχειρηματικών ιδεών,
ιβ) η ενίσχυση της εξωστρέφειας και η διάχυση της επιστημονικής γνώσης, της τεχνογνωσίας, της τεχνολογίας, της καινοτομίας και των καλών πρακτικών που παράγονται εντός των Πανεπιστημίων προς φορείς της οικονομίας και της κοινωνίας μέσω της τροφοδότησης επιχειρήσεων που εδρεύουν στην ελληνική επικράτεια,
ιγ) η υποστήριξη της ίδρυσης, λειτουργίας και ανάπτυξης τεχνολογικών πάρκων,
ιδ) η προσέλκυση και υποστήριξη προγραμμάτων βιομηχανικής έρευνας από Πανεπιστημιακά Εργαστήρια και Ερευνητικά Ινστιτούτα για την εκπόνηση ερευνητικών έργων με σκοπό την αξιοποίηση των αποτελεσμάτων τους στην παραγωγή της επιχείρησης - φορέα χρηματοδότησης,
ιε) η ανάπτυξη δράσεων καθοδήγησης (mentoring) προς τους φοιτητές του Α.Ε.Ι.,
ιστ) η συλλογή και τήρηση στοιχείων που σχετίζονται με τις αρμοδιότητές της και αφορούν στην υποβολή των ετήσιων εκθέσεων επίδοσης του Α.Ε.Ι., τις προγραμματικές συμφωνίες του άρθρου 15 του ν. 4653/2020 (Α’ 12), το στρατηγικό σχέδιο και το ετήσιο σχέδιο δράσης, καθώς και τη στοχοθεσία του Α.Ε.Ι.,
ιζ) η συνεργασία με άλλα Α.Ε.Ι. και ερευνητικά κέντρα του άρθρου 13Α του ν. 4310/2014 (Α’ 258) ή άλλους ερευνητικούς οργανισμούς, διεθνείς και ευρωπαϊκούς φορείς, οικονομικά και εμπορικά επιμελητήρια, φορείς της τοπικής αυτοδιοίκησης και λοιπούς οργανισμούς και επιχειρήσεις του δημόσιου ή ιδιωτικού τομέα για την καλλιέργεια και προώθηση δράσεων μεταφοράς τεχνολογίας, καινοτομίας και νεοφυούς επιχειρηματικότητας, καθώς και η ανάπτυξη συμπράξεων ή συνεργατικών σχημάτων για την εκπόνηση κοινών δράσεων που εξυπηρετούν την αποστολή της Μονάδας,
ιη) κάθε άλλη αρμοδιότητα που καθορίζεται στον Οργανισμό του Α.Ε.Ι. και σχετίζεται με το αντικείμενο της Μονάδας.
3. Με απόφαση της Συγκλήτου του Α.Ε.Ι., κατόπιν πρότασης του Πρύτανη ή του αρμόδιου ανά περίπτωση Αντιπρύτανη και εισήγησης της Επιτροπής Μεταφοράς Τεχνολογίας, εγκρίνεται ο Κανονισμός Λειτουργίας της Μονάδας Μεταφοράς Τεχνολογίας και Καινοτομίας.
4. Η Μονάδα Μεταφοράς Τεχνολογίας και Καινοτομίας δύναται μέσω του Ε.Λ.Κ.Ε. του Α.Ε.Ι. να παρέχει επ’ αμοιβή υπηρεσίες που σχετίζονται με την αποστολή και τον σκοπό της προς φορείς του ιδιωτικού τομέα, καθώς και να συνάπτει προγραμματικές συμβάσεις με φορείς του δημόσιου τομέα όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143) με αντίστοιχο αντικείμενο. Αν ένα Α.Ε.Ι. δεν διαθέτει τις υποδομές ή το προσωπικό για την οργάνωση και λειτουργία Μονάδας Μεταφοράς Τεχνολογίας και Καινοτομίας, είναι δυνατή η σύναψη προγραμματικής σύμβασης με Α.Ε.Ι. της ημεδαπής, στο οποίο λειτουργεί τέτοια Μονάδα με σκοπό την παροχή υπηρεσιών που αφορούν στις αρμοδιότητές της προς άλλο Α.Ε.Ι., το προσωπικό του και τους φοιτητές του.
5. Η Μονάδα Μεταφοράς Τεχνολογίας και Καινοτομίας δύναται να προσελκύει πάσης φύσεως χρηματοδοτήσεις, οι οποίες προέρχονται από ιδιωτικούς ή διεθνείς πόρους, καθώς και συγχρηματοδοτούμενα προγράμματα. Η οικονομική διαχείριση των πόρων πραγματοποιείται αποκλειστικά μέσω του Ε.Λ.Κ.Ε. του Α.Ε.Ι.
6. Η Μονάδα στελεχώνεται ιδίως από επιστημονικό εξειδικευμένο προσωπικό με εμπειρία στα θέματα που σχετίζονται με το αντικείμενό της. Το προσωπικό δύναται να προέρχεται από τακτικό προσωπικό του Α.Ε.Ι., καθώς και έκτακτο προσωπικό που απασχολείται δυνάμει σύμβασης εργασίας Ιδιωτικού Δικαίου Ορισμένου Χρόνου ή έργου, αν το τακτικό προσωπικό του Α.Ε.Ι. δεν επαρκεί για τη στελέχωση της μονάδας. Το έκτακτο προσωπικό επιλέγεται σύμφωνα με τη διαδικασία του άρθρου 243. Η μισθοδοσία του έκτακτου προσωπικού βαρύνει αποκλειστικά τον προϋπολογισμό έργου/προγράμματος που χρηματοδοτείται από πόρους της Μονάδας ή ίδιους πόρους του Ε.Λ.Κ.Ε. του Α.Ε.Ι.
Άρθρο 212
Μονάδα Υποστήριξης Αλλοδαπών Φοιτητών
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται διοικητική δομή, το επίπεδο και η διοικητική διάρθρωση της οποίας καθορίζονται στον Οργανισμό του Ιδρύματος, με ονομασία «Μονάδα Υποστήριξης Αλλοδαπών Φοιτητών». Αποστολή της Μονάδας Υποστήριξης Αλλοδαπών Φοιτητών είναι η υποστήριξη των αλλοδαπών φοιτητών που εγγράφονται σε προγράμματα σπουδών πρώτου, δεύτερου και τρίτου κύκλου του Α.Ε.Ι. Ειδικότερα, αρμοδιότητες της Μονάδας Υποστήριξης Αλλοδαπών Φοιτητών είναι: α) η υποστήριξη των αλλοδαπών φοιτητών για την εγγραφή τους σε ξενόγλωσσα προγράμματα σπουδών του Α.Ε.Ι., β) η υποστήριξη των αλλοδαπών φοιτητών για την έκδοση άδειας θεώρησης εισόδου και άδειας διαμονής στην ημεδαπή για λόγους σπουδών και η επικοινωνία με τους αρμόδιους φορείς του Δημοσίου για τα θέματα αυτά, γ) η υποστήριξη της διαδικασίας σύναψης συμβάσεων ταχείας χορήγησης αδειών διαμονής για λόγους σπουδών, σύμφωνα με το άρθρο 37 του ν. 4251/2014 (Α’ 80), δ) η υποστήριξη των φοιτητών κατά την εγκατάστασή τους στην ημεδαπή, ε) η συνεργασία με τις συναρμόδιες υπηρεσίες του Α.Ε.Ι. για την εξυπηρέτηση των αλλοδαπών φοιτητών, στ) η μέριμνα για την οργάνωση μαθημάτων εκμάθησης της ελληνικής γλώσσας ή άλλων ξένων γλωσσών σε συνεργασία με τις αρμόδιες μονάδες του Α.Ε.Ι., ζ) η άσκηση κάθε άλλης αρμοδιότητας που καθορίζεται στον Οργανισμό του Α.Ε.Ι. και σχετίζεται με το αντικείμενο της Μονάδας Υποστήριξης Αλλοδαπών Φοιτητών.
2. Με απόφαση της Επιτροπής Ερευνών δύναται να καθορίζεται το ποσοστό που παρακρατείται επί των εσόδων των Ξενόγλωσσων Προγραμμάτων Σπουδών (Ξ.Π.Σ.) για τη χρηματοδότηση έργου που έχει ως αντικείμενο την κάλυψη των λειτουργικών αναγκών της Μονάδας του παρόντος και των κοινών λειτουργικών αναγκών των Ξ.Π.Σ. του Α.Ε.Ι.
Άρθρο 213
Μονάδα Εσωτερικού Ελέγχου
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται «Μονάδα Εσωτερικού Ελέγχου», η δομή και η οργανωτική διάρθρωση της οποίας καθορίζονται στον Οργανισμό του Α.Ε.Ι. Η Μονάδα Εσωτερικού Ελέγχου είναι αυτοτελής και ανεξάρτητη υπηρεσία, η οποία υπάγεται απευθείας στον Πρύτανη του Α.Ε.Ι. και συνεργάζεται με το Συμβούλιο Διοίκησης.
2. Αποστολή της Μονάδας Εσωτερικού Ελέγχου είναι η βελτίωση της λειτουργίας του συστήματος εσωτερικού ελέγχου του Α.Ε.Ι. με στόχο: α) την ενίσχυση της αποτελεσματικότητας και της αποδοτικότητάς του, β) την αξιοπιστία του και γ) την υποστήριξη του φορέα για την επίτευξη των στρατηγικών του στόχων μέσω της εύλογης διαβεβαίωσης ως προς την αποδοτικότητα και αποτελεσματικότητα των συστημάτων και διαδικασιών διακυβέρνησης, διαχείρισης κινδύνων και των δικλίδων ελέγχου. Η Μονάδα Εσωτερικού Ελέγχου ασκεί τις αρμοδιότητες του άρθρου 10 του ν. 4795/2021 (Α’ 62). Ειδικότερα, αρμοδιότητες της Μονάδας είναι:
α) η αξιολόγηση της επάρκειας και της καταλληλότητας του συστήματος εσωτερικού ελέγχου στις διοικητικές υπηρεσίες, καθώς και στις ακαδημαϊκές, ερευνητικές και λοιπές δομές και μονάδες του Α.Ε.Ι.,
β) η σύνταξη εγχειριδίων εσωτερικού ελέγχου,
γ) η αξιολόγηση της λειτουργίας και των δραστηριοτήτων του Α.Ε.Ι. βάσει της αρχής της χρηστής δημοσιονομικής διαχείρισης και της διαφάνειας,
δ) η αξιολόγηση των διαδικασιών σχεδιασμού, της εκτέλεσης και της αξιολόγησης των λειτουργιών και των προγραμμάτων,
ε) η διασφάλιση της ορθής, αποτελεσματικής και ασφαλούς διαχείρισης και χρήσης των πληροφοριακών συστημάτων του Α.Ε.Ι.,
στ) η κατάρτιση προγράμματος εσωτερικών ελέγχων των διοικητικών, ακαδημαϊκών, ερευνητικών και υπηρεσιακών μονάδων και δομών του Α.Ε.Ι., λαμβάνοντας υπόψη τον στρατηγικό σχεδιασμό του Α.Ε.Ι.,
ζ) η διενέργεια προγραμματισμένων και έκτακτων ελέγχων στις διοικητικές υπηρεσίες, στις ακαδημαϊκές, ερευνητικές και λοιπές δομές και μονάδες του Α.Ε.Ι. και την κατάρτιση των εκθέσεων ελέγχου,
η) η υποβολή περιοδικής αναφοράς προς τον Πρύτανη και το Συμβούλιο Διοίκησης σχετικά με τη συμμόρφωση των υπηρεσιών με τις προτάσεις των εσωτερικών ελέγχων,
θ) η σύνταξη ετήσιας έκθεσης, στην οποία καταγράφονται οι δραστηριότητες και τα αποτελέσματα του εσωτερικού ελέγχου, η πρόοδος υλοποίησης των προτάσεων αυτού, οι υπολειμματικοί κίνδυνοι και η αξιολόγησή τους, λόγω της μη υλοποίησης διορθωτικών ενεργειών. Η ετήσια έκθεση συνοδεύεται από Γνώμη που υποβάλλεται στον Πρύτανη, σύμφωνα με τα οριζόμενα στο άρθρο 13 του ν. 4795/2021,
ι) ο έλεγχος εφαρμογής και συμμόρφωσης με το εξωτερικό και εσωτερικό κανονιστικό πλαίσιο του Ιδρύματος, καθώς και τον έλεγχο της ορθής εφαρμογής των διαδικασιών εκτέλεσης του προϋπολογισμού του κάθε φορέα ή οντότητας που υπάγεται στον έλεγχο της Μονάδας Εσωτερικού Ελέγχου, της διενέργειας των δαπανών και της διαχείρισης της ακίνητης, κινητής και διανοητικής περιουσίας του Α.Ε.Ι., με στόχο τον εντοπισμό φαινομένων κακοδιοίκησης και κακοδιαχείρισης, κατάχρησης, σπατάλης ή απάτης και την ανάπτυξη δικλίδων για την αποτροπή τους στο μέλλον,
ια) η παροχή συμβουλευτικών υπηρεσιών προς τις υπηρεσίες, δομές και μονάδες του Α.Ε.Ι.,
ιβ) η παροχή συμβουλευτικών έργων επί του συνόλου των υπηρεσιών, δομών και μονάδων του Α.Ε.Ι. με στόχο τη βελτίωση της αποδοτικότητας και αποτελεσματικότητάς τους, της διαχείρισης κινδύνων (risk assessment) που απειλούν την επίτευξη των στόχων των επιμέρους υπηρεσιών του Α.Ε.Ι. και των διαδικασιών ενδογενούς ελέγχου (internal control),
ιγ) η παρακολούθηση, αξιολόγηση και επιβεβαίωση των διορθωτικών ή βελτιωτικών ενεργειών που πραγματοποιούνται από κάθε υπηρεσία, δομή, μονάδα του Α.Ε.Ι. σε συμμόρφωση με τις προτάσεις του εσωτερικού ελέγχου, μέχρι την οριστική υλοποίησή τους.
3. Η Μονάδα Εσωτερικού Ελέγχου του Α.Ε.Ι. ασκεί τις αρμοδιότητες της παρ. 2, πέραν των διοικητικών υπηρεσιών, καθώς και των ακαδημαϊκών, ερευνητικών και λοιπών μονάδων και δομών του Α.Ε.Ι., στον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι., την Εταιρεία Αξιοποίησης και Διαχείρισης της Περιουσίας του Α.Ε.Ι., τα Ερευνητικά Πανεπιστημιακά Ινστιτούτα του Κεφαλαίου ΚΘ’ και άλλους φορείς ή οντότητες που σχετίζονται με το Α.Ε.Ι., όπως τα πανεπιστημιακά νοσοκομεία που εμπίπτουν στην αρμοδιότητα του Υπουργείου Παιδείας και Θρησκευμάτων, σύμφωνα με την κείμενη νομοθεσία και το κανονιστικό πλαίσιο που διέπει κάθε φορέα ή οντότητα.
4. Στη Μονάδα Εσωτερικού Ελέγχου προΐσταται υπάλληλος του Α.Ε.Ι., ειδικότητας ή κλάδου που καθορίζεται στον Οργανισμό του Α.Ε.Ι. και πληροί κατ’ ελάχιστον τα προσόντα που καθορίζονται στην παρ. 8 του άρθρου 9 του ν. 4795/2021. Αν το προσωπικό του Α.Ε.Ι. δεν επαρκεί για τη στελέχωση της Μονάδας ή το προσωπικό που υπηρετεί σε αυτή δεν έχει την απαιτούμενη επιστημονική εξειδίκευση στο αντικείμενο της Μονάδας, ο επικεφαλής της Μονάδας δύναται κατ’ εξαίρεση να προέρχεται από το έκτακτο προσωπικό και η μισθοδοσία του καλύπτεται από ίδιους πόρους του Ε.Λ.Κ.Ε. του Α.Ε.Ι.
Άρθρο 214
Λοιπές ρυθμίσεις για την οργάνωση και τη λειτουργία των διοικητικών δομών των Ανώτατων Εκπαιδευτικών Ιδρυμάτων
1. Με απόφαση του Συμβουλίου Διοίκησης του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης της Επιτροπής Ερευνών, δύναται να εγκρίνεται η διάθεση ίδιων πόρων του Ειδικού Λογαριασμού Κονδυλίων Έρευνας (Ε.Λ.Κ.Ε.) στο πλαίσιο της ετήσιας κατανομής των ίδιων πόρων του Ε.Λ.Κ.Ε. της περ. δ) της παρ. 1 του άρθρου 230 για τη δημιουργία έργων/προγραμμάτων, χωρίς σαφή ημερομηνία λήξης, με αντικείμενο την κάλυψη λειτουργικών αναγκών των Μονάδων του Α.Ε.Ι.
2. Οι Μονάδες του παρόντος Κεφαλαίου στελεχώνονται από το τακτικό προσωπικό του Α.Ε.Ι. Αν το τακτικό προσωπικό του Α.Ε.Ι. δεν επαρκεί για τη στελέχωσή τους, δύναται να απασχολείται έκτακτο προσωπικό με σύμβαση εργασίας ορισμένου χρόνου ή έργου, που επιλέγεται σύμφωνα με τη διαδικασία του άρθρου 243.
ΚΕΦΑΛΑΙΟ ΚΔ’
ΘΕΜΑΤΑ ΔΙΑΣΦΑΛΙΣΗΣ ΠΟΙΟΤΗΤΑΣ 
ΚΑΙ ΣΤΡΑΤΗΓΙΚΟΥ ΣΧΕΔΙΑΣΜΟΥ
Άρθρο 215
Μονάδα Διασφάλισης Ποιότητας
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται διοικητική δομή, το επίπεδο και η διοικητική διάρθρωση της οποίας καθορίζονται στον Οργανισμό του Ιδρύματος, με ονομασία «Μονάδα Διασφάλισης Ποιότητας» (ΜΟ.ΔΙ.Π.). Η ΜΟ.ΔΙ.Π. είναι λειτουργικά ανεξάρτητη από τις λοιπές οργανικές μονάδες και εποπτεύεται από τον Πρύτανη ή τον αρμόδιο Αντιπρύτανη, στον οποίο έχει εκχωρηθεί η σχετική αρμοδιότητα. Αποστολή της ΜΟ.ΔΙ.Π. είναι η συνεχής βελτίωση της ποιότητας του εκπαιδευτικού και ερευνητικού έργου του Ιδρύματος, καθώς και η αποτελεσματική λειτουργία και απόδοση των υπηρεσιών του, σύμφωνα με τις διεθνείς πρακτικές, ιδίως του Ευρωπαϊκού Χώρου Ανώτατης Εκπαίδευσης, και τις κατευθυντήριες οδηγίες της Εθνικής Αρχής Ανώτατης Εκπαίδευσης (ΕΘ.Α.Α.Ε.). Η ΜΟ.ΔΙ.Π. διαρθρώνεται εσωτερικά από: α) την Επιτροπή Διασφάλισης Ποιότητας και β) την Υπηρεσία Διασφάλισης Ποιότητας.
2. H Επιτροπή Διασφάλισης Ποιότητας συγκροτείται με απόφαση της Συγκλήτου και αποτελείται από: α) τον Πρύτανη ή τον αρμόδιο Αντιπρύτανη του Α.Ε.Ι., β) πέντε (5) μέλη Διδακτικού Ερευνητικού Προσωπικού (Δ.Ε.Π.) του Α.Ε.Ι. της βαθμίδας του Καθηγητή ή Αναπληρωτή Καθηγητή, γ) έναν (1) εκπρόσωπο από κάθε κατηγορία μελών Εργαστηριακού Διδακτικού Προσωπικού (Ε.ΔΙ.Π.), Ειδικού Εκπαιδευτικού Προσωπικού (Ε.Ε.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) του Α.Ε.Ι., δ) έναν (1) εκπρόσωπο των προπτυχιακών φοιτητών, ε) έναν (1) εκπρόσωπο των μεταπτυχιακών φοιτητών και υποψήφιων διδακτόρων, και στ) έναν (1) εκπρόσωπο από τους Επισκέπτες Καθηγητές, τους εντεταλμένους διδάσκοντες, τους Επισκέπτες Ερευνητές και Ερευνητές επί συμβάσει που απασχολούνται στο Α.Ε.Ι. Η θητεία της Επιτροπής είναι πενταετής. Οι εκπρόσωποι των περ. δ) έως στ) αναδεικνύονται σε ετήσια βάση και έχουν δικαίωμα ψήφου σε θέματα που σχετίζονται με την ιδιότητά τους. Στις συνεδριάσεις της Επιτροπής μετέχουν χωρίς δικαίωμα ψήφου ο Προϊστάμενος της ΜΟ.ΔΙ.Π. και ο Εκτελεστικός Διευθυντής του Α.Ε.Ι.
3. Αρμοδιότητες της Επιτροπής είναι: α) η σύνταξη πρότασης για τη δομή και λειτουργία του Εσωτερικού Συστήματος Διασφάλισης Ποιότητας (Ε.Σ.Δ.Π.) και η υποβολή της στη Σύγκλητο για την έγκριση και δημοσιοποίησή της στην Εφημερίδα της Κυβερνήσεως, β) η ανάπτυξη πολιτικής και στρατηγικής για τη διασφάλιση και βελτίωση της ποιότητας σε κάθε είδους διδακτικό, ερευνητικό και διοικητικό έργο που προσφέρεται από το Α.Ε.Ι. και ιδίως για την ποιότητα βα) των προγραμμάτων σπουδών πρώτου, δεύτερου και τρίτου κύκλου, συμπεριλαμβανομένων των ξενόγλωσσων προγραμμάτων σπουδών, ββ) των προγραμμάτων διά βίου μάθησης και εν γένει την ποιότητα λειτουργίας του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Α.Ε.Ι., βγ) των επιμέρους ακαδημαϊκών μονάδων του Α.Ε.Ι., Σχολών, Τμημάτων και Τομέων, βδ) την ποιότητα λειτουργίας του Ειδικού Λογαριασμού Κονδυλίων Έρευνας του Α.Ε.Ι., καθώς και του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.) και των Ερευνητικών Ινστιτούτων (Ε.Ι.) του, βε) την ποιότητα λειτουργίας των επιμέρους ακαδημαϊκών ή ερευνητικών μονάδων, όπως πανεπιστημιακών κλινικών, πανεπιστημιακών μουσείων και πανεπιστημιακών εργαστηρίων συμπεριλαμβανομένης της παροχής υπηρεσιών από αυτά, βστ) την ποιότητα λειτουργίας των διοικητικών υπηρεσιών του Α.Ε.Ι., γ) η επικαιροποίηση του Ε.Σ.Δ.Π., κατ’ ελάχιστον ανά πέντε (5) έτη, με στόχο τη συνεχή βελτίωσή του, σύμφωνα με τις εξελίξεις στον Ευρωπαϊκό Χώρο Ανώτατης Εκπαίδευσης, τις διεθνείς πρακτικές και τις κατευθυντήριες οδηγίες της ΕΘ.Α.Α.Ε., ε) η κατάρτιση Εγχειριδίου Ποιότητας του Ε.Σ.Δ.Π. και η υποβολή του προς έγκριση στη Σύγκλητο του Α.Ε.Ι., δ) η περιοδική εσωτερική αξιολόγηση και ανασκόπηση του Ε.Σ.Δ.Π., ε) η συνεργασία με την ΕΘ.Α.Α.Ε. για την εφαρμογή των κατευθύνσεων και οδηγιών της στο πλαίσιο των αρμοδιοτήτων της, ζ) η άσκηση κάθε άλλης αρμοδιότητας που ανατίθεται στην Επιτροπή Διασφάλισης Ποιότητας από τον Εσωτερικό Κανονισμό Λειτουργίας του Α.Ε.Ι.
4. Η Υπηρεσία Διασφάλισης Ποιότητας στελεχώνεται με διοικητικό προσωπικό του Α.Ε.Ι. και προΐσταται αυτής υπάλληλος του Α.Ε.Ι., ειδικότητας ή κλάδου, που καθορίζεται στον Οργανισμό του Α.Ε.Ι. Ειδικότερα, αρμοδιότητες της Υπηρεσίας Διασφάλισης Ποιότητας είναι: α) η εκτέλεση των αποφάσεων και η γραμματειακή υποστήριξη της Επιτροπής Διασφάλισης Ποιότητας β) η υποβολή εισηγήσεων προς την Επιτροπή και η προετοιμασία υλικών για τη λήψη σχετικών αποφάσεων γ) η συνεργασία με την ΕΘ.Α.Α.Ε. και η υποστήριξη των διαδικασιών εσωτερικής και εξωτερικής αξιολόγησης και πιστοποίησης του Α.Ε.Ι., των επιμέρους ακαδημαϊκών και ερευνητικών μονάδων του και των προγραμμάτων σπουδών πρώτου, δεύτερου και τρίτου κύκλου, συμπεριλαμβανομένων των ξενόγλωσσων προγραμμάτων σπουδών και προγραμμάτων συνεργασίας, των προγραμμάτων διά βίου μάθησης σύμφωνα με τον ν. 4653/2020 (Α’ 12), δ) η ανάπτυξη, διαχείριση και παρακολούθηση του Ε.Σ.Δ.Π. του Α.Ε.Ι. και ιδίως η πραγματοποίηση της εσωτερικής αξιολόγησης σύμφωνα με το εγχειρίδιο ποιότητας του Ε.Σ.Δ.Π., ε) ο συντονισμός και η υποστήριξη των διαδικασιών του Α.Ε.Ι. και των επιμέρους μονάδων του κατά την εφαρμογή της διασφάλισης ποιότητας, στ) η συλλογή και επεξεργασία στοιχείων από όλες τις ακαδημαϊκές και ερευνητικές μονάδες, καθώς και τις διοικητικές υπηρεσίες του Α.Ε.Ι. που αφορούν στην εφαρμογή της διασφάλισης ποιότητας του συνόλου των δραστηριοτήτων του Α.Ε.Ι., ζ) η δημοσιοποίηση στον ιστότοπο του ιδρύματος των στοιχείων σχετικά με την πιστοποίηση, την εσωτερική και εξωτερική αξιολόγηση του Α.Ε.Ι. και των επιμέρους μονάδων του, η) η ευθύνη για την συμπλήρωση των τιμών των δεικτών στο πλαίσιο κατάρτισης της ετήσιας έκθεσης επιτευγμάτων για την κατανομή της ετήσιας τακτικής επιχορήγησης του Α.Ε.Ι., σύμφωνα με το άρθρο 16 του ν. 4653/2020, θ) η ευθύνη για την ενημέρωση του πληροφοριακού συστήματος της ΜΟ.ΔΙ.Π., καθώς και του Ολοκληρωμένο Πληροφοριακό Εθνικό Σύστημα Ποιότητας (ΟΠΕΣΠ) της ΕΘ.Α.Α.Ε. με τα δεδομένα ποιότητας του Ιδρύματος και η ανάπτυξη διαλειτουργικότητας με αυτό, ι) η άσκηση κάθε άλλης αρμοδιότητας που καθορίζεται στον Οργανισμό του Α.Ε.Ι. και σχετίζεται με το αντικείμενο της ΜΟ.ΔΙ.Π.
Άρθρο 216
Μονάδα Στρατηγικού Σχεδιασμού
1. Σε κάθε Ανώτατο Εκπαιδευτικό Ίδρυμα (Α.Ε.Ι.) συνιστάται «Μονάδα Στρατηγικού Σχεδιασμού», το επίπεδο και η οργανωτική διάρθρωση της οποίας καθορίζονται στον Οργανισμό του Α.Ε.Ι. Η Μονάδα Στρατηγικού Σχεδιασμού είναι αυτοτελής και ανεξάρτητη υπηρεσία, που υπάγεται απευθείας στον Πρύτανη του Α.Ε.Ι. και συνεργάζεται με το Συμβούλιο Διοίκησης.
Αποστολή της Μονάδας Στρατηγικού Σχεδιασμού είναι η κατάρτιση του στρατηγικού σχεδίου του Α.Ε.Ι. και η σύνταξη σχεδίων συμφωνιών προγραμματικού σχεδιασμού του άρθρου 15 του ν. 4653/2020 (Α’ 12). Η Μονάδα διαρθρώνεται εσωτερικά από: α) την Επιτροπή Στρατηγικού Σχεδιασμού και β) την Υπηρεσία Στρατηγικού Σχεδιασμού.
2. Η Επιτροπή Στρατηγικού Σχεδιασμού συγκροτείται με απόφαση του Συμβουλίου Διοίκησης και αποτελείται από: α) τον Πρύτανη, β) τους Αντιπρυτάνεις, γ) έως τέσσερα (4) μέλη Διδακτικού Ερευνητικού Προσωπικού (Δ.Ε.Π.) του Ανώτατου Εκπαιδευτικού Ιδρύματος (Α.Ε.Ι.), της βαθμίδας του Καθηγητή ή Αναπληρωτή Καθηγητή, που εκπροσωπούν διαφορετικές επιστήμες που θεραπεύονται από το Α.Ε.Ι. Η θητεία της Επιτροπής είναι τετραετής και παράλληλη με τη θητεία του Πρύτανη του Α.Ε.Ι. Στις συνεδριάσεις της Επιτροπής μετέχουν χωρίς δικαίωμα ψήφου ο Εκτελεστικός Διευθυντής του Α.Ε.Ι. και ο Προϊστάμενος της Μονάδας Στρατηγικού Σχεδιασμού.
Αρμοδιότητες της Επιτροπής είναι:
α) η κατάρτιση πρότασης στρατηγικού σχεδίου για την ακαδημαϊκή και ερευνητική ανάπτυξη του Α.Ε.Ι. στο πλαίσιο της Εθνικής Στρατηγικής για την Ανώτατη Εκπαίδευση, την Έρευνα και την Καινοτομία, καθώς και της ευρωπαϊκής και διεθνούς στρατηγικής στον χώρο της ανώτατης εκπαίδευσης και η υποβολή της στο Συμβούλιο Διοίκησης για την έγκρισή της, σύμφωνα με το άρθρο 224,
β) η αξιολόγηση των προτάσεων αναπτυξιακών σχεδίων των ακαδημαϊκών και ερευνητικών μονάδων του Α.Ε.Ι., καθώς και των σχεδίων ψηφιακού μετασχηματισμού του άρθρου 227, ισότιμης πρόσβασης των ατόμων με αναπηρία και ειδικές εκπαιδευτικές ανάγκες του άρθρου 226 και βιώσιμης και αειφόρου ανάπτυξης του άρθρου 228 και η εναρμόνισή τους με το στρατηγικό σχέδιο του Α.Ε.Ι., σύμφωνα με το άρθρο 224,
γ) η κατάρτιση προτάσεων συμφωνιών προγραμματικού σχεδιασμού του άρθρου 15 του ν. 4653/2020 (Α’ 12) και η υποβολή τους στο Συμβούλιο Διοίκησης για την έγκρισή τους, καθώς και η συνεργασία, κατά την 
εφαρμογή τους, με την Εθνική Αρχή Ανώτατης Εκπαίδευσης (ΕΘ.Α.Α.Ε.) και το Υπουργείο Παιδείας και Θρησκευμάτων,
δ) ο συντονισμός και η παρακολούθηση της πορείας υλοποίησης: δα) του σχεδίου στρατηγικού σχεδιασμού, δβ) των συμφωνιών προγραμματικού σχεδιασμού του άρθρου 15 του ν. 4653/2020 και δγ) της ετήσιας στοχοθεσίας του Α.Ε.Ι.
3. Η Υπηρεσία Στρατηγικού Σχεδιασμού στελεχώνεται με διοικητικό προσωπικό του Α.Ε.Ι. και προΐσταται αυτής υπάλληλος του Α.Ε.Ι., ειδικότητας ή κλάδου που καθορίζεται στον Οργανισμό του Α.Ε.Ι. Ειδικότερα αρμοδιότητες της Υπηρεσίας Στρατηγικού Σχεδιασμού είναι:
α) η εκτέλεση των αποφάσεων και η γραμματειακή υποστήριξη της Επιτροπής Στρατηγικού Σχεδιασμού,
β) η συλλογή, επεξεργασία και ανάλυση στοιχείων από τις ακαδημαϊκές και υπηρεσιακές μονάδες, που είναι αναγκαία για τη σύνταξη και τεκμηρίωση του στρατηγικού σχεδίου, καθώς και την εφαρμογή των διαδικασιών παρακολούθησης της υλοποίησής του,
γ) ο συντονισμός της αξιοποίησης όλων των διαθέσιμων πηγών χρηματοδότησης για την υλοποίηση του στρατηγικού σχεδίου και των συμφωνιών προγραμματικού σχεδιασμού του άρθρου 15 του ν. 4653/2020,
δ) η παρακολούθηση της προόδου υλοποίησης των σχεδίων: εα) ψηφιακού μετασχηματισμού του άρθρου 227, εβ) ισότιμης πρόσβασης των ατόμων με αναπηρία και των ατόμων με ειδικές εκπαιδευτικές ανάγκες του άρθρου 226 και εγ) βιώσιμης και αειφόρου ανάπτυξης του άρθρου 228,
ε) η παρακολούθηση της προόδου και της εξέλιξης των έργων που αφορούν στην ανάπτυξη των υποδομών και του εξοπλισμού του Α.Ε.Ι.,
στ) η παρακολούθηση των εθνικών, ευρωπαϊκών και διεθνών εξελίξεων στη στρατηγική για την εκπαίδευση, την έρευνα και την καινοτομία στην ανώτατη εκπαίδευση και η σχετική ενημέρωση των ακαδημαϊκών και ερευνητικών μονάδων, καθώς και των λοιπών οργανικών μονάδων του Α.Ε.Ι.,
ζ) η συνεργασία με τη Μονάδα Διασφάλισης Ποιότητας για την κατάρτιση της ετήσιας έκθεσης επιτευγμάτων για την κατανομή της ετήσιας τακτικής επιχορήγησης του Α.Ε.Ι., σύμφωνα με το άρθρο 16 του ν. 4653/2020,
η) η εκπόνηση μελετών για την υποστήριξη της ακαδημαϊκής, ερευνητικής και εν γένει ανάπτυξης του Α.Ε.Ι. στους τομείς δραστηριότητάς του,
θ) η συνεργασία με τη Μονάδα Ψηφιακής Διακυβέρνησης του Α.Ε.Ι. για την ανάπτυξη ολοκληρωμένου πληροφοριακού συστήματος, που επιτρέπει την παρακολούθηση της υλοποίησης του στρατηγικού σχεδίου, των συμφωνιών προγραμματικού σχεδιασμού και της ετήσιας στοχοθεσίας του Α.Ε.Ι., και
ι) η άσκηση κάθε άλλης αρμοδιότητας που προβλέπεται στον Οργανισμό του Α.Ε.Ι.
ΚΕΦΑΛΑΙΟ ΚΕ’
ΣΥΜΒΟΥΛΕΥΤΙΚΕΣ ΕΠΙΤΡΟΠΕΣ
Άρθρο 217
Επιτροπή Δεοντολογίας
1. Σε κάθε Ανώτατο Εκπαιδευτικό Ίδρυμα (Α.Ε.Ι.) με απόφαση του Συμβουλίου Διοίκησης συνιστάται Επιτροπή Δεοντολογίας, η οποία απαρτίζεται από τέσσερα (4) μέλη Διδακτικού και Ερευνητικού Προσωπικού (Δ.Ε.Π.) του Α.Ε.Ι., που προέρχονται κατά το δυνατόν από διαφορετικές σχολές του Α.Ε.Ι. και έναν από τους Αντιπρυτάνεις, ως Πρόεδρο. Η θητεία της Επιτροπής είναι διετής.
2. Η Επιτροπή Δεοντολογίας έχει ιδίως τις εξής αρμοδιότητες:
α) Καταρτίζει «Κώδικα δεοντολογίας και καλής πρακτικής» για ακαδημαϊκά, διοικητικά και ερευνητικά θέματα, ο οποίος εγκρίνεται από τη Σύγκλητο και ενσωματώνεται στον Εσωτερικό Κανονισμό του Ιδρύματος,
β) διασφαλίζει την τήρηση και εφαρμογή των κανόνων δεοντολογίας εκ μέρους όλων των μελών του Ιδρύματος και διαπιστώνει παραβάσεις των κανόνων δεοντολογίας,
γ) συντάσσει ετήσια έκθεση ως προς την τήρηση και εφαρμογή ή την ανάγκη αναθεώρησης των κανόνων δεοντολογίας, η οποία υποβάλλεται στον Πρύτανη και κοινοποιείται στη Σύγκλητο του οικείου Ιδρύματος στην αρχή κάθε ακαδημαϊκού έτους,
δ) εξετάζει, αυτεπαγγέλτως ή ύστερα από έγγραφη αναφορά - καταγγελία φοιτητών, μελών Δ.Ε.Π., μελών Ε.Ε.Π., Ε.ΔΙ.Π. και Ε.Τ.Ε.Π., ερευνητών, επισκεπτών διδασκόντων και διοικητικού προσωπικού σε θέματα της αρμοδιότητάς της, προκειμένου να διαπιστώσει την παράβαση των κανόνων δεοντολογίας ή διερευνά σχετικά περιστατικά ύστερα από εντολή του Πρύτανη. Αν διαπιστωθεί παράβαση των κανόνων δεοντολογίας ή κατά τη διερεύνηση διαπιστωθεί τέλεση πειθαρχικού παραπτώματος, αποστέλλει το σχετικό πόρισμα στον Πρύτανη, προκειμένου αυτός να αξιολογήσει το περιστατικό και να διενεργήσει τα νόμιμα.
3. Με τον Εσωτερικό Κανονισμό ρυθμίζεται κάθε άλλο θέμα σχετικό με τη συγκρότηση και λειτουργία της Επιτροπής Δεοντολογίας.
Άρθρο 218
Επιτροπή Ισότητας των Φύλων 
και Καταπολέμησης των Διακρίσεων
1. Με απόφαση του Συμβουλίου Διοίκησης συνιστάται και συγκροτείται σε κάθε Α.Ε.Ι. Επιτροπή Ισότητας των Φύλων και Καταπολέμησης των Διακρίσεων ως συμβουλευτικό όργανο του Ιδρύματος και των οργάνων διοίκησής του. Αποστολή της Επιτροπής είναι η προώθηση της ισότητας των φύλων και της καταπολέμησης των διακρίσεων με βάση το φύλο, την φυλετική ή εθνοτική καταγωγή, τη θρησκεία ή τις πεποιθήσεις, την κατάσταση υγείας/αναπηρίας, την ηλικία ή τον γενετήσιο προσανατολισμό σε όλα τα επίπεδα λειτουργίας και σε όλες τις διαδικασίες και δραστηριότητες της ακαδημαϊκής ζωής. Η Επιτροπή συμβάλλει στην πρόληψη και αντιμετώπιση κάθε είδους διακρίσεων και στην πρόληψη και αντιμετώπιση του σεξισμού, της σεξουαλικής παρενόχλησης και κάθε είδους παρενοχλητικής συμπεριφοράς στο ίδρυμα.
2. Η Επιτροπή είναι εννεαμελής και αποτελείται από έξι (6) μέλη Δ.Ε.Π., ένα (1) μέλος Ε.Ε.Π. ή Ε.ΔΙ.Π. ή Ε.Τ.Ε.Π., έναν (1) διοικητικό υπάλληλο και έναν (1) φοιτητή. Τα μέλη της έχουν τριετή θητεία και ορίζονται ύστερα από πρόσκληση εκδήλωσης ενδιαφέροντος, που δημοσιεύει ο Πρύτανης. Ο Πρύτανης δύναται, με απόφασή του, να αντικαθίσταται κατά την άσκηση της αρμοδιότητας του προηγούμενου εδαφίου από τον αρμόδιο Αντιπρύτανη. Οι υποψηφιότητες αξιολογούνται από τριμελή επιτροπή που συγκροτεί η Σύγκλητος, η οποία συντάσσει πίνακα κατάταξης και τον υποβάλλει ως εισήγηση στη Σύγκλητο. Η Σύγκλητος κατά την επιλογή των μελών λαμβάνει υπόψη το έργο και γενικότερα τη συνεισφορά των υποψηφίων στα πεδία της ισότητας των φύλων και της καταπολέμησης κάθε είδους διακρίσεων και παρενοχλητικής συμπεριφοράς.
3. Η Επιτροπή Ισότητας των Φύλων και Καταπολέμησης των Διακρίσεων έχει τις εξής αρμοδιότητες:
α) εκπονεί σχέδια δράσης για την προώθηση και διασφάλιση της ουσιαστικής ισότητας και της καταπολέμησης των διακρίσεων στις εκπαιδευτικές, ερευνητικές και διοικητικές διαδικασίες του ιδρύματος και καταρτίζει ετήσια έκθεση, την οποία υποβάλλει στη Σύγκλητο και στο Συμβούλιο Διοίκησης,
β) εισηγείται στα αρμόδια όργανα μέτρα για την προώθηση της ισότητας και την καταπολέμηση των διακρίσεων, την αντιμετώπιση της σεξουαλικής παρενόχλησης και κάθε είδους παρενοχλητικής συμπεριφοράς,
γ) παρακολουθεί και αξιολογεί την πορεία υλοποίησης των ανωτέρω μέτρων και των αποτελεσμάτων τους και εισηγείται την τροποποίηση, αναθεώρηση ή συμπλήρωσή τους,
δ) παρέχει ενημέρωση και επιμόρφωση στα μέλη της ακαδημαϊκής κοινότητας σε θέματα σχετικά με την ισότητα των φύλων, των ΛΟΑΤΚΙ ατόμων και την καταπολέμηση κάθε είδους διακρίσεων, την αντιμετώπιση της σεξουαλικής παρενόχλησης και κάθε είδους παρενοχλητικής συμπεριφοράς,
ε) προωθεί την εκπόνηση προγραμμάτων σπουδών και τη διενέργεια σεμιναρίων και διαλέξεων που εστιάζουν στη μελέτη του φύλου, των ΛΟΑΤΚΙ ατόμων, της καταπολέμησης των διακρίσεων και την αντιμετώπιση της σεξουαλικής παρενόχλησης και κάθε είδους παρενοχλητικής συμπεριφοράς,
στ) προωθεί την εκπόνηση μελετών και ερευνών σχετικά με θέματα που σχετίζονται με το πεδίο της αρμοδιότητάς της,
ζ) καταγράφει τις αναφορές και καταγγελίες για περιστατικά διακριτικής μεταχείρισης και σεξουαλικής παρενόχλησης ή παρενόχλησης λόγω φύλου και τις διαβιβάζει στα αρμόδια όργανα,
η) παρέχει συνδρομή προς θύματα διακρίσεων, σεξουαλικής παρενόχλησης και παρενοχλητικής συμπεριφοράς, όταν καταγγέλλουν διακριτική μεταχείριση ή παρενόχληση.
4. Η Επιτροπή Ισότητας των Φύλων και Καταπολέμησης των Διακρίσεων δύναται να υποστηρίζεται στο έργο της από Μονάδα του Ιδρύματος για την υλοποίηση των σχεδίων δράσης παρ. 1, όπως ειδικότερα ορίζεται στον Οργανισμό και τον Εσωτερικό Κανονισμό του Ιδρύματος.
5. Με τον Εσωτερικό Κανονισμό του Α.Ε.Ι. ρυθμίζονται ειδικότερα τα θέματα προώθησης της ισότητας των φύλων, καταπολέμησης των διακρίσεων και υποστήριξης των θυμάτων διακριτικής μεταχείρισης και σεξουαλικής παρενόχλησης από την Επιτροπή.
Άρθρο 219
Επιτροπή Ασφάλειας και Προστασίας 
του Ανώτατου Εκπαιδευτικού Ιδρύματος
1. Με απόφαση του Συμβουλίου Διοίκησης συγκροτείται η Επιτροπή Ασφάλειας και Προστασίας (Ε.Α.Π.) του Ανώτατου Εκπαιδευτικού Ιδρύματος (Α.Ε.Ι.) με διετή θητεία. Η Επιτροπή αποτελεί συμβουλευτικό όργανο του Α.Ε.Ι. και έχει ως αποστολή τη διαρκή παρακολούθηση των θεμάτων που σχετίζονται με την ασφάλεια και προστασία του Α.Ε.Ι., των μελών της πανεπιστημιακής κοινότητας και των υποδομών του, καθώς και τη διαμόρφωση προτάσεων προς τον Πρύτανη του Α.Ε.Ι. ή τον αρμόδιο ανά περίπτωση Αντιπρύτανη για τη χάραξη πολιτικών σε θέματα του αντικειμένου της. Η πράξη συγκρότησης εξαιρείται της υποχρεωτικής δημοσίευσης στο πρόγραμμα «ΔΙΑΥΓΕΙΑ» και κοινοποιείται στο Υπουργείο Παιδείας και Θρησκευμάτων και το Υπουργείο Προστασίας του Πολίτη.
2. Η Επιτροπή αποτελείται από:
α) τέσσερα (4) μέλη Διδακτικού Ερευνητικού Προσωπικού (Δ.Ε.Π.), τα οποία προέρχονται, κατά το δυνατόν, από διαφορετικές σχολές του Α.Ε.Ι., ένα (1) εκ των οποίων ορίζεται ως Πρόεδρος της Επιτροπής,
β) τον προϊστάμενο της Μονάδας Ασφάλειας και Προστασίας,
γ) τον προϊστάμενο της τεχνικής υπηρεσίας του Α.Ε.Ι.
Ο επικεφαλής της Ομάδας Προστασίας Πανεπιστημιακού Ιδρύματος (Ο.Π.Π.Ι.), ο οποίος υποδεικνύεται από τον Αρχηγό της Ελληνικής Αστυνομίας, εφόσον στο Α.Ε.Ι. έχει διατεθεί Ο.Π.Π.Ι., ο τεχνικός ασφάλειας και ο Εκτελεστικός Διευθυντής του Α.Ε.Ι. μπορούν να συμμετέχουν στις συνεδριάσεις του Α.Ε.Ι. χωρίς δικαίωμα ψήφου.
3. Αντικείμενο της Επιτροπής είναι η υποβολή εισηγήσεων προς τον Πρύτανη του Α.Ε.Ι. ή τον αρμόδιο ανά περίπτωση Αντιπρύτανη, για τη θέσπιση και εφαρμογή των μέτρων ασφάλειας και προστασίας που ισχύουν στους εσωτερικούς και εξωτερικούς χώρους του Α.Ε.Ι., την ευαισθητοποίηση και ενημέρωση του διδακτικού, διοικητικού και λοιπού προσωπικού και των φοιτητών σε θέματα ασφάλειας, προστασίας και διαχείρισης κρίσεων σε περιπτώσεις φυσικών, τεχνολογικών, ανθρωπογενών καταστροφών, καθώς και την προστασία των υποδομών και του εξοπλισμού του Α.Ε.Ι. από κάθε είδους κινδύνους.
Ειδικότερα, η Επιτροπή έχει τις ακόλουθες αρμοδιότητες:
α) διατυπώνει προτάσεις συνολικής πολιτικής, ρυθμιστικών παρεμβάσεων και συγκεκριμένων ενεργειών για θέματα ασφάλειας και προστασίας του Α.Ε.Ι.,
β) καταρτίζει σχέδιο ασφάλειας και προστασίας του Α.Ε.Ι., στο οποίο περιλαμβάνονται τα τεχνικά και μη μέτρα ασφάλειας που προτείνονται και το χρονοδιάγραμμα εφαρμογής τους στους χώρους του ιδρύματος, με σκοπό την αναβάθμιση του επιπέδου ασφάλειας και προστασίας των υποδομών του Α.Ε.Ι., και υποβάλλει πρόταση για την τροποποίησή του,
γ) εισηγείται την προμήθεια ειδών και την παροχή υπηρεσιών ή εκτέλεση έργων ή μελετών μέσω των οποίων επιτυγχάνονται η αναβάθμιση του επιπέδου ασφάλειας του Α.Ε.Ι. και η αποτελεσματικότητα της εφαρμογής του σχεδίου της περ. α),
δ) καταρτίζει σχέδιο του ετήσιου πλάνου μέτρων προστασίας για τη φύλαξη των εσωτερικών και εξωτερικών χώρων του Α.Ε.Ι., με έμφαση στα κτίρια του Α.Ε.Ι. και τους εξωτερικούς χώρους όπου παρατηρείται αυξημένη εγκληματικότητα, καθώς και σε αυτούς που χρήζουν ειδικής μέριμνας ή προστασίας, το οποίο υποβάλλει προς έγκριση στη Σύγκλητο του Α.Ε.Ι.,
ε) εισηγείται την οργάνωση και υλοποίηση προγραμμάτων, δράσεων, σεμιναρίων, εκδηλώσεων και άλλων συναφών δράσεων και πρωτοβουλιών, σε συνεργασία με φορείς του δημόσιου τομέα όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143) ή κοινωνικούς φορείς, με σκοπό την ευαισθητοποίηση του διδακτικού και διοικητικού προσωπικού, καθώς και των φοιτητών για την πρόληψη της παραβατικής συμπεριφοράς εντός του Α.Ε.Ι., όπως άσκηση σωματικής και λεκτικής βίας, χρήση ναρκωτικών, ένταξη σε εγκληματικές ομάδες, ρατσιστική βία και φθορά της ακίνητης και κινητής περιουσίας του Α.Ε.Ι.,
στ) εισηγείται τη συγκρότηση ειδικών ομάδων που υποστηρίζουν το έργο της για την αποτελεσματικότερη άσκηση των αρμοδιοτήτων της, όπως ομάδας διαχείρισης κρίσεων και καταστροφών και ομάδας πυροπροστασίας, σε συνεργασία με το Πυροσβεστικό Σώμα ή τις αρμόδιες υπηρεσίες του Υπουργείου Κλιματικής Κρίσης και Πολιτικής Προστασίας,
ζ) καταρτίζει σχέδιο εσωτερικού κανονισμού για τη διαχείριση φυσικών, τεχνολογικών και ανθρωπογενών καταστροφών, το οποίο υποβάλλει προς έγκριση στη Σύγκλητο του Α.Ε.Ι.,
η) επιμελείται της σύνταξης και εκπόνησης μελετών ενεργητικής πυροπροστασίας και εγκατάστασης των μέτρων και μέσων πυροπροστασίας που απαιτούνται, σε συνεργασία με το Πυροσβεστικό Σώμα ή τις αρμόδιες υπηρεσίες του Υπουργείου Κλιματικής Κρίσης και Πολιτικής Προστασίας,
θ) καταρτίζει και υποβάλλει προς έγκριση σχέδιο κανονισμού ελεγχόμενης πρόσβασης,
ι) εισηγείται την πρόσληψη προσωπικού Ιδιωτικών Επιχειρήσεων Παροχής Υπηρεσιών Ασφάλειας, εφόσον το προσωπικό αντίστοιχης κατηγορίας/ειδικότητας του Α.Ε.Ι. δεν επαρκεί για την κάλυψη των αναγκών του Α.Ε.Ι.,
ια) εισηγείται τον ορισμό τεχνικού ασφάλειας, σύμφωνα με τον Κώδικα νόμων για την υγεία και την ασφάλεια των εργαζομένων (ν. 3850/2010, Α’ 84),
ιβ) σχεδιάζει και οργανώνει τη διεξαγωγή ασκήσεων ετοιμότητας σε συνεργασία με τον Πρύτανη ή τον αρμόδιο Αντιπρύτανη του Α.Ε.Ι.,
ιγ) ασκεί κάθε άλλη αρμοδιότητα που καθορίζεται στον εσωτερικό κανονισμό του Α.Ε.Ι.
4. Κατά την άσκηση των αρμοδιοτήτων της η Επιτροπή συνεργάζεται με όλους τους εμπλεκόμενους φορείς της Πολιτείας, εκπρόσωποι των οποίων μπορεί να καλούνται για να εκφράσουν τις απόψεις τους στις συνεδριάσεις της επιτροπής.
Άρθρο 220
Επιτροπή Ισότιμης Πρόσβασης Ατόμων 
με Αναπηρία και ατόμων με ειδικές εκπαιδευτικές ανάγκες
1. Με απόφαση του Συμβουλίου Διοίκησης συγκροτείται η Επιτροπή Ισότιμης Πρόσβασης ατόμων με αναπηρία και ατόμων με ειδικές εκπαιδευτικές ανάγκες του Ανώτατου Εκπαιδευτικού Ιδρύματος (Α.Ε.Ι.). Η Επιτροπή είναι εννεαμελής και αποτελείται από πέντε (5) μέλη Διδακτικού Ερευνητικού Προσωπικού (Δ.Ε.Π.), τα οποία προέρχονται, κατά το δυνατόν, από διαφορετικές σχολές του Α.Ε.Ι. και κατά προτίμηση είναι άτομα με αναπηρία ή διαθέτουν σχετική εξειδίκευση ή πείρα σε θέματα ισότιμης πρόσβασης των ατόμων με αναπηρία και των ατόμων με ειδικές εκπαιδευτικές ανάγκες, τον προϊστάμενο της Μονάδας Ισότιμης Πρόσβασης, τον προϊστάμενο της τεχνικής υπηρεσίας του Α.Ε.Ι., έναν (1) εκπρόσωπο των φοιτητών, κατά προτίμηση φοιτητή με αναπηρία, και τον επικεφαλής του Κέντρου Υποστήριξης Διδασκαλίας και Μάθησης του άρθρου 129.
2. Η Επιτροπή αποτελεί συμβουλευτικό όργανο του Α.Ε.Ι. και έχει ως αποστολή την υποβολή εισηγήσεων στα αρμόδια όργανα για τη χάραξη και την εφαρμογή της πολιτικής ισότιμης πρόσβασης των ατόμων με αναπηρία και ατόμων με ειδικές εκπαιδευτικές ανάγκες. Ειδικότερα, αρμοδιότητες της Επιτροπής είναι:
α) η κατάρτιση και υποβολή προς έγκριση στον Πρύτανη του Α.Ε.Ι. σχεδίου ισότιμης πρόσβασης ατόμων με αναπηρία και ατόμων με ειδικές εκπαιδευτικές ανάγκες του Α.Ε.Ι., στο οποίο περιλαμβάνονται τα τεχνικά και μη μέτρα ισότιμης πρόσβασης που προτείνονται και το χρονοδιάγραμμα εφαρμογής τους, καθώς και εισηγήσεις για τη βελτίωση αυτού,
β) η υποβολή εισηγήσεων προς τον Πρύτανη για τη σύναψη δημοσίων συμβάσεων για την προμήθεια ειδών ή την παροχή υπηρεσιών αναγκαίων για την υλοποίηση του σχεδίου της περ. α),
γ) ο σχεδιασμός και η υλοποίηση προγραμμάτων, δράσεων, σεμιναρίων, ενημερωτικού χαρακτήρα εκδηλώσεων και άλλων συναφών δραστηριοτήτων και πρωτοβουλιών, σε συνεργασία με φορείς του δημόσιου τομέα όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143) ή κοινωνικούς φορείς, με σκοπό την ευαισθητοποίηση του διδακτικού και διοικητικού προσωπικού, καθώς και των φοιτητών για την ισότιμη πρόσβαση των ατόμων με αναπηρία και των ατόμων με ειδικές εκπαιδευτικές ανάγκες στην ανώτατη εκπαίδευση,
δ) η εκπόνηση μελετών και η σύσταση υποεπιτροπών ή ομάδων που υποστηρίζουν το έργο της Επιτροπής για την αποτελεσματικότερη άσκηση των αρμοδιοτήτων της, όπως ομάδων εθελοντών,
ε) η κατάρτιση σχεδίου εσωτερικού κανονισμού για τη διασφάλιση της ισότιμης πρόσβασης των ατόμων με αναπηρία και των ατόμων με ειδικές εκπαιδευτικές ανάγκες και η υποβολή του προς τη Σύγκλητο για έγκριση,
στ) κάθε άλλη αρμοδιότητα που καθορίζεται στον εσωτερικό κανονισμό του Α.Ε.Ι. και εμπίπτει στο αντικείμενο της Επιτροπής.
Άρθρο 221
Επιτροπή Ψηφιακής Διακυβέρνησης
1. Με απόφαση του Συμβουλίου Διοίκησης συγκροτείται η Επιτροπή Ψηφιακής Διακυβέρνησης. Η Επιτροπή αποτελεί συμβουλευτικό όργανο του Ανώτατου Εκπαιδευτικού Ιδρύματος (Α.Ε.Ι.) και έχει ως αποστολή τη διαρκή παρακολούθηση των θεμάτων που σχετίζονται με την ψηφιακή διακυβέρνηση του Α.Ε.Ι., την αξιοποίηση των τεχνολογιών πληροφορίας και επικοινωνιών και την απλούστευση των διαδικασιών του Α.Ε.Ι. και του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι.
2. Η Επιτροπή αποτελείται κατ’ ελάχιστον από πέντε (5) μέλη και ο ακριβής αριθμός των μελών της καθορίζεται στον Εσωτερικό Κανονισμό του Α.Ε.Ι., σύμφωνα με τις ανάγκες κάθε Α.Ε.Ι. Ως μέλη της Επιτροπής ορίζονται μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) του Α.Ε.Ι., με εξειδίκευση ή εμπειρία σε θέματα πληροφορικής και ψηφιακής διακυβέρνησης και ο Εκτελεστικός Διευθυντής του Α.Ε.Ι. Στις συνεδριάσεις της Επιτροπής μετέχουν ο επικεφαλής της Μονάδας Ψηφιακής Διακυβέρνησης του Α.Ε.Ι., καθώς και ο επικεφαλής της αντίστοιχης δομής του Ε.Λ.Κ.Ε. του Α.Ε.Ι., εφόσον υφίσταται διακριτή δομή, χωρίς δικαίωμα ψήφου.
3. Αντικείμενο της Επιτροπής είναι η υποβολή εισηγήσεων προς τον Πρύτανη του Α.Ε.Ι. ή τον αρμόδιο ανά περίπτωση Αντιπρύτανη, για τη χάραξη της στρατηγικής του Α.Ε.Ι. σε θέματα τεχνολογιών πληροφορικής, επικοινωνιών και ψηφιακής διακυβέρνησης. Ειδικότερα, αρμοδιότητες της Επιτροπής είναι:
α) η κατάρτιση και η υποβολή προς έγκριση από τον Πρύτανη του Α.Ε.Ι. του σχεδίου ψηφιακού μετασχηματισμού των υπηρεσιών του Α.Ε.Ι., καθώς και η παρακολούθηση της υλοποίησής του,
β) η ανάπτυξη και διαχείριση των ψηφιακών υποδομών του Α.Ε.Ι.,
γ) η υποβολή εισηγήσεων για την απλούστευση των διαδικασιών των υπηρεσιών του Α.Ε.Ι. μέσω της ηλεκτρονικοποίησής τους,
δ) η υποβολή εισηγήσεων προς τον Πρύτανη του Α.Ε.Ι. για τη λήψη κάθε αναγκαίου μέτρου για τη διασφάλιση του ψηφιακού μετασχηματισμού του Α.Ε.Ι. και την ανάπτυξη των ψηφιακών δεξιοτήτων των μελών της πανεπιστημιακής κοινότητας,
ε) ο σχεδιασμός και η υλοποίηση προγραμμάτων, δράσεων, σεμιναρίων, ενημερωτικού χαρακτήρα εκδηλώσεων και άλλων συναφών δραστηριοτήτων και πρωτοβουλιών, σε συνεργασία με φορείς του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143) ή κοινωνικούς φορείς, με σκοπό την ανάπτυξη των ψηφιακών δεξιοτήτων του διδακτικού και διοικητικού προσωπικού του Α.Ε.Ι.,
στ) η ανάπτυξη νέων μεθόδων εξ αποστάσεως εκπαίδευσης για την οργάνωση και λειτουργία προγραμμάτων σπουδών τυπικής εκπαίδευσης, όπου προβλέπεται η εξ αποστάσεως εκπαίδευση, καθώς και επιμορφωτικών προγραμμάτων διά βίου μάθησης του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.),
ζ) ο καθορισμός της πολιτικής της προστασίας δεδομένων προσωπικού χαρακτήρα εντός του Α.Ε.Ι.,
η) κάθε άλλη αρμοδιότητα που καθορίζεται από τον Εσωτερικό Κανονισμό και σχετίζεται με το αντικείμενο της Επιτροπής.
4. Κατά την άσκηση των αρμοδιοτήτων της η Επιτροπή συνεργάζεται με τους επικεφαλής των ακαδημαϊκών μονάδων, τους επικεφαλής των προγραμμάτων σπουδών, το Κέντρο Υποστήριξης Διδασκαλίας και Μάθησης του Ιδρύματος και το Κ.Ε.ΔΙ.ΒΙ.Μ., καθώς και με όλους τους εμπλεκόμενους φορείς της Πολιτείας.
Άρθρο 222
Επιτροπή Μεταφοράς Τεχνολογίας, Καινοτομίας και Νεοφυούς Επιχειρηματικότητας
1. Με απόφαση του Συμβουλίου Διοίκησης συγκροτείται η Επιτροπή Μεταφοράς Τεχνολογίας, Καινοτομίας και Νεοφυούς Επιχειρηματικότητας. Η Επιτροπή αποτελεί συμβουλευτικό όργανο του Ανώτατου Εκπαιδευτικού Ιδρύματος (Α.Ε.Ι.) και έχει ως αποστολή τη διαρκή παρακολούθηση των θεμάτων που σχετίζονται με τη μεταφορά τεχνολογίας, την καινοτομία και τη διασύνδεση του Α.Ε.Ι. και των μελών της πανεπιστημιακής κοινότητας με την κοινωνία και την οικονομία και τη διαμόρφωση προτάσεων για τη χάραξη πολιτικών σε θέματα του αντικειμένου της. Η θητεία της Επιτροπής είναι διετής.
2. Η Επιτροπή αποτελείται κατ’ ελάχιστον από πέντε (5) μέλη και ο ακριβής αριθμός των μελών της καθορίζεται στον Εσωτερικό Κανονισμό του Α.Ε.Ι., σύμφωνα με τις ανάγκες κάθε Α.Ε.Ι. Τα μέλη της Επιτροπής δύναται να προέρχονται από μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.), Επισκέπτες Καθηγητές ή Ερευνητές του άρθρου 171 και Ερευνητές επί συμβάσει του άρθρου 172 του Α.Ε.Ι., με εξειδίκευση ή εμπειρία σε θέματα μεταφοράς τεχνολογίας, καινοτομίας και νεοφυούς επιχειρηματικότητας. Στις συνεδριάσεις της Επιτροπής μετέχει ο επικεφαλής της Μονάδας Μεταφοράς Τεχνολογίας και Καινοτομίας χωρίς δικαίωμα ψήφου.
3. Αντικείμενο της Επιτροπής είναι η υποβολή εισηγήσεων προς τον Πρύτανη του Α.Ε.Ι. ή τον αρμόδιο ανά περίπτωση Αντιπρύτανη, για θέματα μεταφοράς τεχνολογίας, καινοτομίας και διασύνδεσης του Α.Ε.Ι. και των μελών της πανεπιστημιακής κοινότητας με την κοινωνία και την οικονομία. Ειδικότερα, αρμοδιότητες της Επιτροπής είναι:
α) η υποβολή εισηγήσεων για την πολιτική του Α.Ε.Ι. σε θέματα μεταφοράς τεχνολογίας, καινοτομίας και νεοφυούς επιχειρηματικότητας,
β) η υποστήριξη των οργάνων διοίκησης του Α.Ε.Ι. κατά τη σύνταξη του στρατηγικού σχεδίου και των προγραμματικών συμφωνιών του Α.Ε.Ι. στους τομείς της αρμοδιότητάς της,
γ) η αναζήτηση ενδιαφερόντων ερευνητικών αποτελεσμάτων που παράγονται από ερευνητικές ομάδες εντός του Α.Ε.Ι.,
δ) η υποβολή προτάσεων για την προστασία της διανοητικής ιδιοκτησίας που παράγεται από ερευνητικές ομάδες εντός του Α.Ε.Ι. και την εμπορική αξιοποίηση της έρευνας, τεχνολογίας, τεχνογνωσίας και καινοτομίας που παράγονται,
ε) η κατάρτιση σχεδίου του Εσωτερικού Κανονισμού της Μονάδας Μεταφοράς Τεχνολογίας και Καινοτομίας ή η υποβολή εισήγησης για την τροποποίησή του,
στ) η υποβολή γνώμης για την ίδρυση εταιρειών τεχνοβλαστών (spin off), εφόσον ζητείται από τα όργανα διοίκησης του Α.Ε.Ι.,
ζ) η συνεργασία με την Επιτροπή Ερευνών για θέματα που άπτονται των αρμοδιοτήτων της,
η) η ανάληψη πρωτοβουλιών για τον σχεδιασμό και την υλοποίηση δράσεων, σεμιναρίων, επιστημονικών ημερίδων, εκδηλώσεων, θερινών ή χειμερινών σχολείων και άλλων συναφών δράσεων και πρωτοβουλιών, σε συνεργασία με το Κέντρο Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) του Α.Ε.Ι. και φορείς του δημόσιου ή ιδιωτικού τομέα, σε θέματα μεταφοράς τεχνολογίας, καινοτομίας, νεοφυούς επιχειρηματικότητας και ενίσχυσης της διασύνδεσης του Α.Ε.Ι. και των μελών της πανεπιστημιακής κοινότητας, και ιδίως των φοιτητών, με τους παραγωγικούς φορείς της χώρας,
θ) η παροχή τεχνογνωσίας, η μεταφορά καλών πρακτικών, η εξεύρεση καινοτόμων ιδεών, η ανάπτυξη δημιουργικότητας και καινοτομίας και η διασύνδεση των φοιτητών με τους παραγωγικούς φορείς της ημεδαπής,
ι) η οργάνωση δράσεων συμβουλευτικής καθοδήγησης (mentoring) και η υποστήριξη της εκπόνησης επιχειρηματικών σχεδίων (business plans) από τους φοιτητές του Α.Ε.Ι. και τα μέλη των ερευνητικών ομάδων του Α.Ε.Ι.,
ια) η προσέλκυση χρηματοδοτήσεων για την εκπόνηση βιομηχανικής έρευνας εντός του Α.Ε.Ι.,
ιβ) η διεξαγωγή διαγωνισμών που προάγουν την αριστεία και ενισχύουν τον υγιή συναγωνισμό στην έρευνα και την καινοτομία μεταξύ των μελών της πανεπιστημιακής κοινότητας,
ιγ) η συνεργασία με την ανώνυμη Εταιρεία με την επωνυμία «Εθνικό Μητρώο Νεοφυών Επιχειρήσεων Α.Ε.» του άρθρου 72 του ν. 4914/2022 (Α’ 61) για θέματα που εμπίπτουν στις αρμοδιότητές της,
ιδ) η υποβολή εισηγήσεων προς τα όργανα διοίκησης του Α.Ε.Ι. για θέματα που αφορούν στη διαμόρφωση της πολιτικής του Α.Ε.Ι. στους τομείς που σχετίζονται με την Εθνική Στρατηγική για την Έξυπνη Εξειδίκευση και την Εθνική Στρατηγική Έρευνας, Τεχνολογικής Ανάπτυξης και Καινοτομίας,
ιε) η υποστήριξη της ίδρυσης και λειτουργίας θερμοκοιτίδας επιχειρήσεων και τεχνολογικού και επιστημονικού πάρκου του Α.Ε.Ι., με σκοπό τη δημιουργία ενός οικοσυστήματος αλληλεπίδρασης του Α.Ε.Ι. με τις επιχειρήσεις της ημεδαπής και αλλοδαπής,
ιστ) η αναζήτηση επενδυτικών αγγέλων (business angels) και κεφαλαίων επιχειρηματικών συμμετοχών για την ίδρυση νεοφυών επιχειρήσεων των φοιτητών του Α.Ε.Ι. και των μελών των ερευνητικών ομάδων για την εμπορική αξιοποίηση καινοτόμων ιδεών και τεχνολογιών,
ιζ) κάθε άλλη αρμοδιότητα που καθορίζεται στον Εσωτερικό Κανονισμό του Α.Ε.Ι. και σχετίζεται με το αντικείμενο της Επιτροπής.
ΚΕΦΑΛΑΙΟ ΚΣΤ’
ΘΕΣΜΙΚΑ ΕΡΓΑΛΕΙΑ
Άρθρο 223
Εσωτερικός Κανονισμός Λειτουργίας
1. Με απόφαση της Συγκλήτου, ύστερα από εισήγηση του Πρύτανη, καταρτίζεται ο Εσωτερικός Κανονισμός Λειτουργίας του Ανώτατου Εκπαιδευτικού Ιδρύματος (Α.Ε.Ι.).
2. Με τον Εσωτερικό Κανονισμό Λειτουργίας του Α.Ε.Ι. καθορίζονται θέματα εσωτερικής λειτουργίας του Α.Ε.Ι. και ιδίως:
α) θέματα σχετικά με την οργάνωση των προγραμμάτων σπουδών πρώτου, δεύτερου και τρίτου κύκλου, όπως ο ειδικότερος τρόπος και η διαδικασία εξετάσεων και άλλων μεθόδων αξιολόγησης των φοιτητών, οι ειδικότεροι τύποι των τίτλων που απονέμονται ανά πρόγραμμα σπουδών και των τίτλων κατεύθυνσης ανά πρόγραμμα σπουδών, η διαδικασία ορκωμοσίας των πτυχιούχων, οι προϋποθέσεις συμμετοχής των φοιτητών στις εξεταστικές περιόδους, οι όροι και η διαδικασία επανεξέτασης των φοιτητών, η ποσοστιαία αναλογία μεταξύ υποχρεωτικών και μαθημάτων επιλογής, υποχρεωτικής ή ελεύθερης, στο πρόγραμμα σπουδών,
β) υποχρεώσεις και δικαιώματα των φοιτητών πρώτου, δεύτερου και τρίτου κύκλου σπουδών, η συμβουλευτική υποστήριξη φοιτητών σε θέματα σπουδών και επαγγελματικής αποκατάστασης, καθώς και θέματα σχετικά με την υποστήριξη φοιτητών με αναπηρία ή εκπαιδευτικές ανάγκες,
γ) ζητήματα σχετικά με την αξιολόγηση των φοιτητών για το διδακτικό έργο που παρέχεται από το τακτικό και έκτακτο διδακτικό προσωπικό του Α.Ε.Ι.,
δ) θέματα σχετικά με τους όρους και τις προϋποθέσεις κατάταξης των πτυχιούχων Α.Ε.Ι. μετά από κατατακτήριες εξετάσεις, τη διαδικασία αναγνώρισης πιστωτικών μονάδων από την επιτυχή παρακολούθηση μαθημάτων άλλων προγραμμάτων σπουδών Α.Ε.Ι., καθώς και τη διαδικασία υποβολής και εξέτασης των αιτήσεων φοιτητών σε πρόγραμμα εσωτερικής κινητικότητας,
ε) τα ειδικότερα θέματα οργάνωσης και λειτουργίας των οργάνων διοίκησης και όλων των υπηρεσιών του ιδρύματος,
στ) η διαδικασία κατάρτισης του ετήσιου απολογισμού για κάθε όργανο διοίκησης για το οποίο προβλέπεται η εκπόνηση απολογισμού,
ζ) η διαδικασία απονομής τιμητικών ακαδημαϊκών τίτλων,
η) οι κανόνες τελετουργικού ή εθιμοτυπικού χαρακτήρα και δημόσιων σχέσεων,
θ) οι κανόνες οργάνωσης και λειτουργίας της βιβλιοθήκης, των κλινικών, εργαστηρίων και μουσείων του ιδρύματος, καθώς και των λοιπών ακαδημαϊκών και ερευνητικών μονάδων και δομών του,
ι) οι ειδικότεροι όροι, οι προϋποθέσεις και η διαδικασία χορήγησης υποτροφιών ανταποδοτικών ή μη προς τους φοιτητές των Α.Ε.Ι., βάσει κοινωνικοοικονομικών κριτηρίων και αριστείας σε ακαδημαϊκό, επιστημονικό και ερευνητικό πεδίο,
ια) ειδικότερα θέματα σχετικά με την προστασία και ασφάλεια των φοιτητών, του διδακτικού και λοιπού προσωπικού του ιδρύματος, καθώς και τη φύλαξη του ιδρύματος και της περιουσίας του,
ιβ) κάθε θέμα που σχετίζεται με την οργάνωση, λειτουργία και διαδικασία λήψης αποφάσεων μονομελών και συλλογικών οργάνων και Επιτροπών του ιδρύματος,
ιγ) ο ελάχιστος αριθμός των μελών Διδακτικού Ερευνητικού Προσωπικού (Δ.Ε.Π.) που πρέπει να υπηρετούν ανά Τομέα και τα κριτήρια σύστασης Τομέων,
ιδ) θέματα που σχετίζονται με την επιλογή και απασχόληση έκτακτου διδακτικού προσωπικού του Α.Ε.Ι., καθώς και τη διαδικασία απονομής των τίτλων του Ομότιμου και Επίτιμου Καθηγητή από τη Σύγκλητο του Α.Ε.Ι.,
ιε) θέματα που σχετίζονται με την υπηρεσιακή κατάσταση, τη διαδικασία επιλογής, τα δικαιώματα και τις υποχρεώσεις του τακτικού και έκτακτου διδακτικού, ερευνητικού και λοιπού προσωπικού,
ιστ) θέματα σχετικά με τη συγκρότηση και λειτουργία Επιτροπών που προβλέπονται στον παρόντα και των επιμέρους Επιτροπών που συγκροτούνται με αποφάσεις των Α.Ε.Ι., καθώς και τη δυνατότητα συγκρότησης τεχνικού συμβουλίου και οικονομικού συμβουλίου του Α.Ε.Ι. και τις αρμοδιότητές τους,
ιζ) λοιπά θέματα κατ’ εφαρμογή του παρόντος.
3. Έως την έκδοση του Εσωτερικού Κανονισμού Λειτουργίας του κάθε Α.Ε.Ι., με απόφαση της Συγκλήτου, δύναται να ρυθμίζονται ειδικότερα θέματα της παρ. 2 κατά το μέτρο που δεν έρχονται σε αντίθεση με τον παρόντα νόμο.
Άρθρο 224
Στρατηγικό Σχέδιο Ιδρύματος
1. Τα Ανώτατα Εκπαιδευτικά Ιδρύματα (Α.Ε.Ι.) καταρτίζουν πολυετές στρατηγικό σχέδιο ακαδημαϊκής ανάπτυξης, σύμφωνα με το πρόγραμμα εθνικής στρατηγικής για την ανώτατη εκπαίδευση του άρθρου 14 του ν. 4653/2020 (Α’ 12), την εθνική στρατηγική για την έρευνα και την καινοτομία, καθώς και τις εξελίξεις και τους κύριους στόχους των δράσεων για την ανώτατη εκπαίδευση στον ευρωπαϊκό και διεθνή χώρο. Το στρατηγικό σχέδιο είναι διάρκειας κατ’ ελάχιστον τεσσάρων (4) ετών. Το στρατηγικό σχέδιο εγκρίνεται με απόφαση του Συμβουλίου Διοίκησης, κατόπιν εισήγησης του Πρύτανη και πρότασης της Επιτροπής Στρατηγικού Σχεδιασμού.
2. Στο στρατηγικό σχέδιο περιγράφεται η στρατηγική του Α.Ε.Ι. για την ανάπτυξή του σε τοπικό, εθνικό, ευρωπαϊκό και διεθνές επίπεδο, σύμφωνα με την ιδιαίτερη φυσιογνωμία του και την αποστολή του στους διάφορους τομείς δραστηριότητάς του, όπως την εκπαιδευτική και ερευνητική πολιτική του Α.Ε.Ι. και των επιμέρους ακαδημαϊκών μονάδων του, την εκπαιδευτική στρατηγική για κάθε κύκλο σπουδών, τη διά βίου μάθηση, την εκπαίδευση και την επιστημονική κατάρτιση, τη συνεχή βελτίωση της διδασκαλίας και της μάθησης, την ενίσχυση της εξωστρέφειας και τη διασύνδεση με την κοινωνία και την οικονομία, την ανάπτυξη συνεργασιών με ιδρύματα και φορείς της αλλοδαπής, την καινοτομία και την αναβάθμιση της ποιότητας και της προσβασιμότητας του ακαδημαϊκού περιβάλλοντος. Το σχέδιο περιλαμβάνει τους βραχυπρόθεσμους και μεσοπρόθεσμους στόχους στους τομείς που επιθυμεί να αναπτυχθεί το Α.Ε.Ι., καθώς και τις δράσεις και τα μέσα που προτείνονται για την υλοποίησή τους, όπως την προσέλκυση νέων χρηματοδοτικών εργαλείων, την αξιοποίηση των διαθέσιμων πόρων του Α.Ε.Ι., την αναβάθμιση των υποδομών και του εξοπλισμού του Α.Ε.Ι. και την προσέλκυση επιστημονικού προσωπικού με υψηλά προσόντα. Στο στρατηγικό σχέδιο περιλαμβάνονται η στρατηγική του Α.Ε.Ι. για την ισότιμη πρόσβαση των ατόμων με αναπηρία και των ατόμων με ειδικές εκπαιδευτικές ανάγκες, η στρατηγική του Α.Ε.Ι. για τον ψηφιακό μετασχηματισμό και την αναβάθμιση των ψηφιακών υποδομών του Α.Ε.Ι., καθώς και η στρατηγική για την αειφόρο ανάπτυξη του Α.Ε.Ι., που εξειδικεύεται στα σχέδια των άρθρων 226 έως 228.
3. Για την υλοποίηση του στρατηγικού σχεδίου ανά ακαδημαϊκή ή διοικητική μονάδα του Α.Ε.Ι. καταρτίζεται επιχειρησιακό σχέδιο, στο οποίο εξειδικεύεται η πολιτική του στρατηγικού σχεδίου του Α.Ε.Ι. ανά επιμέρους μονάδα και περιλαμβάνονται ετήσιο πρόγραμμα στοχοθεσίας, ο προγραμματισμός υλοποίησης κάθε στόχου και τα μέτρα για την υλοποίησή του.
4. Το στρατηγικό σχέδιο δύναται να αναμορφώνεται κατά τη διάρκεια ισχύος του σύμφωνα με τις ανάγκες και τις συνθήκες που ισχύουν, καθώς και τις μεταβολές στην εθνική στρατηγική για την ανώτατη εκπαίδευση του άρθρου 14 του ν. 4653/2020, την εθνική στρατηγική για την έρευνα και την καινοτομία, καθώς και τις εξελίξεις στην ανώτατη εκπαίδευση στον ευρωπαϊκό και διεθνή χώρο.
Άρθρο 225
Σχέδιο ασφάλειας και προστασίας
1. Τα Ανώτατα Εκπαιδευτικά Ιδρύματα (Α.Ε.Ι.) εφαρμόζουν τεχνικά ή άλλα αναγκαία μέτρα για την τήρηση της τάξης και της ασφάλειας εντός των χώρων τους, καθώς και για την προστασία της ζωής και της σωματικής ακεραιότητας του διδακτικού, διοικητικού και λοιπού προσωπικού, των φοιτητών και τρίτων φυσικών προσώπων - επισκεπτών και για την προστασία της ακίνητης και κινητής περιουσίας των Α.Ε.Ι.
2. Κάθε Α.Ε.Ι., με κριτήριο το μέγεθός του, τις ιδιαίτερες ανάγκες, τη συχνότητα εμφάνισης παραβατικών συμπεριφορών και τη διαβάθμιση του επιπέδου ασφάλειας και προστασίας του, τοποθετεί ηλεκτρονικά και λοιπά συστήματα ασφάλειας που καλύπτουν μέρος ή το σύνολο των εσωτερικών και εξωτερικών χώρων του. Ως τέτοια συστήματα λογίζονται ιδίως: α) μέσα επιτήρησης με τη λήψη ή καταγραφή εικόνας και ήχου σε εσωτερικούς και εξωτερικούς χώρους του Α.Ε.Ι., β) ηλεκτρονικά μηχανήματα ανίχνευσης απαγορευμένων αντικειμένων και ουσιών στις εισόδους εξωτερικών ή εσωτερικών χώρων των Α.Ε.Ι., γ) μέσα ειδοποίησης άμεσου κινδύνου με φωτεινή ένδειξη και ηχητικά, όπως συναγερμός και δ) αισθητήρες ανίχνευσης κίνησης και αποσυναρμολόγησης. Πέραν των τεχνικών ή τεχνολογικών μέτρων ασφάλειας της παρούσας, κάθε Α.Ε.Ι. δύναται να λαμβάνει μέτρα που συμβάλλουν στην ενίσχυση του επιπέδου ασφάλειας και προστασίας, όπως η εφαρμογή φωτισμού ασφάλειας σε εξωτερικούς χώρους του Α.Ε.Ι., καθώς και η πρόσληψη προσωπικού ασφαλείας. Η εγκατάσταση και λειτουργία των τεχνικών μέτρων της περ. α) εντός των Α.Ε.Ι. επιτρέπεται μόνο για την πρόληψη και αντιμετώπιση των αξιόποινων πράξεων που προβλέπονται στα κεφάλαια έκτο, δέκατο τρίτο, δέκατο πέμπτο, δέκατο έκτο, δέκατο όγδοο, δέκατο ένατο και εικοστό τρίτο του Ειδικού Μέρους του Ποινικού Κώδικα (ν. 4619/2019, Α’ 95) και τα κακουργήματα της νομοθεσίας περί εξαρτησιογόνων ουσιών. Αντικείμενο της αντιμετώπισης του προηγούμενου εδαφίου συνιστά και η απόδειξη τέλεσης αξιόποινων πράξεων και ταυτοποίησης του δράστη.
3. Σε κάθε Α.Ε.Ι. εγκαθίσταται «Κέντρο Ελέγχου και Λήψης Σημάτων και Εικόνων», το οποίο συνδέεται με όλα τα τεχνολογικά συστήματα ασφάλειας και επικοινωνιών που εγκαθίστανται και λειτουργούν εντός του Α.Ε.Ι., η λειτουργία του οποίου υποστηρίζεται από το προσωπικό της Μονάδας Ασφαλείας και Προστασίας και το προσωπικό του άρθρου 18 του ν. 4777/2021 (Α’ 25). Η απόφαση για την εγκατάσταση και λειτουργία του «Κέντρου Ελέγχου και Λήψης Σημάτων και Εικόνων» εκδίδεται ύστερα από διενέργεια Μελέτης Εκτίμησης Αντικτύπου σχετικά με την προστασία των δεδομένων προσωπικού χαρακτήρα σύμφωνα με το άρθρο 35 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (Γενικός Κανονισμός για την Προστασία Δεδομένων - Γ.Κ.Π.Δ., L 119) και το άρθρο 65 του ν. 4624/2019 (Α’ 137). Η απόφαση δεν μπορεί να έχει χρονική ισχύ ανώτερη της τριετίας και υπόκειται σε περιοδική αξιολόγηση και επικαιροποίηση, σύμφωνα με τις προτάσεις του Υπευθύνου Προστασίας Δεδομένων. Η Μελέτη Εκτίμησης Αντικτύπου διενεργείται από τον Υπεύθυνο Επεξεργασίας και ολοκληρώνεται υποχρεωτικά το αργότερο δεκαπέντε (15) ημέρες πριν από την έναρξη χρήσης των συστημάτων ασφάλειας της παρ. 2 και την επεξεργασία των δεδομένων προσωπικού χαρακτήρα του παρόντος.
4. Με απόφαση του Συμβουλίου Διοίκησης, που εκδίδεται ύστερα από εισήγηση της Επιτροπής Ασφάλειας και Προστασίας του άρθρου 219, εγκρίνεται σχέδιο ασφάλειας και προστασίας του Α.Ε.Ι., στο οποίο περιλαμβάνονται όλα τα τεχνικά και άλλα αναγκαία μέτρα ασφάλειας του Α.Ε.Ι. για την ενίσχυση του επιπέδου ασφάλειας και προστασίας, το χρονοδιάγραμμα και οι χώροι εφαρμογής. Το σχέδιο ασφάλειας και προστασίας επικαιροποιείται σύμφωνα με τις ανάγκες και τις ιδιαιτερότητες κάθε Α.Ε.Ι. Η απόφαση κοινοποιείται στον Υπουργό Παιδείας και Θρησκευμάτων, τηρείται στο αρχείο του Α.Ε.Ι. υπό την ευθύνη του Πρύτανη και εξαιρείται της υποχρέωσης δημοσίευσής της στο πρόγραμμα «ΔΙΑΥΓΕΙΑ».
5. Για την υλοποίηση των σκοπών του παρόντος, τα Α.Ε.Ι. ενεργούν υπό την ιδιότητα του Υπευθύνου Επεξεργασίας σύμφωνα με την περ. 7 του άρθρου 4 του Γ.Κ.Π.Δ., λαμβάνουν όλα τα απαραίτητα τεχνικά και οργανωτικά μέτρα για την προστασία των δεδομένων προσωπικού χαρακτήρα σύμφωνα με το άρθρο 25 του Γ.Κ.Π.Δ., και υπόκεινται σε όλες τις υποχρεώσεις που απορρέουν από την ιδιότητά του αυτή. Η Ελληνική Αστυνομία, εφόσον στο Α.Ε.Ι. έχει διατεθεί προσωπικό των Ομάδων Προστασίας Πανεπιστημιακών Ιδρυμάτων (Ο.Π.Π.Ι.), ενεργεί ως Υπεύθυνος Επεξεργασίας για επεξεργασία δεδομένων προσωπικού χαρακτήρα για τους σκοπούς της παρ. 4 του άρθρου 18 του ν. 4777/2021. Οι Υπεύθυνοι Επεξεργασίας λαμβάνουν όλα τα απαραίτητα τεχνικά και οργανωτικά μέτρα για την προστασία των δεδομένων προσωπικού χαρακτήρα ήδη από τον σχεδιασμό και εξ ορισμού, και υπόκεινται σε όλες τις εκ της ως άνω ιδιότητάς τους απορρέουσες υποχρεώσεις. Οι λεπτομέρειες για τη συμμόρφωση εκάστου προς τις υποχρεώσεις που απορρέουν από την κείμενη νομοθεσία, ιδίως όσον αφορά στα καθήκοντά τους για την ικανοποίηση των δικαιωμάτων των υποκειμένων των δεδομένων, για την ενημέρωσή τους, ως προς τη λήψη των κατάλληλων τεχνικών και οργανωτικών μέτρων και κάθε άλλο συναφές ζήτημα καθορίζονται με Μνημόνιο Συνεργασίας, που επικυρώνεται με κοινή απόφαση των συναρμόδιων Υπουργών και δημοσιεύεται στην Εφημερίδα της Κυβερνήσεως.
6. Τα βασικά χαρακτηριστικά της επεξεργασίας των δεδομένων προσωπικού χαρακτήρα είναι τα ακόλουθα:
α) Ως Υπεύθυνοι Επεξεργασίας ορίζονται το Α.Ε.Ι. και η Ελληνική Αστυνομία, αντιστοίχως, εφόσον στο Α.Ε.Ι. έχει διατεθεί προσωπικό των Ο.Π.Π.Ι.
β) Οι σκοποί επεξεργασίας των δεδομένων προσωπικού χαρακτήρα καθορίζονται στην παρ. 1 του παρόντος και στην παρ. 4 του άρθρου 18 του ν. 4777/2021, αντιστοίχως.
γ) Τα εν λόγω συστήματα δεν καταγράφουν τις πανεπιστημιακές παραδόσεις, τις αίθουσες διδασκαλίας, καθώς και τους χώρους εργασίας του διδακτικού και διοικητικού προσωπικού.
δ) Το Α.Ε.Ι. υπόκειται στις υποχρεώσεις που απορρέουν από τα άρθρα 37 έως 39 του Γ.Κ.Π.Δ. και 6 έως 8 του ν. 4624/2019 αναφορικά με τον ορισμό Υπευθύνου Προστασίας Δεδομένων.
ε) Τα δεδομένα που υποβάλλονται σε επεξεργασία, ο χρόνος τήρησης και οι αποδέκτες αυτών καθορίζονται με προεδρικό διάταγμα, που εκδίδεται με πρόταση του Υπουργού Παιδείας και Θρησκευμάτων.
7. Κατά τη διαμόρφωση και υλοποίηση του παρόντος τα Α.Ε.Ι. και η Ελληνική Αστυνομία αντιστοίχως μεριμνούν για την εφαρμογή και τήρηση του συνόλου των υποχρεώσεων που απορρέουν από τον Γ.Κ.Π.Δ., την Οδηγία (EE) 2016/680 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας δεδομένων προσωπικού χαρακτήρα από αρμόδιες αρχές για τους σκοπούς της πρόληψης, διερεύνησης, ανίχνευσης ή δίωξης ποινικών αδικημάτων ή της εκτέλεσης ποινικών κυρώσεων και για την ελεύθερη κυκλοφορία των δεδομένων αυτών και την κατάργηση της απόφασης πλαίσιο 2008/977/ΔΕΥ του Συμβουλίου (L 119) και τον ν. 4624/2019.
8. Για την αποτελεσματική προστασία των προσωπικών δεδομένων εφαρμόζονται αναλόγως οι εγγυήσεις που προβλέπονται στο π.δ. 75/2020 (Α’ 173).
9. Σε κάθε Α.Ε.Ι. εφαρμόζεται υποχρεωτικά σύστημα ελεγχόμενης πρόσβασης για την τήρηση της τάξης και της ασφάλειας εντός των χώρων τους, καθώς και για την προστασία της ζωής και της σωματικής ακεραιότητας του διδακτικού, διοικητικού και λοιπού προσωπικού, των φοιτητών και τρίτων φυσικών προσώπων - επισκεπτών και της ακίνητης και κινητής περιουσίας των Α.Ε.Ι., καθώς και για την εν γένει εύρυθμη και ομαλή λειτουργία του Α.Ε.Ι. και την απρόσκοπτη διεξαγωγή του διδακτικού, ερευνητικού και διοικητικού έργου. Το σύστημα ελεγχόμενης πρόσβασης εφαρμόζεται κατά την είσοδο σε πανεπιστημιουπόλεις ή λοιπούς εξωτερικούς χώρους των Α.Ε.Ι. Οι πανεπιστημιουπόλεις (campus) των Α.Ε.Ι. περιβάλλονται από περιμετρική περίφραξη ασφαλείας. Εάν δεν είναι δυνατή η εφαρμογή του συστήματος ελεγχόμενης πρόσβασης στους εξωτερικούς χώρους του Α.Ε.Ι. με απόφαση του Συμβουλίου Διοίκησης του Α.Ε.Ι., το σύστημα ελεγχόμενης πρόσβασης εφαρμόζεται υποχρεωτικά στους εσωτερικούς χώρους του, όπως κτίρια και υποδομές.
10. Με απόφαση του Πρύτανη του Α.Ε.Ι., η οποία εκδίδεται κατόπιν εισήγησης της Επιτροπής Ασφάλειας και Προστασίας του άρθρου 219, εγκρίνεται ο κανονισμός ελεγχόμενης πρόσβασης του οικείου Α.Ε.Ι. και τίθεται σε λειτουργία το σύστημα ελεγχόμενης πρόσβασης. Στον κανονισμό καθορίζονται κατ’ ελάχιστον τα ακόλουθα στοιχεία:
α) οι εσωτερικοί και εξωτερικοί χώροι του Α.Ε.Ι., οι οποίοι εξαιρούνται από την εφαρμογή συστήματος ελεγχόμενης πρόσβασης λόγω της ιδιαιτερότητάς τους, του σκοπού χρήσης τους ή των δραστηριοτήτων που διεξάγονται σε αυτούς, όπως οι αθλητικές εγκαταστάσεις,
β) τα φυσικά πρόσωπα που έχουν δικαίωμα πρόσβασης σε χώρους ελεγχόμενης πρόσβασης του Α.Ε.Ι., όπως τα μέλη Δ.Ε.Π., Εργαστηριακού Διδακτικού Προσωπικού (Ε.ΔΙ.Π.), Ειδικού Εκπαιδευτικού Προσωπικού (Ε.Ε.Π.), Ειδικού Τεχνικού Εργαστηριακού Προσωπικού (Ε.Τ.Ε.Π.), διοικητικό προσωπικό, φοιτητές και ερευνητικό προσωπικό,
γ) η καταγραφή των εσωτερικών ή εξωτερικών χώρων του Α.Ε.Ι. στους οποίους έχουν δικαίωμα ελεγχόμενης πρόσβασης τρίτα φυσικά πρόσωπα, τα οποία δεν συνδέονται με οποιαδήποτε σχέση με το Α.Ε.Ι.,
δ) θέματα σχετικά με την εγκατάσταση και λειτουργία εξοπλισμού ελέγχου πρόσβασης προσώπων, οχημάτων και αντικειμένων κατά την είσοδο σε κτίρια και λοιπές κρίσιμες υποδομές των Α.Ε.Ι.,
ε) οι μέθοδοι ελέγχου ταυτοπροσωπίας φυσικών προσώπων για την είσοδό τους σε χώρους ελεγχόμενης πρόσβασης και καταγραφής των προσωπικών στοιχείων τρίτων φυσικών προσώπων, ο χρόνος τήρησης των προσωπικών δεδομένων των φυσικών προσώπων και οι αποδέκτες αυτών,
στ) η διαβάθμιση του επιπέδου ελέγχου ασφάλειας για την πρόσβαση σε χώρους που κρίνονται ιδιαίτερης σημασίας για τη λειτουργία του Α.Ε.Ι., όπως τα κτίρια διοίκησης, του Ε.Λ.Κ.Ε. ή εργαστήρια με ακριβό εξοπλισμό,
ζ) τα αρμόδια όργανα και η διαδικασία χορήγησης αδειών πρόσβασης σε τρίτους,
η) τα τεχνικά και οργανωτικά μέτρα για την προστασία των προσωπικών δεδομένων των υποκειμένων ήδη από τον σχεδιασμό και εξ ορισμού.
Άρθρο 226
Σχέδιο για την ισότιμη πρόσβαση των ατόμων με αναπηρία και των ατόμων με ειδικές εκπαιδευτικές ανάγκες
1. Τα Ανώτατα Εκπαιδευτικά Ιδρύματα (Α.Ε.Ι.) εφαρμόζουν όλα τα αναγκαία μέτρα για ισότιμη πρόσβαση στην ανώτατη εκπαίδευση του διδακτικού, διοικητικού και λοιπού προσωπικού, των φοιτητών και τρίτων φυσικών προσώπων - επισκεπτών με αναπηρία και ειδικές εκπαιδευτικές ανάγκες. Για τον σκοπό αυτόν τα Α.Ε.Ι. καταρτίζουν και υλοποιούν σχέδιο ισότιμης πρόσβασης των ατόμων με αναπηρία και των ατόμων με ειδικές εκπαιδευτικές ανάγκες στην ανώτατη εκπαίδευση που περιλαμβάνει μέτρα ιδίως για: α) τη φυσική προσβασιμότητα των χώρων και των κτιρίων, β) την πρόσβαση στην εκπαιδευτική διαδικασία και τις λοιπές εκπαιδευτικές δραστηριότητες, γ) την ηλεκτρονική προσβασιμότητα, δ) την υποστήριξη της ένταξης στην αγορά εργασίας, ε) την ισότιμη συμμετοχή στην εν γένει ακαδημαϊκή ζωή. Στο σχέδιο περιλαμβάνονται όλα τα αναγκαία μέτρα για την ισότιμη πρόσβαση των ατόμων με αναπηρία και των ατόμων με ειδικές εκπαιδευτικές ανάγκες στα Α.Ε.Ι., σύμφωνα με τις ανάγκες κάθε Α.Ε.Ι.
2. Το σχέδιο για την ισότιμη πρόσβαση των ατόμων με αναπηρία και των ατόμων με ειδικές εκπαιδευτικές ανάγκες εγκρίνεται με απόφαση του Συμβουλίου Διοίκησης, κατόπιν πρότασης της Επιτροπής Ισότιμης Πρόσβασης των ατόμων με αναπηρία και των ατόμων με ειδικές εκπαιδευτικές ανάγκες.
Άρθρο 227
Σχέδιο ψηφιακού μετασχηματισμού
Τα Ανώτατα Εκπαιδευτικά Ιδρύματα (Α.Ε.Ι.) σχεδιάζουν και εφαρμόζουν πολιτικές που ενισχύουν την αξιοποίηση των νέων ψηφιακών τεχνολογιών και συμβάλλουν στον ψηφιακό μετασχηματισμό των υπηρεσιών του Α.Ε.Ι., την αναβάθμιση των ψηφιακών τους υποδομών και την ανάπτυξη ψηφιακών δεξιοτήτων του διδακτικού, διοικητικού και λοιπού προσωπικού, καθώς και των φοιτητών των Α.Ε.Ι. Για τον σκοπό αυτόν τα Α.Ε.Ι. καταρτίζουν και υλοποιούν σχέδιο ψηφιακού μετασχηματισμού που αφορά στην ψηφιοποίηση των υπηρεσιών του Α.Ε.Ι. προς τα μέλη της πανεπιστημιακής κοινότητας και τους τρίτους, την αναβάθμιση των ψηφιακών υποδομών του Α.Ε.Ι. και των επιμέρους μονάδων του, την εισαγωγή νέων τεχνολογιών και ψηφιακών λύσεων στην εκπαίδευση και την έρευνα, τον σχεδιασμό και την υλοποίηση προγράμματος σπουδών για τη χορήγηση πιστοποιητικού ψηφιακών δεξιοτήτων και τον σχεδιασμό και την υλοποίηση δράσεων καλλιέργειας ψηφιακών δεξιοτήτων του διδακτικού, διοικητικού και λοιπού προσωπικού του Α.Ε.Ι. Το σχέδιο ψηφιακού μετασχηματισμού εγκρίνεται με απόφαση του Συμβουλίου Διοίκησης, κατόπιν πρότασης της Επιτροπής Ψηφιακού Μετασχηματισμού.
Άρθρο 228
Σχέδιο αειφόρου ανάπτυξης
Τα Ανώτατα Εκπαιδευτικά Ιδρύματα (Α.Ε.Ι.) εφαρμόζουν εκπαιδευτικά, τεχνικά ή άλλα αναγκαία μέτρα για την εφαρμογή των αρχών της αειφορίας, της βιώσιμης ανάπτυξης και της προστασίας του περιβάλλοντος. Για τον σκοπό αυτόν τα Α.Ε.Ι. καταρτίζουν σχέδιο αειφόρου ανάπτυξης που ενσωματώνει τις αρχές της βιώσιμης και αειφόρου ανάπτυξης και μέτρα προστασίας του περιβάλλοντος κατά τη διαχείριση των υποδομών τους και την ενεργειακή τους απόδοση, τη διαχείριση των προμηθειών, των επενδύσεων και των αποβλήτων τους, τη διεξαγωγή έρευνας και την εκτέλεση ερευνητικών έργων/προγραμμάτων, καθώς και την εν γένει λειτουργία των Α.Ε.Ι. και των επιμέρους ακαδημαϊκών μονάδων τους. Στο σχέδιο περιλαμβάνονται όλα τα τεχνικά και άλλα αναγκαία μέτρα που απαιτούνται για την υλοποίηση του σχεδίου. Το σχέδιο αειφόρου ανάπτυξης εγκρίνεται με απόφαση του Συμβουλίου Διοίκησης, κατόπιν εισήγησης του Πρύτανη.
ΚΕΦΑΛΑΙΟ ΚΖ’
ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΕΙΔΙΚΩΝ ΛΟΓΑΡΙΑΣΜΩΝ ΚΟΝΔΥΛΙΩΝ ΕΡΕΥΝΑΣ
Άρθρο 229
Ειδικός Λογαριασμός Κονδυλίων Έρευνας - Σκοπός
1. Σε κάθε Ανώτατο Εκπαιδευτικό Ίδρυμα (Α.Ε.Ι.) λειτουργεί Ειδικός Λογαριασμός Κονδυλίων Έρευνας (Ε.Λ.Κ.Ε.), με αντικείμενο τη διαχείριση και αξιοποίηση των κονδυλίων επιστημονικής έρευνας, εκπαίδευσης, κατάρτισης, τεχνολογικής ανάπτυξης και καινοτομίας, καθώς και την παροχή συναφών υπηρεσιών, προς επίτευξη του σκοπού του.
2. Σκοπός του Ε.Λ.Κ.Ε. είναι η διαχείριση και διάθεση κονδυλίων που προέρχονται από οποιαδήποτε πηγή χρηματοδότησης, όπως αυτές καθορίζονται στο άρθρο 230 και προορίζονται για την κάλυψη δαπανών, οποιουδήποτε είδους, που είναι απαραίτητες για τις ανάγκες εκτέλεσης έργων ερευνητικών, εκπαιδευτικών, επιμορφωτικών, αναπτυξιακών, καθώς και έργων συνεχιζόμενης κατάρτισης, σεμιναρίων και συνεδρίων, παροχής επιστημονικών, τεχνολογικών και καλλιτεχνικών υπηρεσιών, εκπόνησης ειδικών και κλινικών μελετών, εκτέλεσης δοκιμών, μετρήσεων, εργαστηριακών εξετάσεων και αναλύσεων, παροχής γνωμοδοτήσεων, σύνταξης προδιαγραφών για λογαριασμό τρίτων, σχεδιασμού και υλοποίησης επιστημονικών, ερευνητικών, πολιτιστικών και αναπτυξιακών προγραμμάτων, καθώς και άλλων συναφών υπηρεσιών, προς όφελος του Α.Ε.Ι.
3. Ο Ε.Λ.Κ.Ε. είναι διακριτή νομική και οικονομική οντότητα από αυτή του Α.Ε.Ι., χωρίς νομική προσωπικότητα, και αποδίδεται σε αυτόν διαφορετικός Αριθμός Φορολογικού Μητρώου (ΑΦΜ).
Άρθρο 230
Πόροι και χρηματοδοτήσεις των Ειδικών Λογαριασμών Κονδυλίων Έρευνας
1. Οι πόροι που διαχειρίζονται οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) κατατάσσονται στις ακόλουθες κατηγορίες:
α) Εθνικοί πόροι:
αα) κονδύλια από το Πρόγραμμα Δημοσίων Επενδύσεων (εθνικό και συγχρηματοδοτούμενο σκέλος), ιδίως χρηματοδοτήσεις στο πλαίσιο του Εταιρικού Συμφώνου για το Πλαίσιο Ανάπτυξης (ΕΣΠΑ), του Ταμείου Ανάκαμψης και Ανθεκτικότητας, λοιπών προγραμμάτων της Ευρωπαϊκής Ένωσης και προγραμμάτων του Ελληνικού Ιδρύματος Έρευνας και Καινοτομίας,
αβ) χρηματοδοτήσεις για τη συμμετοχή σε ερευνητικά ευρωπαϊκά ανταγωνιστικά προγράμματα από εθνικά κονδύλια (matching funds),
αγ) χρηματοδοτήσεις στο πλαίσιο προγραμματικών συμβάσεων με φορείς του δημόσιου τομέα.
β) Διεθνείς πόροι: χρηματοδοτήσεις έργων από την Ευρωπαϊκή Ένωση, λοιπούς ευρωπαϊκούς και διεθνείς οργανισμούς και φορείς.
γ) Ιδιωτικοί πόροι και χρηματοδοτήσεις:
γα) έσοδα από χρηματοδοτήσεις, χορηγίες, δωρεές, οικονομικές ενισχύσεις, κληροδοτήματα και κάθε είδους εισφορές από φυσικά πρόσωπα, δημόσιους και ιδιωτικούς φορείς της ημεδαπής ή της αλλοδαπής,
γβ) τέλη φοίτησης, δίδακτρα και πάσης φύσης έσοδα από την οργάνωση Ξενόγλωσσων Προγραμμάτων Σπουδών (Ξ.Π.Σ.) πρώτου κύκλου, μεταπτυχιακών προγραμμάτων σπουδών, θερινών και χειμερινών σχολείων και επιμορφωτικών και εκπαιδευτικών προγραμμάτων μέσω του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.),
γγ) έσοδα από την οργάνωση συνεδρίων, ημερίδων και λοιπών συναφών δραστηριοτήτων,
γδ) έσοδα από την παροχή υπηρεσιών των πανεπιστημιακών εργαστηρίων, πανεπιστημιακών ερευνητικών ινστιτούτων και πανεπιστημιακών κλινικών προς τρίτα φυσικά πρόσωπα ή φορείς του ιδιωτικού ή δημόσιου τομέα σύμφωνα με τον εγκεκριμένο Κανονισμό τους, καθώς και έσοδα από παροχή υπηρεσιών προς τρίτους που σχετίζονται με την ερευνητική και λοιπή δραστηριότητα του φορέα,
γε) χρηματοδοτήσεις έργων/προγραμμάτων για την παροχή επιστημονικών, τεχνολογικών και καλλιτεχνικών υπηρεσιών, την εκπόνηση ειδικών και κλινικών μελετών, την εκτέλεση δοκιμών, μετρήσεων, εργαστηριακών εξετάσεων και αναλύσεων, την παροχή γνωμοδοτήσεων, τη σύνταξη προδιαγραφών για λογαριασμό τρίτων φυσικών προσώπων ή δημόσιων και ιδιωτικών φορέων της ημεδαπής ή της αλλοδαπής.
δ) Ίδιοι πόροι:
δα) παρακρατήσεις (overhead) επί των προϋπολογισμών των έργων/προγραμμάτων που επιβάλλονται υπέρ του Ε.Λ.Κ.Ε. του Ανώτατου Εκπαιδευτικού Ιδρύματος (Α.Ε.Ι.) για την οικονομική διαχείριση των έργων/προγραμμάτων των περ. α) έως γ),
δβ) έσοδα από εκδόσεις μετά την εκκαθάρισή τους,
δγ) έσοδα από την εμπορική εκμετάλλευση δικαιωμάτων διανοητικής ιδιοκτησίας, προϊόντων μεταφοράς τεχνολογίας-τεχνογνωσίας του Α.Ε.Ι., που προκύπτουν από την εκτέλεση χρηματοδοτούμενων έργων και την εν γένει ερευνητική δραστηριότητα των μελών της πανεπιστημιακής κοινότητας, καθώς και έσοδα από εταιρικά μερίδια και την εν γένει συμμετοχή τους σε εταιρείες έντασης γνώσης,
δδ) έσοδα από τόκους και αξιοποίηση περιουσιακών στοιχείων ακίνητης και κινητής περιουσίας του Ε.Λ.Κ.Ε.,
δε) έσοδα από τις κρατήσεις επί των αμοιβών και την απόδοση ποσοστού επί του εισοδήματος των μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) από την άσκηση επιχειρηματικής δραστηριότητας σύμφωνα με το άρθρο 257,
δστ) έσοδα από την απόδοση ποσοστού επί των αμοιβών που εισπράττονται από τα νοσοκομεία κατά την ολοήμερη λειτουργία τους για ιατρικές επισκέψεις ή πράξεις που γίνονται από πανεπιστημιακούς ιατρούς, σύμφωνα με το άρθρο 9 του ν. 2889/2001 (Α’ 37),
δζ) κρατήσεις επί των αμοιβών των μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.), Ειδικού Τεχνικού Εργαστηριακού Προσωπικού (Ε.Τ.Ε.Π.) από τη συμμετοχή τους σε έργα/προγράμματα των Ε.Λ.Κ.Ε. των Α.Ε.Ι. και των ερευνητικών κέντρων και τεχνολογικών ινστιτούτων του άρθρου 13Α του ν. 4310/2014 (Α’ 258), των Ερευνητικών Πανεπιστημιακών Ινστιτούτων (Ε.Π.Ι.) και λοιπών ερευνητικών οργανισμών της ημεδαπής,
δη) έσοδα από τα παράβολα που καταβάλλονται υπέρ των Ε.Λ.Κ.Ε. των Α.Ε.Ι.,
δθ) έσοδα που αποδίδονται από τα Ερευνητικά Πανεπιστημιακά Ινστιτούτα στα οποία συμμετέχει το Α.Ε.Ι., σύμφωνα με το άρθρο 271.
2. Οι φορείς χρηματοδότησης που εισφέρουν στον Ε.Λ.Κ.Ε. ή τον επιχορηγούν για την εκτέλεση έργων/προγραμμάτων δύναται να καθορίζουν ειδικότερους όρους σχετικά με την εκτέλεσή τους, όπως το είδος των δαπανών που θα καλυφθούν με τους πόρους που διαθέτουν, την ομάδα έργου, τη χρονική διάρκεια του φυσικού ή/και οικονομικού αντικειμένου του έργου/προγράμματος. Για τα έργα/προγράμματα που χρηματοδοτούνται από ίδιους πόρους, τα εν λόγω στοιχεία καθορίζονται με απόφαση της Επιτροπής Ερευνών.
Άρθρο 231
Επιτροπή Ερευνών
1. Η Επιτροπή Ερευνών του Ειδικού Λογαριασμού Κονδυλίων Έρευνας (Ε.Λ.Κ.Ε.) είναι το αποφασιστικό όργανο του Ε.Λ.Κ.Ε. και είναι διακριτό από τα όργανα διοίκησης του Ανώτατου Εκπαιδευτικού Ιδρύματος (Α.Ε.Ι.). Η Επιτροπή Ερευνών αποτελείται από έναν (1) εκπρόσωπο από κάθε Σχολή, με τον αναπληρωτή του και τον Πρύτανη ή τον Αντιπρύτανη, εάν έχει ανατεθεί ο τομέας της έρευνας σύμφωνα με την παρ. 2 του άρθρου 15 σε έναν από τους Αντιπρυτάνεις, ως Πρόεδρό της. Εάν το Α.Ε.Ι. διαθέτει αριθμό Σχολών ίσο ή μικρότερο των τριών (3), στην Επιτροπή Ερευνών συμμετέχουν δύο (2) εκπρόσωποι με τους αναπληρωτές τους από κάθε Σχολή του Α.Ε.Ι., οι οποίοι προέρχονται κατά το δυνατόν από διαφορετικά Τμήματα. Η Επιτροπή συγκροτείται σε κάθε Α.Ε.Ι. με απόφαση του Συμβουλίου Διοίκησης, κατόπιν εισήγησης του Πρύτανη του Α.Ε.Ι. και πρότασης της Κοσμητείας κάθε Σχολής ως προς τους εκπροσώπους της.
2. Ως εκπρόσωποι κάθε Σχολής στην Επιτροπή Ερευνών δύναται να υποδεικνύονται μέλη Διδακτικού Ερευνητικού Προσωπικού (Δ.Ε.Π.), που κατά προτεραιότητα ανήκουν στη βαθμίδα του Καθηγητή ή Αναπληρωτή Καθηγητή, διαθέτουν εκτεταμένη εκπαιδευτική και ερευνητική πείρα, που τεκμηριώνεται από δημοσιεύσεις σε επιστημονικά περιοδικά κύρους, βιβλία, μονογραφίες και τη συμμετοχή στη διοίκηση και διαχείριση ερευνητικών και αναπτυξιακών έργων.
3. Τα μέλη της Επιτροπής Ερευνών συνέρχονται σε πρώτη συνεδρίαση ύστερα από πρόσκληση του Προέδρου της. Στη συνεδρίαση αυτή εκλέγεται με μυστική ψηφοφορία μεταξύ των μελών της ο Αντιπρόεδρος της Επιτροπής Ερευνών, ο οποίος αναπληρώνει τον Πρόεδρο αν απουσιάζει ή κωλύεται. Η εκλογική διαδικασία δύναται να διενεργείται και ηλεκτρονικά με τη χρήση του ειδικού πληροφοριακού συστήματος με την ονομασία «Ψηφιακή Κάλπη ΖΕΥΣ» της ανώνυμης εταιρείας του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.).
4. Η Επιτροπή συνεδριάζει ύστερα από πρόσκληση του Προέδρου της οποτεδήποτε κρίνεται αναγκαίο. Δύναται επίσης να συγκληθεί, αν αυτό ζητηθεί από: α) το ένα τρίτο (1/3) των μελών της, β) τη Σύγκλητο του Α.Ε.Ι. και γ) το Συμβούλιο Διοίκησης. Οι συνεδριάσεις της Επιτροπής μπορεί να πραγματοποιούνται μέσω τηλεδιάσκεψης.
5. Η Επιτροπή βρίσκεται σε απαρτία όταν παρίστανται τουλάχιστον τα μισά μέλη της. Οι αποφάσεις της Επιτροπής λαμβάνονται με απόλυτη πλειοψηφία των παρόντων μελών. Αν υπάρχει ισοψηφία, υπερισχύει η ψήφος του Προέδρου.
6. Χρέη γραμματέα της Επιτροπής εκτελεί υπάλληλος της Μονάδας Οικονομικής και Διοικητικής Υποστήριξης (Μ.Ο.Δ.Υ.) του Ε.Λ.Κ.Ε., που καθορίζεται με απόφαση της Επιτροπής Ερευνών.
7. Ο Εκτελεστικός Διευθυντής του Α.Ε.Ι. δύναται να παρίσταται στις συνεδριάσεις της Επιτροπής Ερευνών χωρίς δικαίωμα ψήφου.
Άρθρο 232
Αρμοδιότητες της Επιτροπής Ερευνών
Η Επιτροπή Ερευνών ασκεί τις ακόλουθες αρμοδιότητες:
α) επεξεργάζεται προτάσεις προς τη Σύγκλητο και το Συμβούλιο Διοίκησης (Σ.Δ.) του Ανώτατου Εκπαιδευτικού Ιδρύματος (Α.Ε.Ι.) για την ερευνητική και επιστημονική στρατηγική του Ιδρύματος και τη σύνταξη του στρατηγικού σχεδίου σε θέματα έρευνας και καινοτομίας,
β) καταρτίζει τον Οδηγό Χρηματοδότησης του Ειδικού Λογαριασμού Κονδυλίων Έρευνας (Ε.Λ.Κ.Ε.),
γ) εγκρίνει την υποβολή προτάσεων για τη χρηματοδότηση ερευνητικών έργων, έργων παροχής υπηρεσιών, μελετών και πάσης φύσεως έργων για τα οποία απαιτείται υποβολή πρότασης,
δ) καταρτίζει τον προϋπολογισμό του Ε.Λ.Κ.Ε., τον υποβάλλει αρμοδίως προς έγκριση στο Συμβούλιο Διοίκησης και εγκρίνει τις αναμορφώσεις του,
ε) εγκρίνει την αποδοχή διαχείρισης έργων/προγραμμάτων που εκτελούνται μέσω του Ε.Λ.Κ.Ε., την ομάδα έργου αυτών και τους προϋπολογισμούς τους,
στ) εισηγείται προς το Σ.Δ. τον ετήσιο οικονομικό προϋπολογισμό και απολογισμό του Ε.Λ.Κ.Ε. και τις χρηματοοικονομικές καταστάσεις,
ζ) εισηγείται προς το Συμβούλιο Διοίκησης τον καθορισμό του ύψους του ποσοστού παρακράτησης επί των εσόδων των έργων/προγραμμάτων ανά κατηγορία αυτών σύμφωνα με την παρ. 4 του άρθρου 237 και την κατανομή των ετήσιων εσόδων που προέρχονται από ίδιους πόρους και τη δημιουργία έργων/προγραμμάτων σύμφωνα με το άρθρο 237,
η) παρέχει κάθε αναγκαία ενημέρωση για τις δραστηριότητες του Ε.Λ.Κ.Ε. προς το Σ.Δ. και προς τους φορείς του δημοσίου,
θ) προσλαμβάνει πρόσθετο προσωπικό για την εκτέλεση έργων/προγραμμάτων που διαχειρίζεται ο Ε.Λ.Κ.Ε., κατόπιν εισήγησης του Επιστημονικού Υπευθύνου, σύμφωνα με τη διαδικασία των άρθρων 243 έως 245,
ι) αποδέχεται τις κάθε είδους επιχορηγήσεις, χρηματοδοτήσεις, δωρεές και εισφορές τρίτων στον Ε.Λ.Κ.Ε., καθορίζει τους ειδικότερους όρους αποδοχής και διάθεσής τους, όταν αυτοί δεν καθορίζονται από συμβατικές υποχρεώσεις, και εγκρίνει τη σύναψη των πάσης φύσεως συμβάσεων με φυσικά ή νομικά πρόσωπα στο πλαίσιο των έργων και προγραμμάτων που υλοποιεί ο Ε.Λ.Κ.Ε.,
ια) αναζητεί πηγές χρηματοδότησης του Ε.Λ.Κ.Ε. και ενεργεί κάθε πράξη που είναι απαραίτητη για την εξασφάλιση πόρων,
ιβ) χορηγεί υποτροφίες, σύμφωνα με τον Οδηγό Χρηματοδότησης του Ε.Λ.Κ.Ε.,
ιγ) διενεργεί κάθε αναγκαία πράξη για την εύρυθμη λειτουργία του Ε.Λ.Κ.Ε. και των έργων που αυτός υλοποιεί,
ιδ) συγκροτεί τις Επιτροπές Αξιολόγησης για την επιλογή προσωπικού και την Επιτροπή Ενστάσεων του άρθρου 245.
Άρθρο 233
Πρόεδρος της Επιτροπής Ερευνών - Αρμοδιότητες
1. Πρόεδρος της Επιτροπής Ερευνών, ορίζεται ο Πρύτανης του Ανώτατου Εκπαιδευτικού Ιδρύματος (Α.Ε.Ι.) ή ο Αντιπρύτανης, εφόσον μεταβιβάζεται ο τομέας ευθύνης της έρευνας.
2. Ο Πρόεδρος της Επιτροπής Ερευνών έχει τις ακόλουθες αρμοδιότητες:
α) προΐσταται του Ειδικού Λογαριασμού Κονδυλίων Έρευνας (Ε.Λ.Κ.Ε.), τον εκπροσωπεί δικαστικώς και εξωδίκως, έχει την ευθύνη για την εύρυθμη λειτουργία των υπηρεσιών του και είναι διατάκτης των δαπανών του,
β) συγκαλεί την Επιτροπή Ερευνών, καταρτίζει την ημερήσια διάταξη, προεδρεύει των εργασιών της και δύναται να ορίζει άλλο μέλος της Επιτροπής ως εισηγητή,
γ) υπογράφει όλα τα αναγκαία έγγραφα για την υποβολή προτάσεων, προσφορών και αιτημάτων χρηματοδότησης για ερευνητικά και λοιπά έργα,
δ) υπογράφει τις συμβάσεις με τους φορείς χρηματοδότησης και τα φυσικά ή νομικά πρόσωπα στο πλαίσιο των έργων/προγραμμάτων που υλοποιεί ο Ε.Λ.Κ.Ε.,
ε) υπογράφει τις προσκλήσεις για την επιλογή προσωπικού και τις προκηρύξεις για την προμήθεια ειδών/υπηρεσιών και την εκτέλεση έργων, μετά από έγκριση της Επιτροπής Ερευνών, καθώς και κάθε έγγραφο που είναι απαραίτητο για την εκτέλεση των αποφάσεων της Επιτροπής Ερευνών,
στ) αναλαμβάνει υποχρεώσεις σε βάρος των πιστώσεων του προϋπολογισμού του Ε.Λ.Κ.Ε. και υπογράφει τις αποφάσεις ανάληψης υποχρέωσης,
ζ) εκδίδει τις αποφάσεις απευθείας ανάθεσης για τη σύναψη δημόσιων συμβάσεων,
η) εγκρίνει τις αναμορφώσεις των προϋπολογισμών έργων/προγραμμάτων, κατόπιν εισήγησης του Επιστημονικού Υπευθύνου,
θ) εγκρίνει, κατόπιν εισήγησης του Επιστημονικού Υπευθύνου, την ανανέωση ή παράταση συμβάσεων απασχόλησης του πρόσθετου προσωπικού, η απασχόληση του οποίου έχει εγκριθεί με απόφαση της Επιτροπής Ερευνών,
ι) εγκρίνει τη χορήγηση προκαταβολών προς τα μέλη της ομάδας έργου σύμφωνα με το άρθρο 253, κατόπιν εισήγησης του Επιστημονικού Υπευθύνου,
ια) εγκρίνει τη διενέργεια μετακινήσεων για τα έργα/προγράμματα που χρηματοδοτούνται από εθνικούς πόρους,
ιβ) εγκρίνει τη χορήγηση ταμειακής διαχειριστικής διευκόλυνσης σε έργα/προγράμματα σύμφωνα με τον Οδηγό Χρηματοδότησης,
ιγ) εισηγείται προς την Επιτροπή Ερευνών την ετήσια κατανομή των ίδιων πόρων της περ. δ) του άρθρου 230, σύμφωνα με το άρθρο 237.
3. Ο Πρόεδρος της Επιτροπής Ερευνών μπορεί, με πράξη του:
α) να εξουσιοδοτεί άλλο μέλος της Επιτροπής, για την υπογραφή των εγγράφων της παρ. 2,
β) να μεταβιβάζει την αρμοδιότητα υπογραφής υπηρεσιακών εγγράφων που σχετίζονται με την οργάνωση και λειτουργία της Μονάδας Οικονομικής και Διοικητικής Υποστήριξης (Μ.Ο.Δ.Υ.) του Ε.Λ.Κ.Ε., τα οποία δεν εμπίπτουν στο πεδίο της παρ. 2, προς τους Προϊσταμένους των οργανικών μονάδων της Μ.Ο.Δ.Υ.
Άρθρο 234
Επιστημονικός Υπεύθυνος
1. Ως Επιστημονικοί Υπεύθυνοι έργων/προγραμμάτων δύναται να ορίζονται: α) μέλη Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), β) μέλη Ειδικού Εκπαιδευτικού Προσωπικού (Ε.Ε.Π.) του Α.Ε.Ι., γ) μέλη Εργαστηριακού Διδακτικού Προσωπικού (Ε.ΔΙ.Π.) του Α.Ε.Ι., δ) μέλη Ειδικού Τεχνικού Εργαστηριακού Προσωπικού (Ε.Τ.Ε.Π.) του Α.Ε.Ι. που έχουν κατ’ ελάχιστον τίτλο μεταπτυχιακών σπουδών, ε) επισκέπτες Καθηγητές και επισκέπτες Ερευνητές του άρθρου 171, στ) Συνεργαζόμενοι Καθηγητές του άρθρου 169, ζ) Ερευνητές επί συμβάσει του άρθρου 172, η) ομότιμοι Καθηγητές και αφυπηρετήσαντα Μέλη Δ.Ε.Π., θ) μεταδιδάκτορες και ι) εξωτερικοί συνεργάτες κάτοχοι διδακτορικού διπλώματος. Η δυνατότητα να ορίζονται ως Επιστημονικοί Υπεύθυνοι το σύνολο ή μέρος των κατηγοριών του πρώτου εδαφίου, καθώς και οι ειδικότερες προϋποθέσεις για την ανάληψη της επιστημονικής ευθύνης έργων/προγραμμάτων καθορίζονται στον Οδηγό Χρηματοδότησης του Ε.Λ.Κ.Ε.
2. Φυσικά πρόσωπα που έχουν μία (1) από τις ιδιότητες της παρ. 1 μπορούν να καταθέτουν προς την Επιτροπή Ερευνών αίτημα αποδοχής διαχείρισης έργου/προγράμματος ως Επιστημονικοί Υπεύθυνοι, που συνοδεύεται από συνοπτικό συνολικό προϋπολογισμό του προς αποδοχή έργου/προγράμματος, εφόσον η διάρκειά του εκτείνεται πέραν του έτους και αναλυτικό ετήσιο προϋπολογισμό για το τρέχον οικονομικό έτος. Με την απόφαση της Επιτροπής Ερευνών περί αποδοχής του έργου/προγράμματος εγκρίνεται ο ορισμός του Επιστημονικού Υπευθύνου.
3. Ο Επιστημονικός Υπεύθυνος ευθύνεται για την ορθή υλοποίηση και πιστοποίηση του φυσικού αντικειμένου του έργου και για τη σκοπιμότητα και επιλεξιμότητα των δαπανών που συνδέονται με την εκτέλεση του φυσικού αντικειμένου του έργου και παρακολουθεί το οικονομικό αντικείμενό του.
4. Με απόφαση της Επιτροπής Ερευνών δύναται να ορίζεται αναπληρωτής Επιστημονικός Υπεύθυνος του έργου/προγράμματος, εφόσον αυτό κρίνεται αναγκαίο.
5. Ο Επιστημονικός Υπεύθυνος, για την πληρωμή δαπανών του έργου/προγράμματος, στις οποίες περιλαμβάνονται και οι δαπάνες που αφορούν στον ίδιο, υποβάλλει στη Μονάδα Οικονομικής και Διοικητικής Υποστήριξης (Μ.Ο.Δ.Υ.) του Ε.Λ.Κ.Ε. αίτημα πληρωμής που συνοδεύεται με τα δικαιολογητικά που απαιτούνται κάθε φορά για τον έλεγχο, την εκκαθάριση και την πληρωμή των σχετικών δαπανών.
Άρθρο 235
Μονάδα Οικονομικής και Διοικητικής Υποστήριξης του Ειδικού Λογαριασμού Κονδυλίων Έρευνας
1. Σε κάθε Ανώτατο Εκπαιδευτικό Ίδρυμα (Α.Ε.Ι.) στο οποίο λειτουργεί Ειδικός Λογαριασμός Κονδυλίων Έρευνας του άρθρου 229 συνιστάται διοικητική δομή, το επίπεδο και η διοικητική διάρθρωση της οποίας καθορίζονται στον Οργανισμό του Ιδρύματος, με ονομασία «Μονάδα Οικονομικής και Διοικητικής Υποστήριξης» (Μ.Ο.Δ.Υ.) του Ε.Λ.Κ.Ε. Αποστολή της Μονάδας είναι η διοικητική και οικονομική διαχείριση των ερευνητικών έργων/προγραμμάτων που εκτελούνται μέσω του Ε.Λ.Κ.Ε. του Α.Ε.Ι. και η οικονομική διαχείριση των ίδιων πόρων του Ε.Λ.Κ.Ε. του Α.Ε.Ι.
2. Ειδικότερα, αρμοδιότητες της Μ.Ο.Δ.Υ. είναι:
α) η υποστήριξη των οργάνων διοίκησης του Ε.Λ.Κ.Ε. και των Επιστημονικών Υπευθύνων των έργων/προγραμμάτων για την εκπλήρωση της αποστολής του Ε.Λ.Κ.Ε.,
β) η υποβολή εισηγήσεων προς τα όργανα διοίκησης του Ε.Λ.Κ.Ε. για τα θέματα αρμοδιότητας της Μ.Ο.Δ.Υ. και των επιμέρους οργανικών της μονάδων,
γ) η τήρηση των διατυπώσεων δημοσιότητας των αποφάσεων της Επιτροπής Ερευνών και του Προέδρου της Επιτροπής Ερευνών, των λοιπών εγγράφων, πράξεων και συμβάσεων που σχετίζονται με τις δραστηριότητες του Ε.Λ.Κ.Ε., η εκτέλεση των αποφάσεων των οργάνων διοίκησης του Ε.Λ.Κ.Ε. και η παρακολούθηση της τήρησης των διαδικασιών που προβλέπονται στον Οδηγό Χρηματοδότησης και Διαχείρισης,
δ) η κατάρτιση και παρακολούθηση του προϋπολογισμού του Ε.Λ.Κ.Ε. και των αναμορφώσεών του, η παρακολούθηση των προϋπολογισμών των έργων/προγραμμάτων που διαχειρίζεται ο Ε.Λ.Κ.Ε. και η διασφάλιση της ορθής εκτέλεσής τους μέσω της εφαρμογής κατάλληλων ελέγχων και δικλίδων ασφαλείας για την παρακολούθηση των οικονομικών μεγεθών,
ε) η διενέργεια των δημοσιονομικών δεσμεύσεων και η τήρηση του Μητρώου Δεσμεύσεων,
στ) η είσπραξη πάσης φύσεως χρηματοδοτήσεων των έργων/προγραμμάτων που διαχειρίζεται ο Ε.Λ.Κ.Ε. και των ίδιων πόρων του Ε.Λ.Κ.Ε., σύμφωνα με το άρθρο 230, καθώς και η έκδοση τίτλων βεβαίωσης για την είσπραξη απαιτήσεων του Ε.Λ.Κ.Ε., σύμφωνα με τον Κώδικα Είσπραξης Δημοσίων Εσόδων (Κ.Ε.Δ.Ε. ν.δ. 356/1974, Α’ 90),
ζ) ο προσδιορισμός του ύψους των ετήσιων εσόδων του Ε.Λ.Κ.Ε. από ίδιους πόρους και η γνωστοποίηση του ύψους αυτού στην Επιτροπή Ερευνών έως τα τέλη Φεβρουαρίου του επόμενου οικονομικού έτους,
η) η παρακολούθηση των ταμειακών διαχειριστικών διευκολύνσεων σε έργα/προγράμματα του Ε.Λ.Κ.Ε.,
θ) η παρακολούθηση του οικονομικού αντικειμένου των συμβάσεων που συνάπτει ο Ε.Λ.Κ.Ε. με άλλους φορείς,
ι) η διενέργεια των διαδικασιών για τη σύναψη δημοσίων συμβάσεων για την προμήθεια ειδών, την παροχή υπηρεσιών, την εκτέλεση έργων και μελετών σε βάρος των πιστώσεων του προϋπολογισμού έργων/προγραμμάτων που διαχειρίζεται ο Ε.Λ.Κ.Ε., η παρακολούθηση της εκτέλεσης των δημοσίων συμβάσεων και η τήρηση μητρώου προμηθευτών,
ια) η υποστήριξη των διαδικασιών για την επιλογή προσωπικού που απασχολείται σε έργα/προγράμματα του Ε.Λ.Κ.Ε. και η τήρηση μητρώου φυσικών προσώπων που αμείβονται, με οποιαδήποτε συμβατική σχέση, σε βάρος των πιστώσεων του προϋπολογισμού έργων/προγραμμάτων που διαχειρίζεται ο Ε.Λ.Κ.Ε.,
ιβ) ο έλεγχος νομιμότητας και κανονικότητας των δαπανών βάσει των νόμιμων δικαιολογητικών τους σύμφωνα με το άρθρο 254, η εκκαθάριση και η έκδοση ενταλμάτων πληρωμής,
ιγ) ο έλεγχος και η εκκαθάριση αποδοχών, δαπανών μετακίνησης και κάθε είδους αποζημιώσεων για το κάθε είδους προσωπικό που απασχολείται σε έργα/προγράμματα του Ε.Λ.Κ.Ε.,
ιδ) η παρακολούθηση της λογιστικής και διαχειριστικής κίνησης των έργων που διαχειρίζεται ο Ε.Λ.Κ.Ε.,
ιε) η τήρηση των λογιστικών βιβλίων και η σύνταξη των προβλεπόμενων χρηματοοικονομικών καταστάσεων, του απολογισμού και των δημοσιονομικών αναφορών,
ιστ) ο έλεγχος και η εξόφληση των πάσης φύσεως δαπανών, μέσω τραπεζικών επιταγών ή ηλεκτρονικών εντολών μεταφοράς και πίστωσης των λογαριασμών των δικαιούχων, η απόδοση των υπέρ τρίτων κρατήσεων, η διενέργεια συμψηφισμών και η απόδοση στο Δημόσιο και στα οικεία ασφαλιστικά ταμεία των οφειλών των δικαιούχων που αναγράφονται στις σχετικές βεβαιώσεις φορολογικών και ασφαλιστικών οφειλών, η ενημέρωση των δικαιούχων και των φορέων για την έκδοση χρηματικών ενταλμάτων στο όνομά τους και την εξόφλησή τους, καθώς και η τήρηση Μητρώων Κατασχέσεων και Εκχωρήσεων,
ιζ) η χορήγηση φορολογικών βεβαιώσεων, βεβαιώσεων αποδοχών καθώς και κάθε άλλου αναγκαίου εγγράφου, σύμφωνα με το αρχείο που τηρείται στη Μ.Ο.Δ.Υ.,
ιη) η παρακολούθηση της εξέλιξης των οικονομικών μεγεθών του Ε.Λ.Κ.Ε. και η τήρηση των οδηγιών του Γενικού Λογιστηρίου του Κράτους σχετικά με την κατάρτιση και εκτέλεση του προϋπολογισμού του Ε.Λ.Κ.Ε.,
ιθ) η σύνταξη έκθεσης επί διαφωνιών με την Επιτροπή Ερευνών, η υποβολή της στη Γενική Διεύθυνση Δημοσιονομικών Ελέγχων και η κοινοποίησή της στο Συμβούλιο Διοίκησης και τον Πρύτανη του Α.Ε.Ι.,
κ) η τήρηση αρχείου των έργων/προγραμμάτων που διαχειρίζεται ο Ε.Λ.Κ.Ε. σε ψηφιακή μορφή,
κα) κάθε άλλη απαραίτητη ενέργεια για τη διοικητική και οικονομική διαχείριση των έργων/προγραμμάτων που υλοποιεί ο Ε.Λ.Κ.Ε.
Άρθρο 236
Προσωπικό της Μονάδας Οικονομικής και Διοικητικής Υποστήριξης του Ειδικού Λογαριασμού Κονδυλίων Έρευνας
1. Η Μονάδα Οικονομικής και Διοικητικής Υποστήριξης (Μ.Ο.Δ.Υ.) του Ειδικού Λογαριασμού Κονδυλίων Έρευνας (Ε.Λ.Κ.Ε.) και οι επιμέρους οργανικές μονάδες της στελεχώνονται από προσωπικό που υπηρετεί στο Ανώτατο Εκπαιδευτικό Ίδρυμα (Α.Ε.Ι.).
2. Αν το προσωπικό του Α.Ε.Ι. δεν επαρκεί για τη στελέχωση της Μ.Ο.Δ.Υ., ο Ε.Λ.Κ.Ε. δύναται να προσλαμβάνει, με απόφαση της Επιτροπής Ερευνών, κατόπιν δημόσιας πρόσκλησης σύμφωνα με το άρθρο 244, προσωπικό με σύμβαση εργασίας Ιδιωτικού Δικαίου Ορισμένου Χρόνου ή έργου. Αν για τις ανάγκες της Μ.Ο.Δ.Υ. απαιτείται η πρόσληψη επιστημονικού προσωπικού, εφαρμόζεται η διαδικασία της περ. β) της παρ. 4 του άρθρου 243.
3. Οι αρμοδιότητες οικονομικού περιεχομένου της Μ.Ο.Δ.Υ. ασκούνται καταρχήν από το προσωπικό του Α.Ε.Ι. Αν αυτό δεν επαρκεί, στο προσωπικό της παρ. 2 δύναται να ανατίθενται με απόφαση της Επιτροπής Ερευνών καθήκοντα οικονομικού περιεχομένου.
4. Τα καθήκοντα του προσωπικού της Μ.Ο.Δ.Υ. που ασκεί αρμοδιότητες οικονομικού περιεχομένου, συμπεριλαμβανομένου του Προϊσταμένου της, είναι ασυμβίβαστα με τα καθήκοντα του διατάκτη και των μελών συλλογικών οργάνων για την αξιολόγηση, τον έλεγχο της καταλληλότητας των προσφερόντων και των προσφορών τους, τη διενέργεια διαγωνισμών, την αξιολόγηση ενστάσεων και την παραλαβή προμηθειών, υπηρεσιών και έργων.
5. Τα καθήκοντα δέσμευσης πιστώσεων στον προϋπολογισμό, ελέγχου των δικαιολογητικών, εκκαθάρισης και έκδοσης ενταλμάτων πληρωμής δαπανών είναι ασυμβίβαστα με αυτά της εξόφλησής τους.
6. Ο προϊστάμενος της Μονάδας Οικονομικής και Διοικητικής Υποστήριξης (Π.Μ.Ο.Δ.Υ.) και οι προϊστάμενοι των υποκείμενων οργανικών μονάδων ορίζονται από το προσωπικό του Α.Ε.Ι. Ο Π.Μ.Ο.Δ.Υ. έχει τις αρμοδιότητες, τα καθήκοντα και τις υποχρεώσεις των άρθρων 25, 26 και 69Γ του ν. 4270/2014 (Α’ 143), όπως εξειδικεύονται στον παρόντα, καθώς και τις αρμοδιότητες που προβλέπονται στον Οργανισμό και όσες μεταβιβάζονται από τον Πρόεδρο της Επιτροπής Ερευνών, σύμφωνα με την παρ. 3 του άρθρου 233 του παρόντος. Τα καθήκοντα του Προϊσταμένου Οικονομικών Υπηρεσιών (Π.Ο.Υ.) του Ε.Λ.Κ.Ε. δεν δύναται να ανατίθενται στον Π.Ο.Υ. του Α.Ε.Ι.
7. Ο Π.Μ.Ο.Δ.Υ. δύναται να μεταβιβάζει ή να παρέχει εξουσιοδότηση για την άσκηση μέρους των αρμοδιοτήτων του προς υπαλλήλους της Μ.Ο.Δ.Υ. ή προϊσταμένους των υποκείμενων σε αυτήν οργανικών μονάδων, εφόσον υπάρχουν.
Άρθρο 237
Θέματα οικονομικής διαχείρισης
1. Η τήρηση των λογιστικών βιβλίων και η σύνταξη των προβλεπόμενων χρηματοοικονομικών καταστάσεων των Ειδικών Λογαριασμών Κονδυλίων Έρευνας (Ε.Λ.Κ.Ε.) των Ανώτατων Εκπαιδευτικών Ιδρυμάτων (Α.Ε.Ι.) πραγματοποιείται σύμφωνα με Ελληνικά Λογιστικά Πρότυπα (ΕΛΠ) και τον ν. 4308/2014 (Α’ 251).
2. Οι Ε.Λ.Κ.Ε. διατηρούν λογαριασμούς ταμειακής διαχείρισης στην Τράπεζα της Ελλάδος υπό την ομάδα λογαριασμών 260, με τίτλο «Ε.Λ.Κ.Ε./ονομασία Α.Ε.Ι.» και σε πιστωτικά ιδρύματα με τίτλο «Ε.Λ.Κ.Ε./ονομασία Α.Ε.Ι.». Οι πόροι των Ε.Λ.Κ.Ε. κατατίθενται σε αυτούς και διατίθενται για την εξόφληση δαπανών, αμοιβών ή άλλο νόμιμο σκοπό κατόπιν εντολής του αρμόδιου υπαλλήλου της Μονάδας Οικονομικής και Διοικητικής Υποστήριξης (Μ.Ο.Δ.Υ.) στον οποίον έχει ανατεθεί η σχετική αρμοδιότητα, σε υλοποίηση αποφάσεων της Επιτροπής Ερευνών ή του Προέδρου της Επιτροπής Ερευνών.
3. Με απόφαση της Επιτροπής Ερευνών μεταφέρονται τα πλεονάζοντα διαθέσιμα από τα πιστωτικά ιδρύματα στην Τράπεζα της Ελλάδος (ΤτΕ), σε λογαριασμούς ταμειακής διαχείρισης υπό την ομάδα λογαριασμών 260, και η διαχείρισή τους ενεργείται από την ΤτΕ και τον Οργανισμό Διαχείρισης Δημόσιου Χρέους (ΟΔΔΗΧ), σύμφωνα με τον α.ν. 1611/1950 (Α’ 304), την παρ. 11 του άρθρου 15 του ν. 2469/1997 (Α’ 38), και την από 20.4.2015 Πράξη Νομοθετικού Περιεχομένου, η οποία κυρώθηκε με το άρθρο 1 του ν. 4323/2015 (Α’ 43). Η απόφαση της Επιτροπής Ερευνών αιτιολογείται σύμφωνα με τις ανάγκες των έργων/προγραμμάτων που διαχειρίζεται ο Ε.Λ.Κ.Ε. και τον Οδηγό Χρηματοδότησης.
4. Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών καθορίζεται το ποσοστό επί τοις εκατό (%) των εσόδων κάθε κατηγορίας έργων/προγραμμάτων που παρακρατείται υπέρ του Ε.Λ.Κ.Ε. του Α.Ε.Ι. για την κάλυψη του λειτουργικού του κόστους. Το ύψος του ποσοστού παρακράτησης δεν μπορεί να υπερβαίνει το είκοσι πέντε τοις εκατό (25%) των εσόδων κάθε έργου/προγράμματος. Κατ’ εξαίρεση το ύψος αυτού δύναται να καθορίζεται από το κανονιστικό πλαίσιο διαχείρισης έργων/προγραμμάτων ή τη σύμβαση χρηματοδότησης του έργου. Τα έσοδα των παρακρατήσεων επί των εσόδων έργων/προγραμμάτων αποτελούν ίδιους πόρους του Ε.Λ.Κ.Ε., σύμφωνα με το άρθρο 230.
5. Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών, που εκδίδεται το αργότερο έως τα τέλη Ιουλίου κάθε έτους, καθορίζεται το ύψος των εσόδων που θα αποδοθεί από τον Ε.Λ.Κ.Ε. του Α.Ε.Ι. προς τον τακτικό προϋπολογισμό του Α.Ε.Ι. στο επόμενο οικονομικό έτος. Το εν λόγω ποσό δεν μπορεί να υπολείπεται του πέντε τοις εκατό (5%) του συνόλου των ετήσιων εσόδων που προέρχονται από τους ίδιους πόρους του Α.Ε.Ι., σύμφωνα με το άρθρο 230 του τρέχοντος οικονομικού έτους, όπως υπολογίζεται ότι το σύνολο αυτών θα διαμορφωθεί την 31η Δεκεμβρίου. Η απόφαση του Συμβουλίου Διοίκησης κοινοποιείται στον Προϊστάμενο Οικονομικών Υπηρεσιών του Α.Ε.Ι. και λαμβάνεται υπόψη για τη σύνταξη του συνοπτικού προϋπολογισμού του Α.Ε.Ι. του επόμενου οικονομικού έτους, σύμφωνα με την παρ. 5 του άρθρου 54 του ν. 4270/2014 (Α’ 143).
6. Ο Προϊστάμενος της Μονάδας Οικονομικής και Διοικητικής Υποστήριξης (Π.Μ.Ο.Δ.Υ.) του Ε.Λ.Κ.Ε., το αργότερο έως το τέλος Φεβρουαρίου κάθε έτους, εκδίδει βεβαίωση στην οποία αναγράφεται το ύψος των συνολικών ετήσιων εσόδων του Ε.Λ.Κ.Ε. που προέρχονται από ίδιους πόρους, σύμφωνα με την περ. δ) της παρ. 1 του άρθρου 230, όπως αυτό διαμορφώθηκε την 31η Δεκεμβρίου του προηγούμενου οικονομικού έτους, με σχετική ανάλυση ανά περίπτωση. Η βεβαίωση κοινοποιείται στην Επιτροπή Ερευνών και το Συμβούλιο Διοίκησης του Α.Ε.Ι.
7. Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών, καθορίζεται η κατανομή του συνόλου των ετήσιων εσόδων του Ε.Λ.Κ.Ε. που προέρχονται από ίδιους πόρους, σύμφωνα με το άρθρο 230 όπως αυτό διαμορφώθηκε την 31η Δεκεμβρίου του προηγούμενου οικονομικού έτους, σύμφωνα με τη βεβαίωση της παρ. 6 με σκοπό την κάλυψη των εκπαιδευτικών, ερευνητικών και λειτουργικών αναγκών του Α.Ε.Ι. και την υλοποίηση του στρατηγικού σχεδίου του Α.Ε.Ι. Από το συνολικό ποσό των ετήσιων εσόδων αφαιρείται το ποσό που αποδίδεται προς τον τακτικό προϋπολογισμό του Α.Ε.Ι., σύμφωνα με την παρ. 5. Το υπολειπόμενο ποσό διατίθεται στον Ε.Λ.Κ.Ε. για τη δημιουργία έργων/προγραμμάτων που έχουν ως αντικείμενο την ανάληψη δαπανών με σκοπό:
α) την κάλυψη λειτουργικών αναγκών της Μ.Ο.Δ.Υ. του Ε.Λ.Κ.Ε., καθώς και άλλων οργανικών μονάδων του Α.Ε.Ι. των άρθρων 207 έως 216,
β) την κάλυψη ερευνητικών, εκπαιδευτικών, αναπτυξιακών και λειτουργικών αναγκών του Α.Ε.Ι. και των επιμέρους ακαδημαϊκών μονάδων του,
γ) την κάλυψη λειτουργικών αναγκών του Α.Ε.Ι., του Ε.Λ.Κ.Ε., όπως τη διενέργεια δαπανών φύλαξης, καθαριότητας, συντήρησης και επισκευής κτιριακών υποδομών και εξοπλισμού, προμήθειας καυσίμων, φυσικού αερίου και υπηρεσιών κοινής ωφελείας του Α.Ε.Ι.,
δ) αναγκών της ίδιας περιουσίας και υποστήριξης περιουσιακών στοιχείων του Α.Ε.Ι., καθώς και της προστασίας και αξιοποίησης της διανοητικής ιδιοκτησίας του Α.Ε.Ι.,
ε) την υλοποίηση δράσεων του στρατηγικού σχεδίου του Α.Ε.Ι., του σχεδίου ψηφιακού μετασχηματισμού του Α.Ε.Ι. του άρθρου 227, του σχεδίου αειφόρου ανάπτυξης του άρθρου 228 και του σχεδίου ισότιμης πρόσβασης των ατόμων με αναπηρία (ΑμεΑ) και ατόμων με ειδικές εκπαιδευτικές ανάγκες του άρθρου 226,
στ) την κάλυψη δαπανών επιστημονικών δημοσιεύσεων και συμμετοχής σε επιστημονικά συνέδρια και ημερίδες, δαπανών μετακίνησης, δαπανών πρώτης εγκατάστασης των μελών Διδακτικού Ερευνητικού Προσωπικού (Δ.Ε.Π.) και λοιπού διδακτικού προσωπικού, προβολής και προώθησης των δράσεων του Α.Ε.Ι. και σύναψης συνεργασιών με Ιδρύματα της αλλοδαπής, αμοιβών για πρόσθετη απασχόληση του προσωπικού του Α.Ε.Ι., αμοιβών αποδοτικότητας στο προσωπικό της Μ.Ο.Δ.Υ. του Ε.Λ.Κ.Ε., εφόσον εφαρμόζεται σύστημα επίτευξης στόχων, πρόσθετων παροχών προς τα μέλη Δ.Ε.Π. που διακρίνονται για τις ερευνητικές ή εκπαιδευτικές τους επιδόσεις, χορήγησης υποτροφιών προς υποψήφιους διδάκτορες και μεταδιδάκτορες και λοιπών δαπανών που κρίνονται αναγκαίες για την επίτευξη των στόχων του Α.Ε.Ι.
8. Με την απόφαση της παρ. 4 δύναται ένα μέρος των ετήσιων εσόδων που προέρχονται από ίδιους πόρους, σύμφωνα με το άρθρο 230, να αποδίδεται στην Εταιρεία Αξιοποίησης και Διαχείρισης της Περιουσίας του Α.Ε.Ι. με σκοπό την υποστήριξη των δραστηριοτήτων της, όπως αυτές καθορίζονται στο άρθρο 261 και εξειδικεύονται στο καταστατικό της. Αν η αρμοδιότητα διαχείρισης και αξιοποίησης της ίδιας περιουσίας του Α.Ε.Ι., καθώς και της αξιοποίησης της διανοητικής ιδιοκτησίας του Α.Ε.Ι., έχει ανατεθεί στην Εταιρεία Αξιοποίησης και Διαχείρισης της Περιουσίας του Α.Ε.Ι., η χρηματοδότηση δράσεων της περ. δ) της παρ. 7 πραγματοποιούνται αποκλειστικά μέσω της Εταιρείας.
9. Αν το ποσό που αποδίδεται προς τον τακτικό προϋπολογισμό του Α.Ε.Ι. δεν απορροφηθεί στο σύνολό του εντός του οικονομικού έτους, το υπολειπόμενο μη απορροφηθέν ποσό μπορεί να μεταφέρεται στον τακτικό προϋπολογισμό του Α.Ε.Ι. του αμέσως επόμενου οικονομικού έτους και να αναλαμβάνονται δαπάνες σε βάρος ταμειακών διαθεσίμων.
Άρθρο 238
Προϋπολογισμός - Απολογισμός Ειδικού Λογαριασμού Κονδυλίων Έρευνας
1. Η Επιτροπή Ερευνών καταρτίζει σχέδιο του συνοπτικού προϋπολογισμού του Ειδικού Λογαριασμού Κονδυλίων Έρευνας (Ε.Λ.Κ.Ε.) για το επόμενο οικονομικό έτος και το υποβάλλει στη Γενική Διεύθυνση Οικονομικών Υπηρεσιών (Γ.Δ.Ο.Υ.) του Υπουργείου Παιδείας και Θρησκευμάτων το αργότερο έως την 31η Ιουλίου. Αν το σχέδιο του συνοπτικού προϋπολογισμού, που υποβάλλεται, δεν είναι συμβατό με τον δεσμευτικό στόχο και το επιδιωκόμενο αποτέλεσμα που περιλαμβάνονται στις εγκυκλίους του Γενικού Λογιστηρίου του Κράτους και του Υπουργείου Παιδείας και Θρησκευμάτων, η Γ.Δ.Ο.Υ. του Υπουργείου Παιδείας και Θρησκευμάτων παρέχει οδηγίες για τη διόρθωση του σχεδίου του συνοπτικού προϋπολογισμού και το επιστρέφει μαζί με τις οδηγίες. Ακολούθως, η Επιτροπή Ερευνών του Ε.Λ.Κ.Ε. διορθώνει, σύμφωνα με τις οδηγίες, και υποβάλλει αναθεωρημένο σχέδιο στη Γ.Δ.Ο.Υ. του Υπουργείου Παιδείας και Θρησκευμάτων μέσα στην προθεσμία που προβλέπεται στις οδηγίες.
2. Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών, εγκρίνονται ο προϋπολογισμός του Ε.Λ.Κ.Ε. Ο αρχικός αναλυτικός προϋπολογισμός εγκρίνεται από το Συμβούλιο Διοίκησης και υποβάλλεται προς έγκριση στον Υπουργό Παιδείας και Θρησκευμάτων το αργότερο έως τις 31 Δεκεμβρίου του προηγούμενου έτους από αυτό στο οποίο αναφέρεται ο προϋπολογισμός. Ο αναλυτικός προϋπολογισμός εγκρίνεται από τον Υπουργό Παιδείας και Θρησκευμάτων, ύστερα από εισήγηση του Προϊσταμένου της Γ.Δ.Ο.Υ., ως προς τη συμφωνία του με το σχέδιο του συνοπτικού προϋπολογισμού, όπως διαμορφώθηκε σύμφωνα με την παρ. 1.
3. Για την κατάρτιση του προϋπολογισμού του Ε.Λ.Κ.Ε. κάθε οικονομικού έτους ισχύουν τα ακόλουθα:
α) Στον προϋπολογισμό προσδιορίζονται τα έσοδα και καθορίζονται τα όρια των δαπανών κάθε Ε.Λ.Κ.Ε. και περιλαμβάνονται τα έσοδα και έξοδα που προβλέπονται για το επόμενο οικονομικό έτος και χαρακτηρίζονται από συναλλαγές μη χρηματοοικονομικής και χρηματοοικονομικής φύσεως.
β) Ως οικονομικό έτος ορίζεται η χρονική περίοδος, που περιλαμβάνει τις διοικητικές και οικονομικές πράξεις, οι οποίες σχετίζονται με την ταμειακή διαχείριση και την κίνηση της περιουσίας κάθε Ε.Λ.Κ.Ε. Ειδικότερα το οικονομικό έτος αρχίζει την 1η Ιανουαρίου και λήγει την 31η Δεκεμβρίου του ίδιου ημερολογιακού έτους.
γ) Ως έσοδα του προϋπολογισμού των Ε.Λ.Κ.Ε. ορίζονται οι απαιτήσεις, οι οποίες, ανεξαρτήτως της χρονικής περιόδου κατά την οποία δημιουργήθηκαν, προβλέπεται να εισπραχθούν κατά το οικονομικό έτος, στο οποίο αναφέρεται ο προϋπολογισμός. Στα έσοδα αναγνωρίζονται οι απαιτήσεις που καθίστανται απαιτητές κατά τη διάρκεια του οικονομικού έτους στο οποίο αναφέρεται ο προϋπολογισμός. Οι απαιτήσεις καθίστανται απαιτητές κατά την ημερομηνία λογιστικοποίησής τους, βάσει παραστατικών και στοιχείων, στους αντίστοιχους λογαριασμούς χρεωστών-πελατών της κατάστασης οικονομικής θέσης των Ε.Λ.Κ.Ε. Οι πωλήσεις των παγίων περιουσιακών στοιχείων λογίζονται ως έσοδα για τις ανάγκες του προϋπολογισμού και των δημοσιονομικών αναφορών.
δ) Ως έξοδα του προϋπολογισμού των Ε.Λ.Κ.Ε. ορίζονται οι υποχρεώσεις, οι οποίες, ανεξαρτήτως της χρονικής περιόδου κατά την οποία δημιουργήθηκαν, προβλέπεται να εξοφληθούν μέσα στο οικονομικό έτος, στο οποίο αναφέρεται ο προϋπολογισμός. Στα έξοδα αναγνωρίζονται οι υποχρεώσεις, οι οποίες, κατά τη διάρκεια του οικονομικού έτους στο οποίο αναφέρεται ο προϋπολογισμός, λογιστικοποιούνται, βάσει σχετικού παραστατικού, τιμολογίου ή ισότιμου τίτλου, σε βάρος του αναλυτικού ορίου δαπανών του προϋπολογισμού των Ε.Λ.Κ.Ε. Οι αγορές πάγιων περιουσιακών στοιχείων και οι αγορές αναλώσιμων υλικών λογίζονται ως έξοδα για τις ανάγκες του προϋπολογισμού και των δημοσιονομικών αναφορών.
ε) Τα έσοδα και τα έξοδα εγγράφονται και εμφανίζονται σε έναν ενιαίο προϋπολογισμό του Ε.Λ.Κ.Ε. Τα έσοδα και τα έξοδα δεν μπορεί να πραγματοποιηθούν παρά μόνο αν αντιστοιχούν στον προϋπολογισμό, υπό τη σχετική ταξινόμηση των λογαριασμών (αρχή ενότητας). Καμία δαπάνη δεν μπορεί να αναληφθεί ή να πραγματοποιηθεί, αν υπερβαίνει το εγκεκριμένο όριο του συνολικού προϋπολογισμού του έργου (αρχή της καθολικότητας).
στ) Ο προϋπολογισμός του Ε.Λ.Κ.Ε. καταρτίζεται σε συνοπτικό και αναλυτικό επίπεδο.
ζ) Ο συνοπτικός προϋπολογισμός του Ε.Λ.Κ.Ε. περιλαμβάνει διακριτά τα προβλεπόμενα μη χρηματοοικονομικά έσοδα και έξοδα, καθώς και τα χρηματοοικονομικά έσοδα και έξοδα σε κύριες κατηγορίες. Η προκύπτουσα διαφορά μεταξύ των προβλεπόμενων μη χρηματοοικονομικών εσόδων και εξόδων διαμορφώνει το δημοσιονομικό αποτέλεσμα που προβλέπεται.
η) Ο αναλυτικός προϋπολογισμός του Ε.Λ.Κ.Ε. είναι η αναλυτική πρόβλεψη, μέχρι τέταρτο βαθμό ανάλυσης, των εσόδων και εξόδων για το επόμενο οικονομικό έτος. Στον αναλυτικό προϋπολογισμό περιλαμβάνονται τα μη χρηματοοικονομικής και χρηματοοικονομικής φύσεως έσοδα και τα μη χρηματοοικονομικής και χρηματοοικονομικής φύσεως έξοδα.
θ) Η ταξινόμηση της κατηγορίας των εσόδων και εξόδων, σύμφωνα με τα ανωτέρω, περιλαμβάνει την υποχρεωτική ανάπτυξη των λογαριασμών από τον πρώτο έως τη δυνατότητα ανάπτυξης τετάρτου βαθμού. Η ταξινόμηση επιτρέπει τη συμβατότητα με τους λογαριασμούς του Ευρωπαϊκού Συστήματος Λογαριασμών (ΕΣΟΛ) 2010 και τη σύγκριση των μεγεθών και του αποτελέσματος των προϋπολογισμών σε επίπεδο Γενικής Κυβέρνησης.
ι) Τα έσοδα και τα έξοδα του προϋπολογισμού του Ε.Λ.Κ.Ε., όπως ορίζονται στις περ. γ) έως ε), λογίζονται, εισπράττονται, εξοφλούνται και διαγράφονται σύμφωνα με τη διαδικασία που προβλέπουν τα Ελληνικά Λογιστικά Πρότυπα (ΕΛΠ). Οι εκπτώσεις στα έσοδα και τα έξοδα λογίζονται, επίσης, σύμφωνα με τα ΕΛΠ.
4. Η πραγματοποίηση της πληρωμής των υποχρεώσεων του Ε.Λ.Κ.Ε. λαμβάνει χώρα στο ίδιο ή σε επόμενο οικονομικό έτος από αυτό του προϋπολογισμού. Αν οι πληρωμές πραγματοποιηθούν σε επόμενο οικονομικό έτος από αυτό του προϋπολογισμού, δεν λογίζονται στο δημοσιονομικό αποτέλεσμα εκτέλεσης του προϋπολογισμού.
5. Για την παρακολούθηση της εκτέλεσης του προϋπολογισμού και του ορίου δαπανών, της ανάληψης υποχρεώσεων, της δέσμευσης των κονδυλίων του προϋπολογισμού, των υποχρεώσεων και της εξόφλησής τους τηρείται στο πληροφοριακό σύστημα του άρθρου 255, συνοπτικό Μητρώο Δεσμεύσεων, σύμφωνα με τις διατάξεις του παρόντος νόμου. Στο Μητρώο Δεσμεύσεων τηρούνται, για τον συνολικό προϋπολογισμό του Ε.Λ.Κ.Ε., καθώς και για κάθε έργο που διαχειρίζεται ο Ε.Λ.Κ.Ε., κατ’ ελάχιστον σε ιδιαίτερες στήλες τα ακόλουθα: ο εγκεκριμένος ετήσιος προϋπολογισμός, οι αναμορφώσεις του, η διαμόρφωσή του, οι ανειλημμένες δεσμεύσεις (απόφαση ανάληψης υποχρέωσης και τροποποιήσεις της), το συνολικό ποσό των δαπανών ανά κατηγορία δαπάνης του προϋπολογισμού βάσει τιμολογίου ή ισοδύναμου εγγράφου, οι εξοφληθείσες δαπάνες, οι απλήρωτες υποχρεώσεις, οι εκκρεμείς δεσμεύσεις και το ποσό που αντιστοιχεί στο ανεκτέλεστο μέρος του προϋπολογισμού.
6. Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών και σύμφωνης γνώμης του Π.Ο.Υ. του Ε.Λ.Κ.Ε., δύναται να αναμορφώνεται ο προϋπολογισμός του Ε.Λ.Κ.Ε. σε μηνιαία βάση, κατά τη διάρκεια του έτους, και με την προϋπόθεση τήρησης και διασφάλισης της δημοσιονομικής ουδετερότητας του συνολικού προϋπολογισμού κάθε έργου, ενσωματώνοντας τις αναμορφώσεις των προϋπολογισμών των έργων/προγραμμάτων που έχουν πραγματοποιηθεί, σύμφωνα με τις παρ. 3 και 4 του άρθρου 239. Ο Ε.Λ.Κ.Ε. κοινοποιεί στη Γ.Δ.Ο.Υ. του Υπουργείου Παιδείας και Θρησκευμάτων κάθε αναμόρφωση του προϋπολογισμού του Ε.Λ.Κ.Ε.
7. Απόκλιση του εγκεκριμένου αποτελέσματος του προϋπολογισμού από την αντίστοιχη αναμόρφωση, υπό την προϋπόθεση τήρησης δημοσιονομικής ουδετερότητας, δεν αποτελεί λόγο επιβολής κυρώσεων. Η δημοσιονομική ουδετερότητα επιτυγχάνεται με ισόποση αναμόρφωση των εσόδων του προϋπολογισμού των έργων/προγραμμάτων εντός του ιδίου έτους που εκτελείται ο προϋπολογισμός ή στο αμέσως επόμενο, της εκτέλεσης του προϋπολογισμού, οικονομικό έτος, σε περιπτώσεις αναμόρφωσης των δαπανών των έργων/προγραμμάτων του Ε.Λ.Κ.Ε.
8. Κάθε μήνα οι Ε.Λ.Κ.Ε. υποβάλλουν στο Υπουργείο Παιδείας και Θρησκευμάτων τις δημοσιονομικές αναφορές με απολογιστικά στοιχεία των δαπανών και των εσόδων σε δεδουλευμένη βάση, όπως ορίζονται στις περ. γ) έως ε) της παρ. 3 και το δημοσιονομικό αποτέλεσμα που προκύπτει.
9. Ο απολογισμός της εκτέλεσης του προϋπολογισμού του Ε.Λ.Κ.Ε. καταρτίζεται σε συνοπτικό και αναλυτικό επίπεδο. Η κατάσταση του απολογισμού εξόδων περιλαμβάνει τον προϋπολογισμό, την τελική διαμόρφωσή του, τις ετήσιες συνολικές δεσμεύσεις, τα έξοδα που έχουν λογισθεί στο έτος, τα έξοδα που έχουν εξοφληθεί, καθώς και τα απλήρωτα έξοδα. Στον απολογισμό των εσόδων περιλαμβάνονται ο προϋπολογισμός, η τελική διαμόρφωση, τα έσοδα που έχουν λογισθεί, τα έσοδα που έχουν εισπραχθεί και τα ανείσπρακτα έσοδα.
10. Μετά το κλείσιμο κάθε οικονομικής χρήσης και έως τις 30 Ιουνίου του επόμενου έτους, ο Ε.Λ.Κ.Ε., με ευθύνη του Π.Μ.Ο.Δ.Υ., αποστέλλει στο Υπουργείο Παιδείας και Θρησκευμάτων τον εγκεκριμένο απολογισμό της εκτέλεσης του προϋπολογισμού, καθώς και τις χρηματοοικονομικές καταστάσεις της χρήσης που προβλέπονται, σύμφωνα με τους λογιστικούς κανόνες.
Άρθρο 239
Προϋπολογισμός έργων/προγραμμάτων
1. Κάθε έργο/πρόγραμμα του Ε.Λ.Κ.Ε. έχει αυτοτελή και διακριτό προϋπολογισμό έναντι των προϋπολογισμών των λοιπών έργων/προγραμμάτων που διαχειρίζεται ο Ε.Λ.Κ.Ε., και αποτελεί μέρος του προϋπολογισμού του Ε.Λ.Κ.Ε.
2. Με απόφαση της Επιτροπής Ερευνών, κατόπιν αιτήματος του Επιστημονικού Υπευθύνου, εγκρίνεται ο αρχικός προϋπολογισμός κάθε έργου/προγράμματος. Το αίτημα του Επιστημονικού Υπευθύνου για την έγκριση του αρχικού προϋπολογισμού συνυποβάλλεται με το αίτημα αποδοχής διαχείρισης έργου. Ο προϋπολογισμός κάθε έργου/προγράμματος συντάσσεται ανάλογα με τη χρονική διάρκεια κάθε έργου/προγράμματος, ως ακολούθως:
α) Τα έργα/προγράμματα που η διάρκειά τους είναι συγκεκριμένη και εκτείνεται σε περισσότερα από ένα (1) οικονομικά έτη, συντάσσουν: αα) συνοπτικό συνολικό προϋπολογισμό για όλη τη διάρκεια του έργου, ο οποίος είναι δημοσιονομικά ουδέτερος, χωρίς να απαιτείται επιμέρους κατανομή των κονδυλίων στα έτη, καθώς και αβ) αναλυτικό ετήσιο προϋπολογισμό για το τρέχον οικονομικό έτος, ο οποίος εντάσσεται στον προϋπολογισμό του Ε.Λ.Κ.Ε.
β) Τα έργα/προγράμματα που η διάρκειά τους είναι αόριστη και δεν έχουν καθορισμένο χρονικό σημείο λήξης ή η διάρκειά τους εκτείνεται σε χρονικό διάστημα μικρότερο από ένα (1) οικονομικό έτος συντάσσουν μόνο αναλυτικό ετήσιο προϋπολογισμό για το τρέχον οικονομικό έτος, ο οποίος εντάσσεται στον προϋπολογισμό του Ε.Λ.Κ.Ε.
3. Με απόφαση του Προέδρου της Επιτροπής Ερευνών, κατόπιν σύμφωνης γνώμης του Προϊσταμένου Οικονομικών Υπηρεσιών (Π.Ο.Υ.) του Ε.Λ.Κ.Ε., δύναται να αναμορφώνεται ο αναλυτικός ετήσιος προϋπολογισμός κάθε έργου/προγράμματος ως ακολούθως:
α) οποτεδήποτε εντός του τρέχοντος οικονομικού έτους μετά από αίτημα του Επιστημονικού Υπευθύνου και έγγραφη συμφωνία του φορέα χρηματοδότησης, όπου απαιτείται,
β) σε τριμηνιαία βάση και συγκεκριμένα το αργότερο έως τις 31 Μαρτίου, 30 Ιουνίου, 30 Σεπτεμβρίου και 31 Δεκεμβρίου εκάστου οικονομικού έτους, αν οι πραγματοποιηθείσες δαπάνες που εκτελέστηκαν εντός του τελευταίου ημερολογιακού τριμήνου υπερβαίνουν τα όρια ανά κατηγορία δαπάνης του εγκεκριμένου προϋπολογισμού, με την επιφύλαξη της παρ. 2 του άρθρου 240.
4. Με απόφαση του Προέδρου της Επιτροπής Ερευνών, κατόπιν σύμφωνης γνώμης του Π.Ο.Υ. του Ε.Λ.Κ.Ε., δύναται να αναμορφώνεται ο συνοπτικός συνολικός προϋπολογισμός κάθε έργου/προγράμματος ως ακολούθως:
α) οποτεδήποτε εντός του τρέχοντος οικονομικού έτους μετά από αίτημα του Επιστημονικού Υπευθύνου και έγγραφης συμφωνίας του φορέα χρηματοδότησης, όπου απαιτείται,
β) σε τριμηνιαία βάση και συγκεκριμένα το αργότερο έως τις 31 Μαρτίου, 30 Ιουνίου, 30 Σεπτεμβρίου και 31 Δεκεμβρίου εκάστου οικονομικού έτους, εφόσον η αναμόρφωση του ετήσιου αναλυτικού προϋπολογισμού της περ. β) της παρ. 3 επηρεάζει τον συνολικό συνοπτικό προϋπολογισμό του έργου/προγράμματος.
5. Ως σύμφωνη γνώμη του Π.Ο.Υ. κατά τις παρ. 3 και 4 λογίζεται η υπογραφή του σχεδίου της απόφασης αναμόρφωσης του ετήσιου αναλυτικού προϋπολογισμού ή του συνολικού συνοπτικού προϋπολογισμού κάθε έργου/προγράμματος πριν από την υπογραφή του από τον Πρόεδρο της Επιτροπής Ερευνών. Οι αποφάσεις των οργάνων περί έγκρισης των προϋπολογισμών των έργων/προγραμμάτων αναρτώνται στο πρόγραμμα «ΔΙΑΥΓΕΙΑ».
6. Οι δαπάνες που αναλαμβάνονται εις βάρος του προϋπολογισμού έργων/προγραμμάτων της περ. α) της παρ. 2 πρέπει να είναι εντός του ορίου του συνολικού συνοπτικού προϋπολογισμού, ενώ οι δαπάνες που αναλαμβάνονται εις βάρος του προϋπολογισμού έργων/προγραμμάτων της περ. β) της παρ. 2 πρέπει να είναι εντός του ορίου του αναλυτικού ετήσιου προϋπολογισμού.
7. Κάθε πληρωμή ελέγχεται και παρακολουθείται με βάση τον εγκεκριμένο προϋπολογισμό κάθε έργου/προγράμματος, σύμφωνα με την παρ. 6. Απαγορεύεται οποιαδήποτε πληρωμή καθ’ υπέρβαση του εγκεκριμένου προϋπολογισμού του κάθε έργου. Πληρωμή που πραγματοποιείται καθ’ υπέρβαση του εγκεκριμένου προϋπολογισμού του έργου είναι αυτοδίκαια και απόλυτα άκυρη και ο διατάκτης, ο Π.Ο.Υ. του Ε.Λ.Κ.Ε. και κάθε άλλο συμπράττον όργανο ευθύνονται ατομικά, αλληλέγγυα και εις ολόκληρον έναντι του Ε.Λ.Κ.Ε.
8. Νόμιμες δαπάνες έργων, οι οποίες χαρακτηρίζονται από τον φορέα χρηματοδότησης μη επιλέξιμες, δύναται να βαρύνουν τον προϋπολογισμό άλλου έργου/προγράμματος, εφόσον πληρούνται σωρευτικά οι ακόλουθες προϋποθέσεις: α) είναι εντός των ορίων του προϋπολογισμού του έργου/προγράμματος που πρόκειται να βαρύνουν, β) είναι επιλέξιμες στο έργο/πρόγραμμα αυτό και γ) συμφωνεί ο Επιστημονικός Υπεύθυνος του έργου/προγράμματος. Για τη μεταφορά της δαπάνης ή της πίστωσης απαιτείται έγκριση της Επιτροπής Ερευνών, κατόπιν αιτήματος του Επιστημονικού Υπευθύνου του έργου/προγράμματος του οποίου οι δαπάνες κρίθηκαν μη επιλέξιμες.
9. Με απόφαση της Επιτροπής Ερευνών, κατόπιν αιτήματος του Επιστημονικού Υπευθύνου, μπορεί να εγκρίνεται η συνεργασία μεταξύ έργων/προγραμμάτων για την εκτέλεση εξειδικευμένων εργασιών για τις ανάγκες άλλου έργου/προγράμματος του ιδίου ή άλλου Επιστημονικού Υπευθύνου έναντι αποζημίωσης του κόστους που αυτές επιφέρουν.
Άρθρο 240
Ανάληψη υποχρέωσης
1. Για τις αναλήψεις υποχρεώσεων σε βάρος των πιστώσεων του προϋπολογισμού έργου/προγράμματος του Ε.Λ.Κ.Ε. ισχύουν, κατά παρέκκλιση όσων ορίζονται στο άρθρο 66 του ν. 4270/2014 (Α’ 143) και το 
π.δ. 80/2016 (Α’ 145), τα εξής:
α) Η απόφαση ανάληψης υποχρέωσης εκδίδεται από τον Πρόεδρο της Επιτροπής Ερευνών, μετά από την ολοκλήρωση της διαδικασίας ανάληψης εκτέλεσης του έργου/προγράμματος από τον Ε.Λ.Κ.Ε., που συνίσταται στην έκδοση των ακόλουθων αποφάσεων:
αα) της απόφασης της Επιτροπής Ερευνών περί αποδοχής διαχείρισης του έργου, η οποία επέχει θέση απόφασης έγκρισης του συνόλου των δαπανών του έργου,
αβ) της απόφασης της Επιτροπής Ερευνών περί έγκρισης του αναλυτικού ετήσιου προϋπολογισμού του έργου/προγράμματος και ένταξής του στον προϋπολογισμό του Ε.Λ.Κ.Ε., σύμφωνα με την παρ. 2 του άρθρου 239 του παρόντος,
αγ) της απόφασης της Επιτροπής Ερευνών περί έγκρισης του συνοπτικού συνολικού προϋπολογισμού του έργου/προγράμματος, σύμφωνα με την υποπερ. αα) της περ. α) της παρ. 2 του άρθρου 239.
β) Ως απόφαση ανάληψης υποχρέωσης ορίζεται η διοικητική πράξη με την οποία βεβαιώνεται η ύπαρξη των αναγκαίων πιστώσεων στον αναλυτικό ετήσιο προϋπολογισμό του έργου/προγράμματος ανά έτος και δεσμεύεται το σύνολο αυτών. Η απόφαση ανάληψης υποχρέωσης δύναται να αφορά είτε στο σύνολο των πιστώσεων του έργου ανά έτος και συνοδεύεται από κατάσταση κατανομής τους ανά κατηγορία δαπάνης είτε στο σύνολο των πιστώσεων συγκεκριμένης κατηγορίας δαπάνης του προϋπολογισμού του έργου/προγράμματος ανά έτος. Με τον Οδηγό Χρηματοδότησης και Διαχείρισης του Ε.Λ.Κ.Ε. καθορίζεται με ποιον από τους δύο τρόπους εκδίδεται η απόφαση ανάληψη υποχρέωσης. Ο τρόπος έκδοσης των αποφάσεων ανάληψης υποχρέωσης δεν δύναται να μεταβάλλεται κατά τη διάρκεια του οικονομικού έτους.
γ) Για την έκδοση της απόφασης ανάληψης υποχρέωσης ακολουθείται η εξής διαδικασία: Ο Π.Ο.Υ. της Μ.Ο.Δ.Υ του Ε.Λ.Κ.Ε. καταρτίζει σχέδιο απόφασης ανάληψης υποχρέωσης, στο οποίο βεβαιώνει διά της υπογραφής του, ότι το σύνολο των πιστώσεων, των οποίων ζητείται η δέσμευση, και η κατανομή αυτών ανά κατηγορία δαπάνης ή αντίστοιχα το σύνολο των πιστώσεων ανά κατηγορία δαπάνης, είναι σύμφωνη με τον εγκεκριμένο προϋπολογισμό του έργου για το τρέχον οικονομικό έτος, και αποστέλλει αυτήν προς υπογραφή στον Πρόεδρο της Επιτροπής. Η απόφαση ανάληψης υποχρέωσης καταχωρείται στο πληροφοριακό σύστημα του Ε.Λ.Κ.Ε. με μοναδικό αύξοντα αριθμό και αναρτάται στο πρόγραμμα «ΔΙΑΥΓΕΙΑ».
2. Η πραγματοποίηση οποιασδήποτε δαπάνης σε βάρος του προϋπολογισμού έργου/προγράμματος είναι νόμιμη, εφόσον είναι εντός των ορίων των συνολικών πιστώσεων του εγκεκριμένου προϋπολογισμού του έργου/προγράμματος.
3. Σε περίπτωση αναμόρφωσης του ετήσιου προϋπολογισμού του έργου/προγράμματος εντός του ίδιου οικονομικού έτους, σύμφωνα με την παρ. 3 του άρθρου 239, απαιτείται η τροποποίηση της απόφασης ανάληψης υποχρέωσης, σύμφωνα με τον αναμορφωμένο προϋπολογισμό του έργου/προγράμματος κατά τη διαδικασία που ορίζεται στην παρ. 1 του παρόντος. Η απόφαση περί τροποποίησης της ανάληψης υποχρέωσης εκδίδεται εντός των προθεσμιών που προβλέπονται στην περ. β) της παρ. 3 του άρθρου 239 και καταλαμβάνει δαπάνες που πραγματοποιήθηκαν στο προηγούμενο ημερολογιακό τρίμηνο, ακόμα και καθ’ υπέρβαση της προηγούμενης απόφασης ανάληψης υποχρέωσης. Αν η αναμόρφωση του προϋπολογισμού του έργου/προγράμματος αφορά σε μείωση της πίστωσης μίας ή περισσοτέρων κατηγοριών δαπανών αυτού, δεν απαιτείται η έκδοση ανακλητικής απόφασης (ανατροπής).
4. Για υποχρεώσεις ανεξαρτήτως ύψους ποσού, οι οποίες αναλαμβάνονται και βαρύνουν είτε τμηματικά είτε εξ ολοκλήρου έτη πέραν του τρέχοντος, ήτοι πολυετείς υποχρεώσεις, απαιτείται η προηγούμενη έγκριση της Επιτροπής Ερευνών, κατά παρέκκλιση της παρ. 1 του άρθρου 67 του ν. 4270/2014.
5. Με την έναρξη κάθε οικονομικού έτους μπορεί να δεσμεύονται στον προϋπολογισμό του Ε.Λ.Κ.Ε. πιστώσεις που αφορούν σε δεσμευμένες πιστώσεις του προηγούμενου οικονομικού έτους χωρίς να απαιτείται να εκκρεμεί σχετική υποχρέωση.
6. Σε περίπτωση μη εκτέλεσης της απόφασης ανάληψης υποχρέωσης στο σύνολο ή μέρος αυτής εντός του οικονομικού έτους, αυτή ανακαλείται κατόπιν σχετικής απόφασης του Προέδρου της Επιτροπής, κατά το μέρος των πιστώσεων του έργου ανά κατηγορία δαπάνης που δεν εκτελέστηκαν. Η σχετική ανακλητική απόφαση εκδίδεται με ημερομηνία 31 Δεκεμβρίου εκάστου έτους και αναρτάται στο πρόγραμμα «ΔΙΑΥΓΕΙΑ» το αργότερο έως την 31η Μαρτίου του επόμενου έτους.
Άρθρο 241
Αξιοποίηση αδιάθετου ταμειακού υπολοίπου έργων/προγραμμάτων
1. Με απόφαση της Επιτροπής Ερευνών, κατόπιν αιτήματος του Επιστημονικού Υπευθύνου, εγκρίνεται η χρήση του αδιάθετου ταμειακού υπολοίπου έργου/προγράμματος, που δεν αξιοποιήθηκε έως την ημερομηνία λήξης του έργου/προγράμματος, εφόσον πληρούνται σωρευτικά οι ακόλουθες προϋποθέσεις: α) το φυσικό αντικείμενο του έργου/προγράμματος έχει επιτυχώς ολοκληρωθεί, β) το οικονομικό αντικείμενο του έργου/προγράμματος έχει ολοκληρωθεί και δεν υπάρχει άλλη συμβατική υποχρέωση και γ) δεν προβλέπεται από το κανονιστικό πλαίσιο ή τη σύμβαση χρηματοδότησης του έργου/προγράμματος η επιστροφή του αδιάθετου ταμειακού υπολοίπου. Η παρούσα εφαρμόζεται επί αδιάθετων ταμειακών υπολοίπων προγραμματικών συμβάσεων που έχουν συναφθεί με φορείς δημοσίου τομέα της περ. α) της παρ. 1 του άρθρου 14 του ν. 4270/2014 (Α’ 143), και το φυσικό αντικείμενό τους έχει επιτυχώς ολοκληρωθεί, υπό την προϋπόθεση ότι δεν υπάρχει αντίθετος όρος στην προγραμματική σύμβαση.
2. Η χρήση αδιάθετων ταμειακών υπολοίπων ολοκληρωμένων έργων/προγραμμάτων πραγματοποιείται μέσω της δημιουργίας νέου έργου/προγράμματος, που έχει ως αντικείμενο τη χρηματοδότηση των ερευνητικών δραστηριοτήτων του Επιστημονικού Υπευθύνου και της ομάδας του. Σε ένα έργο/πρόγραμμα με αντικείμενο την αξιοποίηση αδιάθετων ταμειακών υπολοίπων ολοκληρωμένων έργων/προγραμμάτων, δύναται να πιστώνονται αδιάθετα ταμειακά υπόλοιπα άλλων έργων/προγραμμάτων, εφόσον πληρούνται οι προϋποθέσεις της παρ. 1.
3. Με απόφαση της Επιτροπής Ερευνών, κατόπιν αιτήματος του Επιστημονικού Υπευθύνου, εγκρίνεται η αποδοχή διαχείρισης έργου/προγράμματος της παρ. 2. Η οικονομική διαχείριση έργων/προγραμμάτων που έχουν ως αντικείμενο την αξιοποίηση αδιάθετων ταμειακών υπολοίπων πραγματοποιείται σε ετήσια βάση.
4. Με τον Οδηγό Χρηματοδότησης εξειδικεύονται οι όροι και η διαδικασία χρήσης αδιάθετων ταμειακών υπολοίπων έργων/προγραμμάτων, η προθεσμία υποβολής της αίτησης των Επιστημονικών Υπευθύνων για την αξιοποίησή τους και άλλα θέματα σχετικά με την οικονομική διαχείριση και την επιλεξιμότητα των δαπανών τους.
Άρθρο 242
Διαδικασία χρήσης περιουσιακών ταμειακών διαθεσίμων του Ειδικού Λογαριασμού Κονδυλίων Έρευνας
1. Με απόφαση του Συμβουλίου Διοίκησης του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης της Επιτροπής Ερευνών, μπορούν να χρησιμοποιούνται περιουσιακά ταμειακά διαθέσιμα (αποθεματικά) του Ειδικού Λογαριασμού Κονδυλίων Έρευνας (Ε.Λ.Κ.Ε.) για τη δημιουργία έργων/προγραμμάτων που έχουν ως αντικείμενο την ανάληψη δαπανών με σκοπό:
α) την εκτέλεση έργων και μελετών για τη δημιουργία νέων υποδομών ή την αναβάθμιση των υφιστάμενων εγκαταστάσεων και υποδομών του Α.Ε.Ι.,
β) τη δημιουργία κοινών ερευνητικών υποδομών του Α.Ε.Ι.,
γ) την προμήθεια και συντήρηση ερευνητικού, εργαστηριακού και λοιπού εξοπλισμού για τις ανάγκες των ακαδημαϊκών μονάδων του Α.Ε.Ι. και του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.),
δ) την υλοποίηση δράσεων του σχεδίου ισότιμης πρόσβασης ατόμων με αναπηρία και ατόμων με ειδικές εκπαιδευτικές ανάγκες του άρθρου 226, του σχεδίου ψηφιακού μετασχηματισμού του Α.Ε.Ι. του άρθρου 227 και του σχεδίου αειφόρου ανάπτυξης του άρθρου 228,
ε) την κάλυψη του μετοχικού κεφαλαίου εταιρειών στις οποίες συμμετέχει το Α.Ε.Ι., σύμφωνα με το άρθρο 281, και της Εταιρείας Αξιοποίησης και Διαχείρισης της Περιουσίας του Α.Ε.Ι., καθώς και την κάλυψη δαπανών αύξησης μετοχικού κεφαλαίου εταιρειών που ανήκουν κατά πλειοψηφία στο Α.Ε.Ι.,
στ) την κάλυψη δημοσιονομικών διορθώσεων, νόμιμων και μη επιλέξιμων δαπανών και την εκτέλεση δικαστικών αποφάσεων και δικαστικών δαπανών,
ζ) τη χορήγηση ταμειακών διευκολύνσεων των εκτελούμενων έργων/προγραμμάτων,
η) την υλοποίηση αναπτυξιακών έργων/προγραμμάτων του Α.Ε.Ι.
2. Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών, ποσοστό έως δεκαπέντε τοις εκατό (15%) του συνόλου των περιουσιακών ταμειακών διαθεσίμων, αποθεματικών, μπορούν να χρησιμοποιούνται ετησίως για τη δημιουργία έργων/προγραμμάτων που έχουν ως αντικείμενο την ανάληψη δαπανών με σκοπό:
α) τη χορήγηση υποτροφιών προς υποψήφιους διδάκτορες και μεταδιδάκτορες,
β) τη χρηματοδότηση ερευνητικών έργων σε επιστημονικά πεδία που κρίνονται σημαντικά, σύμφωνα με το στρατηγικό σχέδιο του Α.Ε.Ι. ή την εθνική στρατηγική ανώτατης εκπαίδευσης ή την εθνική στρατηγική έρευνας, τεχνολογίας και καινοτομίας,
γ) την κάλυψη δαπανών μισθοδοσίας συνεργαζόμενων καθηγητών του άρθρου 169, ερευνητών επί συμβάσει του άρθρου 172, επισκεπτών καθηγητών ή επισκεπτών ερευνητών του άρθρου 171 και εντεταλμένων διδασκόντων του άρθρου 173,
δ) την κάλυψη δαπανών δημοσίων συμβάσεων για την κάλυψη λειτουργικών αναγκών του Α.Ε.Ι. και του Ε.Λ.Κ.Ε.
3. Με την απόφαση του Συμβουλίου Διοίκησης, με την οποία εγκρίνεται η χρήση των περιουσιακών ταμειακών διαθεσίμων, αποθεματικών, του Ε.Λ.Κ.Ε., καθορίζονται το ακριβές ποσό που θα αξιοποιηθεί, ο Επιστημονικός Υπεύθυνος, ο σκοπός, το αντικείμενο, η διάρκεια και η επιλεξιμότητα των δαπανών του έργου/προγράμματος. Αν η χρήση περιουσιακών ταμειακών διαθεσίμων εμπίπτει στο πεδίο της παρ. 1, απαιτείται ειδική αιτιολόγηση σχετικά με τη σύνδεση των δαπανών με το στρατηγικό σχέδιο του Α.Ε.Ι.
Άρθρο 243
Ομάδα Έργου - Απασχόληση σε έργα/προγράμματα
1. Κάθε έργο/πρόγραμμα που διαχειρίζεται ο Ειδικός Λογαριασμός Κονδυλίων Έρευνας (Ε.Λ.Κ.Ε.) εκπονείται από ομάδα έργου, της οποίας προΐσταται ο Επιστημονικός Υπεύθυνος. Ως μέλη της ομάδας έργου δύνανται να συμμετέχουν:
α) μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.), Ειδικού Τεχνικού Εργαστηριακού Προσωπικού (Ε.Τ.Ε.Π.) και υπάλληλοι με σχέση δημοσίου δικαίου ή Ιδιωτικού Δικαίου Αορίστου Χρόνου του Ανώτατου Εκπαιδευτικού Ιδρύματος (Α.Ε.Ι.),
β) μέλη Δ.Ε.Π., Ε.Ε.Π., Ε.ΔΙ.Π., Ε.Τ.Ε.Π. άλλων Α.Ε.Ι. της ημεδαπής,
γ) ερευνητές και ειδικοί λειτουργικοί επιστήμονες, καθώς και υπάλληλοι με σχέση δημοσίου δικαίου ή Ιδιωτικού Δικαίου Αορίστου Χρόνου των ερευνητικών και τεχνολογικών φορέων του άρθρου 13Α του ν. 4310/2014 (Α’ 258),
δ) επισκέπτες Καθηγητές και επισκέπτες Ερευνητές του άρθρου 171,
ε) ερευνητές επί συμβάσει του άρθρου 172,
στ) Καθηγητές και Ερευνητές Πανεπιστημίων και Ερευνητικών Κέντρων της αλλοδαπής,
ζ) φοιτητές προγραμμάτων σπουδών πρώτου, δεύτερου και τρίτου κύκλου και μεταδιδάκτορες του Α.Ε.Ι.,
η) πρόσθετο ερευνητικό, εκπαιδευτικό, επιστημονικό, εργαστηριακό, διοικητικό, τεχνικό και λοιπό προσωπικό, που επιλέγεται για την εκτέλεση συγκεκριμένου έργου ή εργασίας.
2. Με απόφαση της Επιτροπής Ερευνών, κατόπιν εισήγησης του Επιστημονικού Υπευθύνου, εγκρίνεται η ομάδα έργου κατά τον χρόνο αποδοχής διαχείρισης του έργου, σύμφωνα με τους ειδικότερους όρους του φορέα χρηματοδότησης, εφόσον υφίστανται. Με όμοια απόφαση δύναται να αναπροσαρμόζεται η ομάδα έργου καθ’ όλη τη διάρκεια εκτέλεσης του έργου.
3. Αν τα μέλη της ομάδας έργου προέρχονται από κατηγορίες προσωπικού των περ. α) έως ζ) της παρ. 1, η απασχόλησή τους στο έργο/πρόγραμμα αφορά πρόσθετη απασχόληση, που εγκρίνεται με απόφαση της Επιτροπής Ερευνών, κατόπιν εισήγησης του Επιστημονικού Υπευθύνου. Η εισήγηση περιλαμβάνει υποχρεωτικά τη διάρκεια απασχόλησης και το ύψος των αποδοχών, που πρέπει να είναι εντός των εγκεκριμένων ορίων του προϋπολογισμού του κάθε έργου/προγράμματος. Ειδικώς για τη συμμετοχή προσωπικού των περ. α) έως γ) της παρ. 1 σε έργα/προγράμματα δεν απαιτείται η χορήγηση άδειας άσκησης ιδιωτικού έργου επ’ αμοιβή, σύμφωνα με το άρθρο 31 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26), εφόσον η απασχόληση εκτελείται πέραν του ωραρίου απασχόλησής τους.
4. Η επιλογή πρόσθετου προσωπικού της περ. η) της παρ. 1 διεξάγεται ως ακολούθως:
α) Με απόφαση της Επιτροπής Ερευνών, κατόπιν εισήγησης του Επιστημονικού Υπευθύνου και απόφαση του αρμόδιου ανά περίπτωση οργάνου περί ανάθεσης διδακτικού/εκπαιδευτικού έργου, εγκρίνεται, χωρίς άλλη διαδικασία, η απασχόληση πρόσθετου προσωπικού που διεξάγει διδακτικό και εν γένει εκπαιδευτικό έργο στο πλαίσιο ξενόγλωσσων προγραμμάτων σπουδών πρώτου κύκλου, μεταπτυχιακών προγραμμάτων σπουδών, επιμορφωτικών και εκπαιδευτικών προγραμμάτων του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) και θερινών ή χειμερινών σχολείων.
β) Με απόφαση της Επιτροπής Ερευνών, κατόπιν εισήγησης του Επιστημονικού Υπευθύνου, εγκρίνεται, χωρίς άλλη διαδικασία, η απασχόληση πρόσθετου προσωπικού που διεξάγει ερευνητικό, επιστημονικό, εργαστηριακό ή κλινικό έργο, εφόσον η συμμετοχή του έχει αξιολογηθεί ή προταθεί από τον φορέα χρηματοδότησης ή κρίνεται ως αναγκαία για την ορθή εκτέλεση του έργου από τον Επιστημονικό Υπεύθυνο. Κατά τη διαδικασία επιλογής αξιολογούνται τα τυπικά και ουσιαστικά προσόντα του προσωπικού που προτείνεται να απασχοληθεί σε έργα/προγράμματα ανάλογα με την εργασία ή το έργο που του ανατίθεται ανά περίπτωση.
γ) Με δημόσια πρόσκληση που επισπεύδεται με επιμέλεια της Μονάδας Οικονομικής και Διοικητικής Υποστήριξης (Μ.Ο.Δ.Υ.) του Ε.Λ.Κ.Ε., σύμφωνα με τη διαδικασία που περιγράφεται στο άρθρο 244, για το πρόσθετο προσωπικό που δεν εφαρμόζονται οι περ. α) και β). Κατά τη διαδικασία επιλογής αξιολογούνται τα τυπικά και ουσιαστικά προσόντα των υποψηφίων, κατ’ αναλογία του προσοντολογίου του δημοσίου τομέα, ανάλογα με την εργασία ή το έργο που πρόκειται να τους ανατεθεί ανά περίπτωση.
5. Μέλη της ομάδας έργου των περ. ζ) και η) της παρ. 1 απασχολούνται δυνάμει σύμβασης εργασίας ορισμένου χρόνου ή σύμβασης έργου. Οι εν λόγω συμβάσεις συνάπτονται στο πλαίσιο εκτέλεσης συγκεκριμένου έργου/προγράμματος, συνδέονται με το αποτέλεσμα που παράγεται από το έργο και δύνανται να ανανεώνονται ή να παρατείνονται με αποφάσεις της Επιτροπής Ερευνών, κατόπιν εισήγησης του Επιστημονικού Υπευθύνου, χωρίς περιορισμό, μέχρι την ημερομηνία λήξης του έργου/προγράμματος, υπό την προϋπόθεση ότι είναι εντός των εγκεκριμένων ορίων του προϋπολογισμού κάθε έργου ή προγράμματος. Συμβάσεις που έχουν συναφθεί για τις ανάγκες έργου/προγράμματος που δεν έχει σαφή ημερομηνία λήξης, δύναται να ανανεώνονται ή να παρατείνονται για χρονικό διάστημα που δεν υπερβαίνει συνολικά τα πέντε (5) έτη, υπό την προϋπόθεση ότι είναι εντός των εγκεκριμένων ορίων του προϋπολογισμού του έργου ή προγράμματος. Αποκλείεται σε κάθε περίπτωση η αναγνώρισή τους ως συμβάσεων αορίστου χρόνου. Σε περίπτωση πρόσληψης πρόσθετου προσωπικού της περ. η) της παρ. 1 κατόπιν δημόσιας πρόσκλησης σύμφωνα με το άρθρο 244, το οποίο έχει απασχοληθεί στο ίδιο ή άλλο έργο/πρόγραμμα του Ε.Λ.Κ.Ε., για τον υπολογισμό του ανώτατου ορίου απασχόλησης των πέντε (5) ετών, λαμβάνεται υπόψη μόνο η απασχόληση που διανύεται μετά τη νέα πρόσληψη του προσωπικού.
6. Με απόφαση της Επιτροπής Ερευνών, κατόπιν εισήγησης του Επιστημονικού Υπευθύνου, εγκρίνεται η απασχόληση ως μελών της ομάδας έργου σε έργα/προγράμματα, φυσικών προσώπων που έχουν την ιδιότητα δημοσίου υπαλλήλου σε φορείς της περ. α) της παρ. 1 του άρθρου 14 του ν. 4270/2014 (Α’ 143), δυνάμει συμβάσεων έργου, χωρίς άλλη διαδικασία. Το εν λόγω προσωπικό έχει την υποχρέωση ενημέρωσης του φορέα του δημόσιου τομέα που υπηρετεί για τη συμμετοχή του στο έργο/πρόγραμμα και υποχρεούται να προσκομίσει στη Μ.Ο.Δ.Υ. του Ε.Λ.Κ.Ε. άδεια άσκησης πρόσθετου έργου επ’ αμοιβή, σύμφωνα με το άρθρο 31 του ν. 3528/2007, με την επιφύλαξη του άρθρου 127 του παρόντος, το αργότερο έως τον χρόνο εκκαθάρισης της αμοιβής του, άλλως η σύμβαση λύεται. Το προσωπικό του παρόντος αμείβεται με παραστατικό παρεχόμενων υπηρεσιών και το ύψος των αποδοχών του δεν δύναται να υπερβαίνει το ανώτατο όριο αποδοχών ανά μήνα, σύμφωνα με την κείμενη νομοθεσία. Για την απασχόληση δημοσίων υπαλλήλων σε έργα/προγράμματα των Ε.Λ.Κ.Ε. των Α.Ε.Ι. δεν καταβάλλονται ασφαλιστικές εισφορές υπέρ του Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.) για κύρια σύνταξη και υγειονομική περίθαλψη, παροχές σε είδος και σε χρήμα, σύμφωνα με το άρθρο 55 του ν. 4509/2017 (Α’ 201).
7. Η διαδικασία επιλογής προσωπικού σε έργα/προγράμματα των Ε.Λ.Κ.Ε. των Α.Ε.Ι. ρυθμίζεται αποκλειστικά από τον παρόντα και εξαιρείται από τον προγραμματισμό προσλήψεων προσωπικού Ιδιωτικού Δικαίου Ορισμένου Χρόνου και σύμβασης μίσθωσης έργου του άρθρου 25 του ν. 4829/2021 (Α’ 166), της υποχρέωσης έγκρισης του Υπουργικού Συμβουλίου ή της Επιτροπής της υπ’ αρ. 33/2006 Πράξης Υπουργικού Συμβουλίου (Α’ 280), τον ν. 4765/2021 (Α’ 6) και το π.δ. 164/2004 (Α’ 134).
Άρθρο 244
Διαδικασία πρόσκλησης
1. Η επιλογή του πρόσθετου ερευνητικού, επιστημονικού, διοικητικού, τεχνικού και λοιπού προσωπικού που δεν εμπίπτει στις περ. α) και β) της παρ. 4 του άρθρου 243, πραγματοποιείται με πρόσκληση εκδήλωσης ενδιαφέροντος που εκδίδεται από την Επιτροπή Ερευνών κατόπιν εισήγησης του Επιστημονικού Υπευθύνου, σύμφωνα με τις αρχές της διαφάνειας και της ίσης μεταχείρισης. Η πρόσκληση δημοσιεύεται κατ’ ελάχιστο στην ιστοσελίδα του Ειδικού Λογαριασμού Κονδυλίων Έρευνας (Ε.Λ.Κ.Ε.) του Ανώτατου Εκπαιδευτικού Ιδρύματος (Α.Ε.Ι.), στο πρόγραμμα «ΔΙΑΥΓΕΙΑ» και όπου αλλού απαιτούν η Επιτροπή Ερευνών και ο φορέας χρηματοδότησης του έργου. Η ελάχιστη προθεσμία για την υποβολή αιτήσεων είναι δέκα (10) ημερολογιακές ημέρες από τη δημοσίευση της πρόσκλησης.
2. Η διατύπωση των προσκλήσεων γίνεται με τρόπο ώστε να αποκλείεται η στόχευση σε εξατομικευμένες περιπτώσεις. Τα κριτήρια επιλογής των υποψηφίων αντιστοιχούν σε απαραίτητα ή/και πρόσθετα προσόντα ακαδημαϊκής, επαγγελματικής και επιστημονικής αξιολόγησης, τα οποία εξασφαλίζουν την ορθή εκτέλεση της προς ανάθεση εργασίας ή του προς ανάθεση έργου, σύμφωνα με το αντικείμενο της προς πλήρωση θέσης. Τα κριτήρια και η μοριοδότησή τους καθορίζονται από την Επιτροπή Ερευνών, κατόπιν εισήγησης του Επιστημονικού Υπευθύνου. Ο Επιστημονικός Υπεύθυνος δύναται να εισηγείται τη διεξαγωγή ατομικής συνέντευξης για να κρίνει την καταλληλότητα των υποψηφίων για την άσκηση των καθηκόντων της συγκεκριμένης θέσης. Αν το αντικείμενο της προς ανάθεση εργασίας ή του έργου απαιτεί τη διακρίβωση της καταλληλότητας των προσόντων των υποψηφίων ή της εμπειρίας τους για την άσκηση συγκεκριμένων καθηκόντων, ο Επιστημονικός Υπεύθυνος δύναται να εισηγείται τη διεξαγωγή πρακτικής δοκιμασίας ή εξέτασης ειδικών γνώσεων που σχετίζονται με το αντικείμενο της θέσης και τον τρόπο εξέτασης γνώσεων, δεξιοτήτων και εργασιακής αποτελεσματικότητας, καθώς και την εξεταστέα ύλη και τη βαθμολογική βάση αυτών. Η αξιολόγηση των υποψηφίων αν πραγματοποιηθεί πρακτική δοκιμασία ή εξέταση ειδικών γνώσεων αξιολογείται ως επιτυχής ή μη επιτυχής. Αν οι υποψήφιοι δεν αξιολογηθούν επιτυχώς, κατατάσσονται στον πίνακα αποκλεισθέντων. Η μοριοδότηση της συνέντευξης κάθε υποψηφίου προκύπτει από τον μέσο όρο των βαθμών των μελών της Επιτροπής Αξιολόγησης. Το περιεχόμενο της συνέντευξης με τα κρίσιμα και ουσιαστικά σημεία της αναφέρεται συνοπτικά στο πρακτικό της Επιτροπής και η μοριοδότηση κάθε υποψηφίου αιτιολογείται συνοπτικά από κάθε μέλος της επιτροπής.
3. Με απόφαση της Επιτροπής Ερευνών, κατόπιν εισήγησής του Επιστημονικού Υπευθύνου του έργου/προγράμματος για τις ανάγκες του οποίου πραγματοποιείται η πρόσληψη προσωπικού, συγκροτείται Επιτροπή Αξιολόγησης, η οποία αποτελείται από τρία (3) τακτικά μέλη που ορίζονται με ισάριθμα αναπληρωματικά με αντικείμενο την αξιολόγηση των υποψηφιοτήτων στο πλαίσιο προσκλήσεων που επισπεύδονται για τις ανάγκες του έργου/προγράμματος και τη σύνταξη των πινάκων κατάταξης, προσληπτέων και απορριπτέων με ρητή αναφορά του λόγου αποκλεισμού τους. Ως τακτικό μέλος της Επιτροπής Αξιολόγησης ορίζεται ο Επιστημονικός Υπεύθυνος, ο οποίος ασκεί χρέη Προέδρου της Επιτροπής. Τα υπόλοιπα μέλη προέρχονται από μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) του Α.Ε.Ι. ή άλλα μέλη της ομάδας έργου από τις κατηγορίες των περ. α) έως στ) της παρ. 1 του άρθρου 243. Η θητεία της Επιτροπής είναι ίση με τη διάρκεια του έργου, αν το έργο έχει σαφή ημερομηνία λήξης, άλλως η θητεία είναι ετήσια. Δεν επιτρέπεται τα μέλη της Επιτροπής Αξιολόγησης να έχουν την ιδιότητα συζύγου ή συμβίου ή να έχουν σχέσεις συγγένειας έως τρίτου βαθμού εξ αίματος ή εξ αγχιστείας με οποιονδήποτε υποψήφιο. Αν μέλος της Επιτροπής έχει κώλυμα του προηγούμενου εδαφίου, οφείλει να το γνωστοποιήσει εγγράφως προς τα λοιπά μέλη της Επιτροπής ζητώντας την αντικατάστασή του.
4. Με απόφαση της Επιτροπής Ερευνών εγκρίνονται οι πίνακες κατάταξης, προσληπτέων και απορριπτέων υποψηφίων, οι οποίοι και αναρτώνται στην ιστοσελίδα του Ε.Λ.Κ.Ε. του Α.Ε.Ι. και στο πρόγραμμα «ΔΙΑΥΓΕΙΑ». Με την άπρακτη πάροδο της προθεσμίας άσκησης ένστασης, σύμφωνα με την παρ. 2 του άρθρου 245, τα αποτελέσματα καθίστανται αυτοδικαίως οριστικά.
Άρθρο 245
Ενστάσεις - Επιτροπή Ενστάσεων
1. Σε κάθε Ειδικό Λογαριασμό Κονδυλίων Έρευνας (Ε.Λ.Κ.Ε.) συνιστάται Επιτροπή Ενστάσεων, που αποτελείται από τρία (3) τακτικά μέλη, τα οποία ορίζονται με ισάριθμα αναπληρωματικά, που προέρχονται από μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.). Τη διοικητική υποστήριξη της Επιτροπής Ενστάσεων αναλαμβάνει υπάλληλος από το προσωπικό της Μονάδας Οικονομικής και Διοικητικής Υποστήριξης (Μ.Ο.Δ.Υ.) του Ε.Λ.Κ.Ε. Αντικείμενο της Επιτροπής είναι η εξέταση ενστάσεων που υποβάλλονται στο πλαίσιο προσκλήσεων που επισπεύδονται από τον Ε.Λ.Κ.Ε.
2. Κατά των αποτελεσμάτων κάθε πρόσκλησης, κάθε υποψήφιος μπορεί να ασκήσει ένσταση ενώπιον της Επιτροπής Ενστάσεων εντός αποκλειστικής προθεσμίας πέντε (5) ημερολογιακών ημερών. Η προθεσμία αρχίζει από την επομένη της ανάρτησης των αποτελεσμάτων στον διαδικτυακό τόπο του Ε.Λ.Κ.Ε. του Α.Ε.Ι. και αναφέρεται ρητώς στην απόφαση των αποτελεσμάτων. Δεν επιτρέπεται ένσταση για λόγους που αφορούν στη συνέντευξη ή την εξέταση γνώσεων και τη δοκιμασία δεξιοτήτων και εργασιακής αποτελεσματικότητας. Η άσκηση της ένστασης απαιτεί την καταβολή παραβόλου, το ύψος του οποίου ορίζεται με κοινή απόφαση των Υπουργών Οικονομικών και Παιδείας και Θρησκευμάτων.
3. Η Επιτροπή Ενστάσεων εξετάζει τις ενστάσεις που έχουν υποβληθεί και εισηγείται αιτιολογημένα προς την Επιτροπή Ερευνών την αποδοχή ή την απόρριψή τους. Με απόφαση της Επιτροπής Ερευνών κυρώνονται οι οριστικοί πίνακες αποτελεσμάτων και κοινοποιείται η απόφαση επί κάθε ένστασης προς τον υποψήφιο. Αν η Επιτροπή Ερευνών διαπιστώσει παράβαση του νόμου ή του Οδηγού Χρηματοδότησης ή άλλης κανονιστικής πράξης, είτε αυτεπαγγέλτως είτε ύστερα από ένσταση, μπορεί να αποφασίσει την επανάληψη της προκήρυξης ολικώς ή μερικώς. Για παραλείψεις ή πλημμέλειες που επιδέχονται συμπλήρωσης ή διόρθωσης, η Επιτροπή Ερευνών αντί να επαναλάβει την προκήρυξη, δύναται να συμπληρώσει ή να διορθώσει τις παραλείψεις ή τις πλημμέλειες, εφόσον αυτό είναι εφικτό.
Άρθρο 246
Θέματα αποδοχών
1. Η συμμετοχή μελών Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) σε έργα/προγράμματα των Ειδικών Λογαριασμών Κονδυλίων Έρευνας (Ε.Λ.Κ.Ε.) των Α.Ε.Ι. συνιστά επιτρεπτή πρόσθετη απασχόληση, υπό την προϋπόθεση ότι εκτελούν τα διδακτικά και λοιπά τους καθήκοντα, όπως αυτά ορίζονται ανά περίπτωση και δεν συνιστά ή προϋποθέτει την άσκηση επιχειρηματικής δραστηριότητας.
2. Οι πάσης φύσεως αποδοχές και πρόσθετες αμοιβές ή απολαβές ή σύνταξη που καταβάλλονται προς τα μέλη Δ.Ε.Π., Ε.Ε.Π. και Ε.ΔΙ.Π. των Α.Ε.Ι., απαγορεύεται να υπερβαίνουν το ανώτατο όριο αποδοχών της παρ. 1 του άρθρου 28 του ν. 4354/2015 (Α’ 176). Στο εν λόγω όριο συμπεριλαμβάνονται πρόσθετες αμοιβές από τη συμμετοχή σε έργα/προγράμματα που χρηματοδοτούνται από εθνικούς πόρους, σύμφωνα με το άρθρο 230.
3. Δεν εμπίπτουν στο ανώτατο όριο αποδοχών της παρ. 2 αμοιβές μελών Δ.Ε.Π. από τη συμμετοχή σε κάθε είδους προγράμματα των Ε.Λ.Κ.Ε. των Α.Ε.Ι. και των ερευνητικών και τεχνολογικών φορέων του άρθρου 13Α του ν. 4310/2014 (Α’ 258), τα οποία χρηματοδοτούνται από διεθνείς ή ιδιωτικούς πόρους, σύμφωνα με το άρθρο 230.
4. Οι αποδοχές των μελών Δ.Ε.Π., Ε.Ε.Π. και Ε.ΔΙ.Π. για την απασχόληση σε έργα/προγράμματα που διαχειρίζονται Ε.Λ.Κ.Ε. άλλων Α.Ε.Ι. ή ερευνητικά κέντρα ή τεχνολογικά ινστιτούτα του άρθρου 13Α του ν. 4310/2014 ή άλλους ερευνητικούς οργανισμούς της ημεδαπής, αποδίδονται προς τον Ε.Λ.Κ.Ε. του Α.Ε.Ι. που υπηρετούν, εκκαθαρίζονται από αυτόν και καταβάλλονται μέσω της Ενιαίας Αρχής Πληρωμής. Οι αμοιβές των μελών Δ.Ε.Π., μελών Ε.Ε.Π. και Ε.ΔΙ.Π. από τη συμμετοχή σε έργα/προγράμματα υπόκεινται σε παρακράτηση πέντε τοις εκατό (5%) επί του ακαθάριστου ποσού της αμοιβής τους. Οι παρακρατήσεις αποτελούν ίδιους πόρους του Ε.Λ.Κ.Ε., σύμφωνα με την περ. δ) του άρθρου 230.
5. Το ύψος των αποδοχών των απασχολούμενων της παρ. 1 του άρθρου 243 είναι εντός των ορίων του εγκεκριμένου αναλυτικού ετήσιου προϋπολογισμού του έργου/προγράμματος. Ειδικώς για τους απασχολούμενους με σύμβαση εργασίας ορισμένου χρόνου της περ. η) της παρ. 1 του άρθρου 243, το ύψος των αποδοχών καθορίζεται ως ακολούθως:
α) σύμφωνα με τους μισθολογικούς όρους του Κεφαλαίου Β’ του ν. 4354/2015 (Α’ 176), εφόσον η αμοιβή βαρύνει τον προϋπολογισμό έργου/προγράμματος που χρηματοδοτείται από εθνικούς πόρους,
β) με απόφαση της Επιτροπής Ερευνών, κατόπιν εισήγησης του Επιστημονικού Υπευθύνου και είναι ανάλογο των προσόντων και του αντικειμένου απασχόλησης κάθε απασχολούμενου, εφόσον η αμοιβή βαρύνει τον προϋπολογισμό έργου/προγράμματος που χρηματοδοτείται από ιδιωτικούς, διεθνείς και ίδιους πόρους. Με τον Οδηγό Χρηματοδότησης δύναται να καθορίζεται ανώτατο όριο συνολικών αποδοχών από τη συμμετοχή σε έργα/προγράμματα του Ιδρύματος για τις εν λόγω κατηγορίες προσωπικού, το οποίο δεν δύναται να υπερβαίνει το ανώτατο όριο αποδοχών της παρ. 1 του άρθρου 28 του ν. 4354/2015.
6. Το συνολικό κόστος απασχόλησης των μελών της ομάδας έργου ανεξαρτήτως του είδους απασχόλησής τους, συμπεριλαμβανομένων των πάσης φύσεως κρατήσεων και εργοδοτικών εισφορών, όπως προβλέπονται από την κείμενη νομοθεσία, βαρύνει τον προϋπολογισμό του έργου/προγράμματος.
7. Οι πάσης φύσεως αποδοχές των απασχολούμενων σε έργα/προγράμματα του Ε.Λ.Κ.Ε. καταβάλλονται μέσω της Ενιαίας Αρχής Πληρωμής.
Άρθρο 247
Υπερωριακή απασχόληση προσωπικού με συμβάσεις Ιδιωτικού Δικαίου Ορισμένου Χρόνου
Προσωπικό που απασχολείται σε έργα/προγράμματα των Ειδικών Λογαριασμών Κονδυλίων Έρευνας (Ε.Λ.Κ.Ε.) των Ανώτατων Εκπαιδευτικών Ιδρυμάτων (Α.Ε.Ι.) δυνάμει συμβάσεων εργασίας ορισμένου χρόνου, δύναται να απασχολείται καθ’ υπέρβαση του κανονικού ωραρίου εργασίας του, καθώς και Σάββατα, Κυριακές, αργίες και λοιπές εξαιρέσιμες ημέρες εργασίας, εφόσον το απαιτούν οι ανάγκες του έργου/προγράμματος και συναινεί το εν λόγω προσωπικό. Η υπερωριακή απασχόληση του προσωπικού εγκρίνεται με απόφαση της Επιτροπής Ερευνών, κατόπιν εισήγησης του Επιστημονικού Υπευθύνου, που αναρτάται στο πρόγραμμα «ΔΙΑΥΓΕΙΑ» και εξαιρείται της υποχρεωτικής δημοσίευσης στην Εφημερίδα της Κυβερνήσεως. Το ανώτατο όριο υπερωριακής απασχόλησης και το ύψος της ωριαίας αποζημίωσης για το προσωπικό που απασχολείται σε έργα/προγράμματα, τα οποία χρηματοδοτούνται από εθνικούς πόρους, καθορίζεται σύμφωνα με το άρθρο 20 του ν. 4354/2015 (Α’ 176), ενώ για τα έργα/προγράμματα που χρηματοδοτούνται από ιδιωτικούς, διεθνείς και ίδιους πόρους καθορίζεται στον Οδηγό Χρηματοδότησης του Ε.Λ.Κ.Ε. του Α.Ε.Ι. και σε κάθε περίπτωση δεν δύναται να υπερβαίνει το ανώτατο όριο αποδοχών της παρ. 1 του άρθρου 28 του ν. 4354/2015. Για την καταβολή αποδοχών υπερωριακής απασχόλησης απαιτείται η υποβολή βεβαίωσης του Επιστημονικού Υπευθύνου του έργου/προγράμματος προς τη Μονάδα Οικονομικής και Διοικητικής Υποστήριξης του Ε.Λ.Κ.Ε, στην οποία αναγράφεται το σύνολο των ωρών υπερωριακής εργασίας που πραγματοποιήθηκαν ανά απασχολούμενο ανά μήνα, άλλως η δαπάνη θεωρείται μη επιλέξιμη.
Άρθρο 248
Μετακινήσεις
1. Οι δαπάνες μετακίνησης εκτός έδρας μελών της ομάδας έργου ή τρίτων φυσικών προσώπων που προσκαλούνται στο πλαίσιο έργου/προγράμματος που υλοποιεί ο Ε.Λ.Κ.Ε., προς το εσωτερικό ή το εξωτερικό, βαρύνουν αποκλειστικά τον προϋπολογισμό των έργων/προγραμμάτων για τις ανάγκες των οποίων διεξάγεται η μετακίνηση. Οι δαπάνες πραγματοποιούνται εντός των ορίων του συνόλου των πιστώσεων του εγκεκριμένου προϋπολογισμού του έργου/προγράμματος.
2. Με απόφαση του Προέδρου της Επιτροπής Ερευνών, κατόπιν εισήγησης του Επιστημονικού Υπευθύνου, εγκρίνεται η διενέργεια μετακινήσεων μελών της ομάδας έργου που είναι αναγκαία για την εκτέλεση έργων/προγραμμάτων που χρηματοδοτούνται από εθνικούς πόρους. Κατ’ εξαίρεση είναι δυνατή η έγκριση μετακινήσεων μελών της ομάδας έργου μετά τη διενέργειά τους έως και είκοσι (20) ημέρες από την επιστροφή των μετακινούμενων, κατόπιν υποβολής αιτιολογημένης εισήγησης του Επιστημονικού Υπευθύνου σχετικά με την αναγκαιότητα μετακίνησης και τους λόγους που δεν κατέστη δυνατή η έγκριση της μετακίνησης πριν από τη διεξαγωγή της. Για τις δαπάνες μετακίνησης που πραγματοποιούνται στο πλαίσιο έργων/προγραμμάτων που χρηματοδοτούνται από εθνικούς πόρους, εφαρμόζεται η υποπαρ. Δ.9 της παρ. Δ’ του άρθρου 2 του ν. 4336/2015 (Α’ 94). Το ανώτατο όριο ημερών μετακίνησης του προσωπικού του Ανώτατου Εκπαιδευτικού Ιδρύματος (Α.Ε.Ι.) ανά ημερολογιακό έτος για το σύνολο των έργων/προγραμμάτων που χρηματοδοτούνται από εθνικούς πόρους ορίζεται σε εκατό (100) ημέρες.
3. Οι μετακινήσεις εκτός έδρας μελών της ομάδας έργου ή τρίτων φυσικών προσώπων στο πλαίσιο έργων/προγραμμάτων, που χρηματοδοτούνται από διεθνείς, ιδιωτικούς ή ίδιους πόρους, πραγματοποιούνται μόνο κατόπιν εντολής του Επιστημονικού Υπευθύνου, χωρίς να απαιτείται έγκριση άλλου οργάνου, και εξαιρούνται του ν. 4336/2015. Το ύψος των δαπανών μετακίνησης, όπως έξοδα κίνησης, δαπάνες διαμονής, ημερήσια αποζημίωση και χιλιομετρική αποζημίωση καθορίζονται στον Οδηγό Χρηματοδότησης. Οι ημέρες μετακίνησης εκτός έδρας για τις ανάγκες έργων/προγραμμάτων που χρηματοδοτούνται από διεθνείς, ιδιωτικούς και ίδιους πόρους δεν συνυπολογίζονται για τη συμπλήρωση του ανώτατου επιτρεπόμενου ορίου ημερών μετακίνησης εκτός έδρας της παρ. 2.
4. Οι δαπάνες μετακίνησης καταβάλλονται στον μετακινούμενο μετά την ολοκλήρωση της μετακίνησης, με μόνη προϋπόθεση την υποβολή στη Μονάδα Οικονομικής και Διοικητικής Υποστήριξης (Μ.Ο.Δ.Υ.) του Ε.Λ.Κ.Ε. των σχετικών παραστατικών που την αποδεικνύουν, όπου αυτά προβλέπονται. Η έκδοση των σχετικών παραστατικών πραγματοποιείται στα στοιχεία του μετακινούμενου.
5. Μέλη της ομάδας έργου που ανήκουν στο προσωπικό του Α.Ε.Ι., μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) οφείλουν να ενημερώνουν τον Πρόεδρο της Συνέλευσης του Τμήματος για τη μετακίνησή τους στο πλαίσιο έργου/προγράμματος που συμμετέχουν και να μεριμνούν για να μη διαταράσσεται η ομαλή εκτέλεση των λοιπών καθηκόντων τους προς το Τμήμα.
6. Για τη μετακίνηση και διαμονή φυσικών προσώπων που προσκαλούνται στο πλαίσιο έργου/προγράμματος που υλοποιεί ο Ε.Λ.Κ.Ε., οι οποίοι δεν αποτελούν μέλη της ομάδας έργου/προγράμματος, καθώς και στις ομαδικές μετακινήσεις, δύναται να εφαρμόζονται είτε η διαδικασία του παρόντος είτε η διαδικασία περί δημοσίων συμβάσεων.
Άρθρο 249
Δημόσιες συμβάσεις
1. Η σύναψη δημοσίων συμβάσεων για την προμήθεια ειδών, υπηρεσιών και την εκπόνηση μελετών και τεχνικών έργων πραγματοποιείται σύμφωνα με τον ν. 4412/2016 (Α’ 147, διορθώσεις σφαλμάτων Α’ 200 και Α’ 206), αυτοτελώς ανά έργο/πρόγραμμα του Ειδικού Λογαριασμού Κονδυλίων Έρευνας (Ε.Λ.Κ.Ε.) και ανά κατηγορία δαπάνης του εγκεκριμένου ετήσιου αναλυτικού προϋπολογισμού. Ως προς τη μέθοδο υπολογισμού της εκτιμώμενης αξίας της σύμβασης εφαρμόζεται το άρθρο 6 του ν. 4412/2016.
2. Οι πράξεις που απαιτούνται αναρτώνται στον δικτυακό τόπο του Κεντρικού Ηλεκτρονικού Μητρώου Δημοσίων Συμβάσεων (Κ.Η.Μ.ΔΗ.Σ.), σύμφωνα με όσα ορίζονται στον ν. 4412/2016, για τη σύναψη δημοσίων συμβάσεων για τις ανάγκες έργων/προγραμμάτων ως ακολούθως:
α) Πρωτογενές αίτημα συνιστά το αίτημα αποδοχής διαχείρισης έργου/προγράμματος, το οποίο συνοδεύεται από τον ετήσιο αναλυτικό προϋπολογισμό του έργου/προγράμματος.
β) Εγκεκριμένο αίτημα εκτέλεσης δαπάνης συνιστά ο εγκεκριμένος ετήσιος αναλυτικός προϋπολογισμός του έργου/προγράμματος.
Άρθρο 250
Απευθείας αναθέσεις για τις ανάγκες έργων/προγραμμάτων
1. Για τη διενέργεια δαπανών που αφορούν στη σύναψη δημόσιας σύμβασης που εκτελείται με τη διαδικασία της απευθείας ανάθεσης απαιτείται η προσκόμιση απόδειξης έρευνας αγοράς, εφόσον το ποσό υπερβαίνει τις δέκα χιλιάδες (10.000,00) ευρώ, μη συμπεριλαμβανομένου του Φόρου Προστιθέμενης Αξίας (Φ.Π.Α.). Ως απόδειξη έρευνας αγοράς νοείται η προσκόμιση τουλάχιστον δύο (2) οικονομικών προσφορών από τον Επιστημονικό Υπεύθυνο προς τη Μονάδα Οικονομικής και Διοικητικής Διαχείρισης (Μ.Ο.Δ.Υ.) του Ειδικού Λογαριασμού Κονδυλίων Έρευνας (Ε.Λ.Κ.Ε.). Για δαπάνες έως δέκα χιλιάδες (10.000,00) ευρώ ο Επιστημονικός Υπεύθυνος δύναται να προσκομίζει και μία (1) μόνο οικονομική προσφορά. Ως οικονομική προσφορά λαμβάνεται υπόψη η προσφορά προϊόντος ή υπηρεσίας και από το ηλεκτρονικό κατάστημα του οικονομικού φορέα, από την οποία προκύπτουν κατ’ ελάχιστον η τιμή και τα απαιτούμενα τεχνικά χαρακτηριστικά του προϊόντος. Για δημόσιες συμβάσεις κατώτερης ή ίσης αξίας των δύο χιλιάδων πεντακοσίων (2.500) ευρώ, πλέον Φ.Π.Α., εφαρμόζεται η διαδικασία που προβλέπεται στον ν. 4412/2016 (Α’ 147, διορθώσεις σφαλμάτων Α’ 200 και Α’ 206).
2. Για τις δαπάνες που εκτελούνται μέσω της διαδικασίας της απευθείας ανάθεσης στο πλαίσιο έργων/προγραμμάτων δεν απαιτείται η ανάρτηση προσκλήσεων για την υποβολή οικονομικών προσφορών στο Κεντρικό Ηλεκτρονικό Μητρώο Δημοσίων Συμβάσεων (Κ.Η.Μ.ΔΗ.Σ.), κατά παρέκκλιση του άρθρου 120 του ν. 4412/2016.
3. Οι αποφάσεις απευθείας ανάθεσης κοινοποιούνται προς τον Επιστημονικό Υπεύθυνο και τον οικονομικό φορέα με ηλεκτρονικό τρόπο. Με την κοινοποίηση της απόφασης ανάθεσης η σύμβαση θεωρείται ότι έχει συναφθεί και η υπογραφή του σχετικού συμφωνητικού έχει αποκλειστικά αποδεικτικό χαρακτήρα. Η υπογραφή συμφωνητικού απαιτείται για δημόσιες συμβάσεις που η εκτιμώμενη αξία τους υπερβαίνει το ποσό των δέκα χιλιάδων (10.000,00) ευρώ, μη συμπεριλαμβανομένου του Φόρου Προστιθέμενης Αξίας (Φ.Π.Α.).
4. Αν δημόσιες συμβάσεις έχουν εκτιμώμενη αξία ίση ή μικρότερη του ποσού της παρ. 1 του άρθρου 118 του ν. 4412/2016, η παρακολούθηση της δημόσιας σύμβασης και η παραλαβή των ειδών ή υπηρεσιών γίνεται με βεβαίωση του Επιστημονικού Υπευθύνου.
5. Οι αποφάσεις απευθείας ανάθεσης και λοιπές πράξεις καταχωρίζονται στο Κ.Η.Μ.ΔΗ.Σ. για αξία μεγαλύτερη ή ίση του ποσού των δέκα χιλιάδων (10.000,00) ευρώ, μη συμπεριλαμβανομένου του Φ.Π.Α.
6. Οι μισθώσεις ακινήτων ή μεταφορικών μέσων και εργαστηριακού ή συμβατικού εξοπλισμού που είναι αναγκαίες για την εκτέλεση έργων/προγραμμάτων του Ε.Λ.Κ.Ε. πραγματοποιούνται με τον ακόλουθο τρόπο:
α) Μισθώσεις που για καθεμία το συνολικό ετήσιο μίσθωμα δεν υπερβαίνει το ποσό των τριάντα χιλιάδων (30.000,00) ευρώ γίνονται απευθείας χωρίς διαγωνισμό ή λήψη προσφορών, ύστερα από εκτίμηση των τιμών που προσφέρει η αγορά.
β) Μισθώσεις που για καθεμία το συνολικό ετήσιο μίσθωμα υπερβαίνει το ποσό των τριάντα χιλιάδων (30.000,00) ευρώ γίνονται με τις διαδικασίες που προβλέπονται στο π.δ. 715/1979 (Α’ 212).
Άρθρο 251
Δημόσιες συμβάσεις με φορείς της αλλοδαπής
Κατά τη διαδικασία σύναψης δημοσίων συμβάσεων με εκτιμώμενη αξία ίση ή μικρότερη του ποσού της παρ. 1 του άρθρου 118 του ν. 4412/2016 (Α’ 147, διορθώσεις σφαλμάτων Α’ 200 και Α’ 206) για τις ανάγκες έργων/προγραμμάτων με οικονομικούς φορείς που εδρεύουν στην αλλοδαπή και εξόφλησης των δαπανών, οι φορείς της αλλοδαπής εξαιρούνται από την υποχρέωση προσκόμισης φορολογικής ενημερότητας, ασφαλιστικής ενημερότητας και αποσπάσματος ποινικού μητρώου.
Άρθρο 252
Συμμετοχή σε συνέδρια/Δημοσιεύσεις
Για την εκτέλεση δαπανών που διενεργούνται στο πλαίσιο έργων/προγραμμάτων και αφορούν στο κόστος εγγραφής και συμμετοχής σε επιστημονικά συνέδρια και ημερίδες, καθώς και στη δημοσίευση επιστημονικών άρθρων, εργασιών, επιστημονικών μελετών και βιβλίων από οικονομικούς φορείς που έχουν την έδρα τους στην ημεδαπή ή αλλοδαπή, δεν εφαρμόζονται οι διατάξεις περί δημοσίων συμβάσεων του ν. 4412/2016 (Α’ 147, διορθώσεις σφαλμάτων Α’ 200 και Α’ 206). Η εξόφληση των δαπανών πραγματοποιείται μέσω εξόφλησης του νόμιμου φορολογικού παραστατικού, κατόπιν υποβολής αιτήματος πληρωμής του Επιστημονικού Υπευθύνου. Τα παραστατικά δύνανται να εκδίδονται είτε στα στοιχεία του Ειδικού Λογαριασμού Κονδυλίων Έρευνας είτε στα στοιχεία του συμμετέχοντος στο συνέδριο ή του συγγραφέα της δημοσίευσης.
Άρθρο 253
Διαδικασία χορήγησης προκαταβολών
1. Οι Ειδικοί Λογαριασμοί Κονδυλίων Έρευνας των Ανώτατων Εκπαιδευτικών Ιδρυμάτων, κατόπιν αιτήματος του Επιστημονικού Υπευθύνου, δύνανται να χορηγούν προκαταβολές και να εκδίδουν χρηματικά εντάλματα προπληρωμής (Χ.Ε.Π.) για την κάλυψη αναγκών που περιγράφονται στην παρ. 2. Για την έκδοση Χ.Ε.Π. απαιτείται πράξη του Προέδρου της Επιτροπής Ερευνών, κατόπιν αιτήματος του Επιστημονικού Υπευθύνου, στην οποία ορίζονται τα στοιχεία του δικαιούχου της προκαταβολής, το ύψος του ποσού της χορηγούμενης προκαταβολής, η αιτιολογία χορήγησης και το χρονικό διάστημα απόδοσης αυτής. Το ποσό της χορηγούμενης προκαταβολής δύναται να πιστώνεται σε λογαριασμό που τηρείται στο όνομα του δικαιούχου της προκαταβολής σε οποιοδήποτε αναγνωρισμένο πιστωτικό ίδρυμα της ημεδαπής και υποδεικνύεται από τον ίδιο για τη διεκπεραίωση της διαδικασίας έκδοσης Χ.Ε.Π.
2. Το Χ.Ε.Π. χορηγείται με σκοπό την κάλυψη δαπανών που εμπίπτουν σε μια από τις ακόλουθες κατηγορίες: α) δαπάνες μετακίνησης εκτός έδρας, β) δαπάνες προμήθειας οργάνων, αναλωσίμων ή εξειδικευμένων υπηρεσιών από το εξωτερικό, γ) ανάγκες μικροεξόδων λοιπών δαπανών μέχρι το ποσό των χιλίων (1.000) ευρώ, δ) δαπάνες προβολής ή προώθησης που είναι αναγκαίες για την εκτέλεση έργων/προγραμμάτων.
3. Δικαιούχος της προκαταβολής ή των προκαταβολών ανά έργο/πρόγραμμα ορίζεται ο Επιστημονικός Υπεύθυνος του έργου/προγράμματος ή άλλο μέλος του προσωπικού του Α.Ε.Ι., εφόσον έχει μόνιμη ή αορίστου χρόνου εργασιακή σχέση με το Α.Ε.Ι. Ο δικαιούχος της προκαταβολής ή των προκαταβολών καθίσταται υπόλογος για την απόδοσή της/τους. Η απόφαση του Προέδρου της Επιτροπής Ερευνών ορίζει την προθεσμία απόδοσης της προκαταβολής.
4. Για τα έργα/προγράμματα, τα οποία δεν έχουν σαφή ημερομηνία λήξης και καταθέτουν ετήσιο αναλυτικό προϋπολογισμό, η προθεσμία απόδοσης δεν μπορεί να υπερβαίνει το τρίμηνο από την ημερομηνία έκδοσης του Χ.Ε.Π. και σε κάθε περίπτωση την 31η Δεκεμβρίου του οικονομικού έτους. Για τα έργα/προγράμματα, των οποίων η διάρκεια εκτείνεται πέραν του έτους, η προθεσμία απόδοσης δεν μπορεί να υπερβαίνει την 31η Μαρτίου του επόμενου οικονομικού έτους ή την ημερομηνία λήξης του έργου, εφόσον αυτή έχει οριστεί πριν την 31η Μαρτίου. Μετά τη διενέργεια των δαπανών ο δικαιούχος υποβάλλει στη Μ.Ο.Δ.Υ. όλα τα σχετικά παραστατικά (όπως εξοφλημένα τιμολόγια) και δικαιολογητικά για την απόδοση. Αν δεν εξαντληθεί όλο το ποσό του Χ.Ε.Π., ο δικαιούχος καταθέτει το υπόλοιπο ποσό στον λογαριασμό ταμειακής διαχείρισης του έργου/προγράμματος. Δεν επιτρέπεται η έκδοση Χ.Ε.Π. σε δικαιούχο που, για οποιονδήποτε λόγο, δεν έχει αποδώσει εμπροθέσμως προηγούμενη προκαταβολή που έχει λάβει.
Άρθρο 254
Έλεγχος, εκκαθάριση και πληρωμή δαπανών
Ο έλεγχος των δαπανών, η εκκαθάριση και η έκδοση των ενταλμάτων ασκείται από τη Μονάδα Οικονομικής και Διοικητικής Υποστήριξης (Μ.Ο.Δ.Υ.) του Ειδικού Λογαριασμού Κονδυλίων Έρευνας (Ε.Λ.Κ.Ε.) του Ανώτατου Εκπαιδευτικού Ιδρύματος (Α.Ε.Ι.). Ο έλεγχος συνίσταται στην εξέταση των νομίμων δικαιολογητικών και αποβλέπει στη διακρίβωση του κατά πόσον η δαπάνη: α) προβλέπεται από διάταξη νόμου ή εξυπηρετεί λειτουργικές ανάγκες του Ε.Λ.Κ.Ε. ή συντελεί στην εκπλήρωση των σκοπών του και υπάρχει για αυτή διαθέσιμη πίστωση (έλεγχος νομιμότητας), β) έχει νόμιμα αναληφθεί, η σχετική απαίτηση δεν έχει παραγραφεί και επισυνάπτονται τα νόμιμα δικαιολογητικά (έλεγχος κανονικότητας). Κατά τον ασκούμενο έλεγχο εξετάζονται και τα παρεμπιπτόντως αναφυόμενα ζητήματα, με την επιφύλαξη των διατάξεων για το δεδικασμένο και το Νομικό Συμβούλιο του Κράτους (παρεμπίπτων έλεγχος).
Άρθρο 255
Πληροφοριακό Σύστημα Μονάδας Οικονομικής και Διοικητικής Υποστήριξης
1. Η Μονάδα Οικονομικής και Διοικητικής Υποστήριξης (Μ.Ο.Δ.Υ.) του Ειδικού Λογαριασμού Κονδυλίων Έρευνας (Ε.Λ.Κ.Ε.) τηρεί ολοκληρωμένο πληροφοριακό σύστημα για την υποστήριξη του συνόλου των διαδικασιών διοικητικής και οικονομικής διαχείρισης των έργων/προγραμμάτων που διεξάγονται μέσω του Ε.Λ.Κ.Ε., την καταχώριση των απαραίτητων δεδομένων, στοιχείων ή εντύπων κάθε είδους έργων/προγραμμάτων και τη συνολική παρακολούθηση της υλοποίησής τους, την ηλεκτρονική υποβολή αιτημάτων, εγγράφων, δικαιολογητικών και παραστατικών των Επιστημονικών Υπεύθυνων και των συναλλασσομένων της Μ.Ο.Δ.Υ., την ηλεκτρονική διακίνηση και διεκπεραίωσή τους από τη Μ.Ο.Δ.Υ. και τα όργανα διοίκησης του Ε.Λ.Κ.Ε. και την ηλεκτρονική αρχειοθέτησή τους. Δικαίωμα πρόσβασης στο ως άνω σύστημα έχουν το προσωπικό που εργάζεται στη Μ.Ο.Δ.Υ., τα πρόσωπα που συμμετέχουν στα όργανα διοίκησης του Ε.Λ.Κ.Ε., οι Επιστημονικοί Υπεύθυνοι των έργων/προγραμμάτων, καθώς και εξουσιοδοτημένα μέλη της ομάδας έργου του Επιστημονικού Υπευθύνου.
2. Με τον Οδηγό Χρηματοδότησης του Ε.Λ.Κ.Ε. καθορίζονται οι ειδικότερες λεπτομέρειες χρήσης και λειτουργίας του πληροφοριακού συστήματος, η διαδικασία ηλεκτρονικής υποβολής, διακίνησης και αρχειοθέτησης των εγγράφων, η διαδικασία πιστοποίησης των χρηστών κατά την είσοδό τους, τα δικαιώματα πρόσβασης ανά κατηγορία χρήστη, τα μέτρα διασφάλισης της προστασίας προσωπικών δεδομένων φυσικών προσώπων και άλλα θέματα που σχετίζονται με τη λειτουργία του πληροφοριακού συστήματος.
Άρθρο 256
Φορολογικά κίνητρα επιχειρήσεων για τη χρηματοδότηση έρευνας - Απόσβεση εξοπλισμού
1. Δαπάνες επιχειρήσεων που αφορούν στη χρηματοδότηση των Ειδικών Λογαριασμών Κονδυλίων Έρευνας (Ε.Λ.Κ.Ε.) των Ανώτατων Εκπαιδευτικών Ιδρυμάτων (Α.Ε.Ι.) της ημεδαπής για την εκπόνηση βιομηχανικών διδακτορικών, την ανάπτυξη ερευνητικών συμπράξεων, τη διεξαγωγή ερευνητικών έργων με σκοπό τη διεξαγωγή βιομηχανικής έρευνας και την εκπόνηση κλινικών δοκιμών, λογίζονται ως δαπάνες επιστημονικής και τεχνολογικής έρευνας. Στις περιπτώσεις της παρούσας εφαρμόζεται το άρθρο 22Α του Κώδικα Φορολογίας Εισοδήματος (ν. 4172/2013, Α’ 167).
2. Τα κέρδη των επιχειρήσεων από την εκμετάλλευση ευρεσιτεχνίας διεθνώς αναγνωρισμένης στο όνομά της, που αναπτύχθηκε στο πλαίσιο χρηματοδότησης Α.Ε.Ι. της ημεδαπής για την εκπόνηση βιομηχανικής έρευνας, απαλλάσσονται από τον φόρο εισοδήματος για έως τρεις (3) συνεχόμενες χρήσεις, αρχής γενομένης από τη χρήση μέσα στην οποία πραγματοποιήθηκαν για πρώτη φορά τα κέρδη αυτά, σύμφωνα με το άρθρο 71Α του ν. 4172/2013.
3. Ο επιστημονικός και λοιπός εξοπλισμός, καθώς και τα επιστημονικά όργανα, που αποκτώνται από τους Ε.Λ.Κ.Ε. των Α.Ε.Ι. στο πλαίσιο έργων/προγραμμάτων που διαχειρίζονται και τις Εταιρείες Αξιοποίησης και Διαχείρισης της Περιουσίας των Α.Ε.Ι., που χρησιμοποιούνται από τα Α.Ε.Ι. για τις ανάγκες εκτέλεσης επιστημονικής και τεχνολογικής έρευνας, αποσβένονται στο σύνολό τους, ανεξαρτήτως του ύψους της αξίας κτήσης τους, κατά την ημερομηνία λήξης του έργου/προγράμματος, στο πλαίσιο του οποίου έχουν αποκτηθεί.
Άρθρο 257
Διαδικασία είσπραξης εσόδων από την άσκηση επιχειρηματικής δραστηριότητας μελών του προσωπικού των Ανώτατων Εκπαιδευτικών Ιδρυμάτων
1. Μέλη Διδακτικού Ερευνητικού Προσωπικού (Δ.Ε.Π.) Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) των Ανώτατων Εκπαιδευτικών Ιδρυμάτων (Α.Ε.Ι.) που ασκούν επιχειρηματική δραστηριότητα είτε ατομικώς είτε μέσω εταιρείας, υποχρεούνται να αποδίδουν ετησίως προς τον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι. όπου υπηρετούν, ποσοστό επτά τοις εκατό (7%) επί του ετήσιου καθαρού εισοδήματος που προέρχεται από την άσκηση επιχειρηματικής δραστηριότητας. Το εν λόγω ποσό αποτελεί πόρο του Ε.Λ.Κ.Ε. του Α.Ε.Ι., παρακρατείται απευθείας από την Ανεξάρτητη Αρχή Δημοσίων Εσόδων (Α.Α.Δ.Ε.) μετά την εκκαθάριση της δήλωσης φορολογίας του υπόχρεου και αποδίδεται στον Ε.Λ.Κ.Ε. Ως άσκηση επιχειρηματικής δραστηριότητας, ατομικά ή μέσω εταιρείας, λογίζεται αποκλειστικά η παροχή κάθε είδους υπηρεσιών που σχετίζονται με την επιστήμη των υπόχρεων και όχι η άσκηση επενδυτικών δραστηριοτήτων των υπόχρεων.
2. Δεν είναι υπόχρεοι απόδοσης της κράτησης της παρ. 1 τα μέλη Δ.Ε.Π. κατά το χρονικό διάστημα που: α) βρίσκονται σε καθεστώς αναστολής καθηκόντων, β) τελούν σε άδεια άνευ αποδοχών, γ) τελούν σε άδεια παράλληλης απασχόλησης σε ίδρυμα της αλλοδαπής. Οι περ. α) και β) εφαρμόζονται και στα μέλη Ε.Ε.Π., Ε.ΔΙ.Π. και Ε.Τ.Ε.Π.
3. Για τον προσδιορισμό του ύψους της κράτησης η Α.Α.Δ.Ε. αντλεί στοιχεία από το ηλεκτρονικό σύστημα διαχείρισης προσωπικού (HRMS) κάθε Α.Ε.Ι. σχετικά με την υπηρεσιακή κατάσταση του υπόχρεου κατά το έτος αναφοράς για τον ακριβή προσδιορισμό του ποσού της κράτησης ανά οικονομικό έτος. Ειδικότερα, η Α.Α.Δ.Ε. αντλεί τα ακόλουθα στοιχεία:
α) την ιδιότητα του φυσικού προσώπου για να διακριβώσει αν είχε την ιδιότητα του υπόχρεου επιβολής της κράτησης κατά το οικονομικό έτος αναφοράς,
β) τις υπηρεσιακές μεταβολές, την ένταξη σε καθεστώς μερικής απασχόλησης και αναστολής καθηκόντων, που επηρεάζουν την ιδιότητα του υπόχρεου και το χρονικό διάστημα που αφορούν,
γ) τη χορήγηση αδειών, άνευ αποδοχών και παράλληλης απασχόλησης σε ίδρυμα της αλλοδαπής, που επηρεάζουν την ιδιότητα του υπόχρεου και το χρονικό διάστημα που αφορούν.
Αν κάποιος δεν είναι υπόχρεος για ολόκληρο το έτος, ως συνολικό ετήσιο εισόδημα λαμβάνεται υπόψη μόνο το εισόδημα που έχει αποκτηθεί κατά το χρονικό διάστημα κατά το οποίο έχει την ιδιότητα του υπόχρεου. Αν δεν είναι εφικτός ο ακριβής υπολογισμός, λαμβάνεται υπόψη το συνολικό ετήσιο καθαρό εισόδημα του υπόχρεου, πολλαπλασιαζόμενο με τον λόγο του αριθμού των μηνών που είναι υπόχρεος διά του αριθμού δώδεκα (12), που αντιστοιχεί στους μήνες του έτους.
4. Για τον προσδιορισμό του ύψους της κράτησης επί εισοδημάτων που προέρχονται από συμμετοχή σε εταιρείες κατά το έτος αναφοράς, η Α.Α.Δ.Ε. παρέχει προς τη Μονάδα Οικονομικής και Διοικητικής Υποστήριξης (Μ.Ο.Δ.Υ.) του Ε.Λ.Κ.Ε. του Α.Ε.Ι., στο οποίο υπηρετεί ο υπόχρεος, στοιχεία σχετικά με τις εταιρείες που μετέχει. Με απόφαση της Επιτροπής Ερευνών κρίνεται αν η συμμετοχή ανά εταιρεία εντάσσεται στην έννοια της επιχειρηματικής δραστηριότητας κατά την παρ. 1 του παρόντος και το άρθρο 156 ή συνιστά επενδυτική δραστηριότητα και εξαιρείται της επιβολής της κράτησης.
5. Η είσπραξη της κράτησης της παρ. 1 πραγματοποιείται εφάπαξ ή σε έως έξι (6) δόσεις. Αν η οφειλή δεν εξοφληθεί εμπροθέσμως, επιβάλλονται μηνιαίως τόκοι υπερημερίας.
6. Μέλη Δ.Ε.Π., Ε.Ε.Π. και Ε.ΔΙ.Π. που ασκούν επιχειρηματική δραστηριότητα κατά το χρονικό διάστημα των δύο (2) πρώτων μηνών από την ημερομηνία διορισμού τους στο Α.Ε.Ι. δεν υποχρεούνται στην απόδοση της κράτησης της παρ. 1, υπό την προϋπόθεση ότι διέκοψαν την επιχειρηματική τους δραστηριότητα εντός δύο (2) μηνών από την ημερομηνία διορισμού τους.
7. Με τον Οδηγό Χρηματοδότησης ρυθμίζονται ειδικότερα θέματα σχετικά με την πολιτική προστασίας προσωπικών δεδομένων που εφαρμόζει ο Ε.Λ.Κ.Ε. του Α.Ε.Ι. κατά τη διαδικασία είσπραξης των κρατήσεων της παρ. 1.
Άρθρο 258
Τακτικός, έκτακτος και κατασταλτικός οικονομικός έλεγχος - Εσωτερικός έλεγχος
1. Ο Ειδικός Λογαριασμός Κονδυλίων Έρευνας (Ε.Λ.Κ.Ε.) αναπτύσσει πλήρες σύστημα εσωτερικού ελέγχου, καθώς και διαδικασίες και μηχανισμούς παρακολούθησης της εκτέλεσης των προϋπολογισμών των έργων/προγραμμάτων που υλοποιεί, βάσει των αρχών της διαφάνειας και της χρηστής δημοσιονομικής διαχείρισης. Ο Ε.Λ.Κ.Ε. υπάγεται στη Μονάδα Εσωτερικού Ελέγχου του Α.Ε.Ι.
2. Ο τακτικός έλεγχος της οικονομικής διαχείρισης του Ε.Λ.Κ.Ε., καθώς και ο έλεγχος των χρηματοοικονομικών καταστάσεων, σύμφωνα με τα Ελληνικά Λογιστικά Πρότυπα (ΕΛΠ), πραγματοποιούνται κάθε χρόνο από ορκωτό ελεγκτή. Οι δαπάνες του ελέγχου βαρύνουν τον προϋπολογισμό του Ε.Λ.Κ.Ε. Με απόφαση του Συμβουλίου Διοίκησης του Ανώτατου Εκπαιδευτικού Ιδρύματος καθορίζεται ο ορκωτός ελεγκτής κάθε οικονομικής χρήσης.
3. Ο έλεγχος διενεργείται με βάση τα παραστατικά που προβλέπονται από τα ΕΛΠ, καθώς και τον Οδηγό Χρηματοδότησης και τις αποφάσεις της Επιτροπής Ερευνών και του Συμβουλίου Διοίκησης.
4. Το διαχειριστικό έτος του Ε.Λ.Κ.Ε. συμπίπτει με το οικονομικό έτος.
5. Οι ορκωτοί ελεγκτές που ασκούν τον τακτικό έλεγχο οικονομικής διαχείρισης του Ε.Λ.Κ.Ε. συντάσσουν έκθεση για τη διαχείριση και τον απολογισμό του διαχειριστικού έτους που έληξε σύμφωνα με τα ΕΛΠ. Οι εκθέσεις υποβάλλονται στον Υπουργό Παιδείας και Θρησκευμάτων, τον Υπουργό Οικονομικών, τη Γενική Διεύθυνση Δημοσιονομικών Ελέγχων του Υπουργείου Οικονομικών, το Ελεγκτικό Συνέδριο, το Συμβούλιο Διοίκησης του Α.Ε.Ι. και την Επιτροπή Ερευνών του Ε.Λ.Κ.Ε.
6. Είναι δυνατή η διενέργεια έκτακτων ελέγχων από τη Γενική Διεύθυνση Δημοσιονομικών Ελέγχων του Υπουργείου Οικονομικών.
Άρθρο 259
Οδηγός Χρηματοδότησης και Διαχείρισης
Με απόφαση του Συμβουλίου Διοίκησης, κατόπιν εισήγησης της Επιτροπής Ερευνών του Ε.Λ.Κ.Ε., εγκρίνεται ο Οδηγός Χρηματοδότησης και Διαχείρισης του Ειδικού Λογαριασμού Κονδυλίων Έρευνας (Ε.Λ.Κ.Ε.) του Ανώτατου Εκπαιδευτικού Ιδρύματος (Α.Ε.Ι.). Με τον Οδηγό Χρηματοδότησης και Διαχείρισης καθορίζονται τα ακόλουθα:
α) η διαδικασία αποδοχής διαχείρισης έργων/προγραμμάτων, καθώς και τα όργανα και η διαδικασία για την αξιολόγηση, επιλογή, χρηματοδότηση και διαχείριση των δραστηριοτήτων του Ε.Λ.Κ.Ε.,
β) οι αρμοδιότητες και οι υποχρεώσεις των Επιστημονικών Υπευθύνων και των μελών της ομάδας έργου,
γ) ο τρόπος οργάνωσης και λειτουργίας των οργάνων διοίκησης του Ε.Λ.Κ.Ε.,
δ) οι διαδικασίες και οι μηχανισμοί παρακολούθησης της εκτέλεσης των προϋπολογισμών των έργων/προγραμμάτων, καθώς και ο τρόπος και η διαδικασία ελέγχου και χρηστής δημοσιονομικής διαχείρισης των έργων,
ε) η διαδικασία επιλογής και απασχόλησης προσωπικού,
στ) η διενέργεια μετακινήσεων στο πλαίσιο έργων/προγραμμάτων,
ζ) οι όροι και η διαδικασία χορήγησης ταμειακών διαχειριστικών διευκολύνσεων και προκαταβολών,
η) η διαδικασία χορήγησης υποτροφιών μέσω του Ε.Λ.Κ.Ε.,
θ) οι τρόποι διάχυσης και αξιοποίησης των αποτελεσμάτων των ερευνών και των άλλων δραστηριοτήτων που χρηματοδοτούνται μέσω του Ε.Λ.Κ.Ε.,
ι) η διαχείριση και προστασία των δικαιωμάτων διανοητικής, πνευματικής και βιομηχανικής, ιδιοκτησίας,
ια) οι ειδικότεροι όροι για τη διαδικασία σύναψης συμβάσεων τεχνοβλαστών και ίδρυσης εταιρειών - τεχνοβλαστών (spin off) και τη συμμετοχή του Α.Ε.Ι. σε αυτούς, πέραν όσων ορίζονται στον νόμο, εκτός αν, με απόφαση της Συγκλήτου, εκδοθεί ειδικό κανονιστικό κείμενο με αντίστοιχο περιεχόμενο,
ιβ) θέματα ηθικής και δεοντολογίας της έρευνας,
ιγ) οι λεπτομέρειες διάθεσης και χρήσης των παγίων των έργων/προγραμμάτων του Ε.Λ.Κ.Ε.,
ιδ) ο Κώδικας Δεοντολογίας, καλής πρακτικής και επαγγελματικής συμπεριφοράς που διέπει τα όργανα διοίκησης του Ε.Λ.Κ.Ε., τα συλλογικά όργανα που συγκροτούνται κατόπιν αποφάσεων της Επιτροπής Ερευνών, καθώς και το προσωπικό της Μ.Ο.Δ.Υ. του Ε.Λ.Κ.Ε. κατά την άσκηση των αρμοδιοτήτων τους,
ιε) κάθε άλλο θέμα σχετικό με την εύρυθμη λειτουργία του Ε.Λ.Κ.Ε. και τις διαδικασίες διοικητικής και οικονομικής υποστήριξης των ερευνητικών και λοιπών έργων/προγραμμάτων που αυτός υλοποιεί.
ΚΕΦΑΛΑΙΟ ΚΗ’
ΕΤΑΙΡΕΙΕΣ ΑΞΙΟΠΟΙΗΣΗΣ ΚΑΙ ΔΙΑΧΕΙΡΙΣΗΣ ΠΕΡΙΟΥΣΙΑΣ ΤΩΝ ΑΝΩΤΑΤΩΝ ΕΚΠΑΙΔΕΥΤΙΚΩΝ ΙΔΡΥΜΑΤΩΝ
Άρθρο 260
Εταιρείες Αξιοποίησης και Διαχείρισης Περιουσίας των Ανώτατων Εκπαιδευτικών Ιδρυμάτων
1. Σε κάθε Ανώτατο Εκπαιδευτικό Ίδρυμα (Α.Ε.Ι.) δύναται να συστήνεται και να λειτουργεί ανώνυμη εταιρεία που έχει ως στόχο την αξιοποίηση και διαχείριση της περιουσίας του Α.Ε.Ι. Μοναδικός μέτοχος της Εταιρείας είναι το οικείο Α.Ε.Ι. Το μετοχικό κεφάλαιο καθορίζεται με το καταστατικό της Εταιρείας και καλύπτεται αποκλειστικά από το Α.Ε.Ι. Οι μετοχές της εταιρείας είναι κοινές, ονομαστικές και αμεταβίβαστες και ενσωματώνονται σε έναν (1) αναπαλλοτρίωτο μετοχικό τίτλο. Οι εταιρείες του παρόντος εποπτεύονται από τον Υπουργό Παιδείας και Θρησκευμάτων.
2. Η έδρα της εταιρείας κάθε Α.Ε.Ι. καθορίζεται στο καταστατικό της και είναι υποχρεωτικά εντός της περιφερειακής ενότητας όπου είναι εγκατεστημένη η έδρα του Α.Ε.Ι. Με απόφαση του Διοικητικού Συμβουλίου της Εταιρείας δύναται να ιδρύονται υποκαταστήματα, παραρτήματα ή άλλες μορφές δευτερεύουσας εγκατάστασης της εταιρείας στην ημεδαπή ή αλλοδαπή.
3. Η επωνυμία της εταιρείας αποτελείται από τον όρο «Εταιρεία Αξιοποίησης και Διαχείρισης της Περιουσίας του» και την επωνυμία του Α.Ε.Ι. Στις σχέσεις και συναλλαγές της εταιρείας με την αλλοδαπή, η επωνυμία και ο διακριτικός της τίτλος αποδίδονται, εν όλω ή εν μέρει, σε πιστή μετάφραση στην αγγλική γλώσσα.
4. Η οργάνωση και λειτουργία των Εταιρειών Αξιοποίησης και Διαχείρισης της Περιουσίας των Α.Ε.Ι. διέπονται από τις διατάξεις του παρόντος, του καταστατικού τους και, συμπληρωματικά, από τον ν. 4548/2018 (Α’ 104).
5. Οι Εταιρείες Αξιοποίησης και Διαχείρισης Περιουσίας Α.Ε.Ι. ιδρύονται με προεδρικό διάταγμα, που εκδίδεται μετά από πρόταση των Υπουργών Οικονομικών, Παιδείας και Θρησκευμάτων και Εσωτερικών, κατόπιν εισήγησης του Συμβουλίου Διοίκησης του Α.Ε.Ι. Η εισήγηση του Διοικητικού Συμβουλίου περιλαμβάνει το επενδυτικό σχέδιο και σχέδιο του καταστατικού της εταιρείας της υπό ίδρυση εταιρείας. Μετά την έγκριση του προεδρικού διατάγματος με απόφαση του Συμβουλίου Διοίκησης εγκρίνεται το καταστατικό της Εταιρείας, το οποίο δημοσιεύεται στην Εφημερίδα της Κυβερνήσεως και υποβάλλεται σε δημοσιότητα στο Γενικό Εμπορικό Μητρώο (Γ.Ε.ΜΗ.).
6. Οι Εταιρείες του παρόντος λειτουργούν για την εξυπηρέτηση του δημόσιου συμφέροντος και ιδίως του συμφέροντος του Α.Ε.Ι. στο οποίο ανήκει η καθεμία, ανήκουν στον ευρύτερο δημόσιο τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143), και εξαιρούνται από το πεδίο εφαρμογής του ν. 3429/2005 (Α’ 314).
7. Οι Εταιρίες Αξιοποίησης και Διαχείρισης Περιουσίας των Α.Ε.Ι., εφόσον χαρακτηριστούν ως φορείς Γενικής Κυβέρνησης, εφαρμόζουν τον ν. 4270/2014, αποκλειστικά ως προς την υποβολή δημοσιονομικών αναφορών που αφορούν:
α) στην υποβολή ετήσιου προϋπολογισμού και οποιασδήποτε αναπροσαρμογής του κατά τη διάρκεια του έτους, προϋπολογιστικά,
β) την υποβολή μηνιαίας αναφοράς εκτέλεσης προϋπολογισμού και χρηματοδότησης, απολογιστικά,
γ) την υποβολή μηνιαίων μισθολογικών στοιχείων, απολογιστικά,
δ) την υποβολή μηνιαίας σύνοψης μητρώου δεσμεύσεων, απολογιστικά σε μηνιαία βάση και ετήσια μεγέθη,
ε) στις προσλήψεις προσωπικού δυνάμει συμβάσεων εργασίας αορίστου χρόνου.
8. Εταιρείες Αξιοποίησης και Διαχείρισης Περιουσίας των Α.Ε.Ι. που λειτουργούν κατά την έναρξη ισχύος του παρόντος, διέπονται από τις διατάξεις του παρόντος Κεφαλαίου και υποχρεούνται να τροποποιήσουν το καταστατικό λειτουργίας τους και να προσαρμοστούν στις διατάξεις του παρόντος εντός ενός (1) έτους από την έναρξη ισχύος του παρόντος.
Άρθρο 261
Αποστολή των Εταιρειών Αξιοποίησης και Διαχείρισης Περιουσίας των Ανώτατων Εκπαιδευτικών Ιδρυμάτων
1. Αποστολή των Εταιρειών Αξιοποίησης και Διαχείρισης Περιουσίας των Ανώτατων Εκπαιδευτικών Ιδρυμάτων είναι η διαχείριση και αξιοποίηση: α) της ακίνητης περιουσίας, β) της κινητής περιουσίας και γ) της διανοητικής ιδιοκτησίας του Ανώτατου Εκπαιδευτικού Ιδρύματος (Α.Ε.Ι.), σύμφωνα με τις αρχές της διαφάνειας και της χρηστής οικονομικής διαχείρισης, με σκοπό την προώθηση της αποτελεσματικότερης διαχείρισής τους και την πλήρη αξιοποίηση των δυνατοτήτων τους, σύμφωνα με τους κανόνες της ιδιωτικής οικονομίας, καθώς και τη διασφάλιση και μεγιστοποίηση της αξίας τους, των προσόδων και της οικονομικής απόδοσής τους, προς εξυπηρέτηση της αποστολής των Α.Ε.Ι. Οι Εταιρείες, στο πλαίσιο της αποστολής τους, δύναται να διεξάγουν κάθε ενέργεια και πράξη που αποβλέπει στην απόκτηση μέσων και πόρων για την ενίσχυση της εκπαιδευτικής και ερευνητικής διαδικασίας και ανάπτυξης του Α.Ε.Ι.
2. Οι δραστηριότητες των Εταιρειών Αξιοποίησης και Διαχείρισης των Α.Ε.Ι. είναι ενδεικτικά:
α) η αντιπροσώπευση του Α.Ε.Ι. και η ενέργεια στο όνομα και για λογαριασμό του κάθε δικαιοπραξίας ή πράξης διοίκησης, διαχείρισης, εκμετάλλευσης και διάθεσης της ακίνητης περιουσίας του Α.Ε.Ι.,
β) η εκμίσθωση ή παραχώρηση της χρήσης της ακίνητης και κινητής περιουσίας που τίθεται υπό τη διοίκηση και διαχείριση της Εταιρείας, στο πλαίσιο προγραμματικής συμφωνίας που συνάπτεται με το Α.Ε.Ι., προς όφελος του Α.Ε.Ι.,
γ) η διαχείριση των κληροδοτημάτων του Α.Ε.Ι., σύμφωνα με τους όρους που τίθενται ανά περίπτωση,
δ) η διασφάλιση και προστασία της ακίνητης και κινητής περιουσίας του Α.Ε.Ι.,
ε) η απογραφή και η τήρηση αρχείου της ακίνητης και κινητής περιουσίας του Α.Ε.Ι., των τίτλων ιδιοκτησίας της και κάθε άλλου σχετικού εγγράφου, καθώς και η ψηφιοποίησή του,
στ) η εκπόνηση και ανάθεση μελετών για την αξιοποίηση της ακίνητης περιουσίας του Α.Ε.Ι.,
ζ) η εκπόνηση και ανάθεση οικονομικών και τεχνικών μελετών, μελετών κατασκευής και συντήρησης, υπηρεσιών επίβλεψης, διοίκησης, οργάνωσης και διαχείρισης ακινήτων και τεχνικών έργων, καθώς και κάθε μελετητικού και συμβουλευτικού έργου και υπηρεσίας, για την ακίνητη και κινητή περιουσία που διοικεί και διαχειρίζεται η Εταιρεία για λογαριασμό του Α.Ε.Ι.,
η) η ανάθεση και ανάληψη, επίβλεψη και κατασκευή τεχνικών έργων, όπως οικοδομικών, ηλεκτρολογικών, μηχανολογικών, ενεργειακών, υδραυλικών, έργων εκσυγχρονισμού και ανακαίνισης ακινήτων, καθώς και κάθε είδους κατασκευαστικού έργου για την ακίνητη περιουσία που διοικεί και διαχειρίζεται,
θ) η παραχώρηση χρήσης επ’ αμοιβή αμφιθεάτρων, χώρων, εξοπλισμού και λοιπών υποδομών του Α.Ε.Ι., για τη διοργάνωση ιδίως συνεδρίων, ημερίδων, σεμιναρίων και καλλιτεχνικών εκδηλώσεων, σε τρίτα φυσικά ή νομικά πρόσωπα, εφόσον δεν παρακωλύεται η εκπαιδευτική, ερευνητική και διοικητική λειτουργία του Ιδρύματος,
ι) η παραχώρηση χρήσης επ’ αμοιβή χώρων και λοιπών υποδομών του Ιδρύματος για τη στήριξη νεοφυών επιχειρήσεων μεταπτυχιακών φοιτητών, υποψήφιων διδακτόρων και μεταδιδακτόρων, εφόσον δεν παρακωλύεται η εκπαιδευτική, ερευνητική και διοικητική λειτουργία του Ιδρύματος,
ια) η οικονομική διαχείριση και λειτουργία των Μουσείων του Α.Ε.Ι.,
ιβ) η έκδοση πανεπιστημιακών συγγραμμάτων και λοιπών επιστημονικών βιβλίων και περιοδικών σε έντυπη και ψηφιακή μορφή και η διαχείριση των δικαιωμάτων πνευματικής ιδιοκτησίας επί των εκδόσεων αυτών,
ιγ) η εκμετάλλευση κυλικείων, εστιατορίων και λοιπών καταστημάτων εντός των Α.Ε.Ι. για την υποστήριξη των αναγκών των φοιτητών και του προσωπικού του Α.Ε.Ι.,
ιδ) η πώληση αναμνηστικών ειδών και ειδών δώρων,
ιε) η λειτουργία και εκμετάλλευση παιδικών σταθμών και νηπιαγωγείων,
ιστ) η λειτουργία και εκμετάλλευση γυμναστηρίων και εγκαταστάσεων άθλησης,
ιζ) η οργάνωση και διεξαγωγή επιστημονικών, πολιτιστικών, καλλιτεχνικών, ψυχαγωγικών και λοιπών εκδηλώσεων,
ιη) η προβολή, προώθηση, διάχυση και εμπορική αξιοποίηση της διανοητικής, πνευματικής και βιομηχανικής ιδιοκτησίας του Α.Ε.Ι.,
ιθ) η λειτουργία της ως φορέα πιστοποίησης γνώσεων,
κ) η διενέργεια οποιασδήποτε άλλης πράξης, εργασίας και συναλλαγής, που είναι άμεσα ή έμμεσα συναφής, συμπληρωματική ή επιβοηθητική των σκοπών της.
3. Με το καταστατικό κάθε Εταιρείας δύναται να καθορίζονται πρόσθετες δραστηριότητες της Εταιρείας, όπως η οικονομική διαχείριση των εσόδων μέσω της παροχής υπηρεσιών των πανεπιστημιακών εργαστηρίων, η διεξαγωγή αμειβόμενης έρευνας, η παροχή εν γένει συμβουλευτικών υπηρεσιών, η παροχή τεχνογνωσίας σε αντικείμενα που θεραπεύει το Α.Ε.Ι., καθώς και εμπορικές δραστηριότητες, υπό την προϋπόθεση ότι είναι σύμφωνες με την αποστολή του Α.Ε.Ι. και δεν αντιβαίνουν στα χρηστά ήθη. Οι πρόσθετες δραστηριότητες των Εταιρειών Αξιοποίησης και Διαχείρισης Περιουσίας των Α.Ε.Ι. που καθορίζονται με το καταστατικό τους, δεν μπορούν να αντίκεινται στην αποστολή ή να ανταγωνίζονται τις δραστηριότητες του Α.Ε.Ι. ή του Ειδικού Λογαριασμού Κονδυλίων Έρευνας (Ε.Λ.Κ.Ε.) του Α.Ε.Ι.
4. Στο πλαίσιο εξυπηρέτησης των σκοπών τους, οι Εταιρείες Αξιοποίησης και Διαχείρισης Περιουσίας των Α.Ε.Ι. δύναται να συμμετέχουν σε άλλες Εταιρείες, εφόσον η συμμετοχή σε αυτές προάγει την αποστολή του Α.Ε.Ι.
Άρθρο 262
Θέματα διαχείρισης και αξιοποίησης της ακίνητης περιουσίας των Ανώτατων Εκπαιδευτικών Ιδρυμάτων
1. Κάθε Ανώτατο Εκπαιδευτικό Ίδρυμα (Α.Ε.Ι.) συνάπτει προγραμματική σύμβαση με την Εταιρεία αξιοποίησης και διαχείρισης της περιουσίας με την οποία καθορίζονται τα ακόλουθα στοιχεία:
α) τα ακίνητα, καθώς και κληροδοτήματα του Α.Ε.Ι., που διατίθενται προς την Εταιρεία με σκοπό τη διοίκηση, διαχείριση, εκμετάλλευση και διάθεσή τους,
β) το ύψος της αμοιβής της εταιρείας, το οποίο δύναται να καθορίζεται ως ποσοστό παρακράτησης επί των εσόδων από τη διαχείριση και εκμετάλλευση των ακινήτων, το οποίο πρέπει να είναι εύλογο και δίκαιο λαμβάνοντας υπόψη τις συνθήκες της οικονομίας της αγοράς και τις ρυθμίσεις της ενωσιακής νομοθεσίας περί κρατικών ενισχύσεων,
γ) η διαδικασία διάθεσης των εσόδων προς το Α.Ε.Ι.,
δ) οι υποχρεώσεις της Εταιρείας σχετικά με τη συντήρηση των ακινήτων και την εκπόνηση τεχνικών εργασιών, όπως οικοδομικών, ηλεκτρολογικών, μηχανολογικών, ενεργειακών, υδραυλικών, έργων εκσυγχρονισμού και ανακαίνισης ακινήτων, καθώς και κάθε είδους κατασκευαστικού έργου,
ε) ειδικότεροι όροι διαχείρισης και εκμετάλλευσης ανά ακίνητο που ανατίθεται προς την Εταιρεία,
στ) ειδικότεροι όροι διαχείρισης εσόδων από υπηρεσίες πανεπιστημιακών εργαστηρίων, καθώς και άυλη περιουσία του πανεπιστημίου,
ζ) η διάρκεια ισχύος της σύμβασης.
Η προγραμματική σύμβαση δύναται να περιλαμβάνει επιχειρησιακό πρόγραμμα σχετικά με την αξιοποίηση και εκμετάλλευση της ακίνητης περιουσίας του Α.Ε.Ι. και ενδεικτικό πρόγραμμα στοχοθεσίας που παρακολουθείται ετησίως.
2. Το Α.Ε.Ι. διατηρεί πλήρως την κυριότητα και τα λοιπά εμπράγματα δικαιώματα επί της ακίνητης περιουσίας του. Τα ακίνητα του Α.Ε.Ι. τελούν μόνο υπό τη διοίκηση και διαχείριση της Εταιρείας και το ιδιοκτησιακό καθεστώς σε καμία περίπτωση δεν μεταβάλλεται. Κάθε Εταιρεία ασκεί τις αρμοδιότητες, τις εξουσίες και τα δικαιώματα του Α.Ε.Ι. στην ακίνητη περιουσία του, ως εντολοδόχος και αντιπρόσωπος του Α.Ε.Ι. αποκλειστικά για λογαριασμό και προς όφελός του στο πλαίσιο εκπλήρωσης των υποχρεώσεων που απορρέουν από τον παρόντα και την προγραμματική σύμβαση της παρ. 1. Για τον σκοπό αυτό, στην Εταιρεία παρέχεται η εντολή και πληρεξουσιότητα, και, γενικά, η εξουσία να αντιπροσωπεύει το Α.Ε.Ι. και να επιχειρεί στο όνομα και για λογαριασμό του κάθε δικαιοπραξία, να ασκεί κάθε δικαίωμα, καθώς και κάθε νομική και υλική πράξη διοίκησης, διαχείρισης, εκμετάλλευσης και διάθεσης της ακίνητης περιουσίας του, διεξάγοντας τις υποθέσεις που αφορούν στην περιουσία αυτή. Η εταιρεία εκπροσωπεί το Α.Ε.Ι. δικαστικώς και εξωδίκως, σε κάθε δίκη που σχετίζεται με την ακίνητη περιουσία, που έχει διατεθεί προς την Εταιρεία για τη διαχείριση και αξιοποίησή της.
3. Οι Εταιρείες Αξιοποίησης και Διαχείρισης της περιουσίας των Α.Ε.Ι. εξαιρούνται του π.δ. 715/1979 (Α’ 212) και του ν. 4412/2016 (Α’ 147) για διαγωνιστικές διαδικασίες κάτω των ορίων του ενωσιακού δικαίου.
Άρθρο 263
Διοικητικό Συμβούλιο
1. Η Εταιρεία διοικείται από Διοικητικό Συμβούλιο (Δ.Σ.) που αποτελείται από πέντε (5) έως εννέα (9) μέλη. Ο ακριβής αριθμός των μελών του Δ.Σ. καθορίζεται με το Καταστατικό της Εταιρείας. Το Δ.Σ. συγκροτείται με απόφαση του Συμβουλίου Διοίκησης του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης του Πρύτανη. Το Συμβούλιο Διοίκησης αποτελεί τη Γενική Συνέλευση της Εταιρείας. Η θητεία του Δ.Σ. είναι τετραετής.
2. Το Δ.Σ. αποτελείται από τον Πρύτανη ή έναν (1) από τους Αντιπρυτάνεις ή άλλο μέλος Διδακτικού Ερευνητικού Προσωπικού (Δ.Ε.Π.) του Α.Ε.Ι. που υποδεικνύεται από τον Πρύτανη, ως Πρόεδρο του Δ.Σ. Τα υπόλοιπα μέλη προέρχονται από μέλη Δ.Ε.Π. του Α.Ε.Ι. Κατ’ εξαίρεση είναι δυνατή η συμμετοχή εξωτερικών μελών στο Δ.Σ., εμπειρογνωμόνων ή άλλων επιστημόνων με εξειδίκευση σε τομείς συναφείς προς τους σκοπούς της Εταιρείας, υπό την προϋπόθεση ότι η συμμετοχή εξωτερικών μελών δεν υπερβαίνει το ένα τρίτο (1/3) των μελών του Δ.Σ. Στην περίπτωση του προηγούμενου εδαφίου, τα εξωτερικά μέλη του Δ.Σ. της Εταιρείας επιλέγονται βάσει του αναγνωρισμένου κύρους, της επιστημονικής επάρκειας και της επαγγελματικής εμπειρίας, του υψηλού επιπέδου τεχνογνωσίας και της εκτενούς εμπειρίας, σύμφωνα με τις απαιτήσεις των τομέων στους οποίους δραστηριοποιείται η Εταιρεία. Η δυνατότητα ή μη συμμετοχής εξωτερικών μελών στο Δ.Σ. καθορίζεται στο καταστατικό του Δ.Σ.
3. Δεν δύναται να επιλεγεί ως μέλος του Δ.Σ. της Εταιρείας πρόσωπο που:
α) Έχει καταδικαστεί με οριστική απόφαση για ποινικό αδίκημα, και ιδίως για: αα) αδικήματα σύμφωνα με τη νομοθεσία περί αγοράς τίτλων ή κινητών αξιών ή μέσων πληρωμής, συμπεριλαμβανομένων των νόμων για τη νομιμοποίηση εσόδων από εγκληματικές δραστηριότητες, τη χειραγώγηση της αγοράς ή τις πράξεις προσώπων που κατέχουν εμπιστευτικές πληροφορίες και την τοκογλυφία, αβ) εγκλήματα απιστίας, απάτη, ή οικονομικό έγκλημα, αγ) φορολογικά αδικήματα, αδ) άλλα αδικήματα, σύμφωνα με τη νομοθεσία περί εταιριών, πτώχευσης, αφερεγγυότητας ή προστασίας του καταναλωτή.
β) Έχει κηρυχθεί σε πτώχευση.
γ) Λόγω οποιουδήποτε παραπτώματος δεν πληροί τις προϋποθέσεις για την άσκηση επαγγέλματος.
4. Τα μέλη του Δ.Σ. έχουν την ελληνική ιθαγένεια και ανακαλούνται οποτεδήποτε από τη Γενική Συνέλευση της Εταιρείας.
5. Τα μέλη του Δ.Σ. της Εταιρείας, υποχρεούνται σε υποβολή δήλωσης περιουσιακής κατάστασης, όπως εξειδικεύεται στον ν. 3213/2003 (Α’ 309).
6. Το Δ.Σ. της Εταιρείας αποφασίζει τις πρόσφορες μεθόδους αξιοποίησης και τη διαδικασία για την επιλογή των αντισυμβαλλομένων, προκειμένου να συναφθούν οι σχετικές συμβάσεις, λαμβάνοντας υπόψη την επιχειρηματική πρακτική αντίστοιχων συναλλαγών σε διεθνές επίπεδο, τα ειδικά χαρακτηριστικά του κάθε υπό αξιοποίηση περιουσιακού στοιχείου, την ύπαρξη επενδυτικού ενδιαφέροντος και τις ιδιαιτερότητες των υποψήφιων επενδυτών, καθώς και όλα τα άλλα ουσιώδη κατά την κρίση του στοιχεία, τα οποία οδηγούν στη βέλτιστη αξιοποίηση των περιουσιακών στοιχείων.
Άρθρο 264
Σύστημα εταιρικής διακυβέρνησης
Οι Εταιρείες Αξιοποίησης και Διαχείρισης της περιουσίας των Ανώτατων Εκπαιδευτικών Ιδρυμάτων (Α.Ε.Ι.) υπόκεινται στον έλεγχο της Μονάδας Εσωτερικού Ελέγχου του Α.Ε.Ι. Κάθε Εταιρεία εφαρμόζει υποχρεωτικά σύστημα εταιρικής διακυβέρνησης, το οποίο περιλαμβάνει κατ’ ελάχιστον:
α) επαρκές και αποτελεσματικό σύστημα εσωτερικού ελέγχου, στο οποίο συμπεριλαμβάνονται τα συστήματα διαχείρισης κινδύνων και κανονιστικής συμμόρφωσης,
β) διαδικασίες για την πρόληψη, τον εντοπισμό και την καταστολή καταστάσεων σύγκρουσης συμφερόντων, καθώς και σύστημα παρακολούθησης κινδύνων,
γ) μηχανισμούς επικοινωνίας με το Α.Ε.Ι.
Άρθρο 265
Κανονισμός Λειτουργίας
Με απόφαση του Συμβουλίου Διοίκησης, κατόπιν εισήγησης του Διοικητικού Συμβουλίου (Δ.Σ.) της Εταιρείας, καθορίζονται η οργάνωση, οι κανόνες και οι διαδικασίες εσωτερικής λειτουργίας και ελέγχου της Εταιρείας, άσκησης της δραστηριότητας και των συναλλαγών της και, ιδίως:
α) η οργανωτική διάρθρωση της Εταιρείας, τα αντικείμενα των μονάδων, τα καθήκοντα των επικεφαλής τους και οι γραμμές αναφοράς τους,
β) οι όροι και οι διαδικασίες της λήψης αποφάσεων και διενέργειας των πράξεων και ενεργειών διοίκησης, διαχείρισης, εκμετάλλευσης και διάθεσης, των εκμισθώσεων, μισθώσεων, παραχωρήσεων, εκποιήσεων, ανταλλαγών, αγορών και αντιπαροχών, των ενοχικών και εμπράγματων συμβάσεων, μεταβιβάσεων και συναλλαγών της ακίνητης περιουσίας που διοικεί και διαχειρίζεται,
γ) η διαδικασία επιλογής των μελών του Δ.Σ., στα οποία συμπεριλαμβάνεται ο Διευθύνων Σύμβουλος, καθώς και η διαδικασία πρόσληψης προσωπικού δυνάμει συμβάσεων εργασίας Ιδιωτικού Δικαίου Αορίστου Χρόνου ή ορισμένου χρόνου ή έργου και επιλογής των επικεφαλής των επιμέρους υπηρεσιών της Εταιρείας,
δ) οι όροι και οι διαδικασίες της ανάθεσης, ανάληψης και εκτέλεσης συμβάσεων έργου, προμηθειών, γενικών υπηρεσιών, τεχνικών υπηρεσιών και εκπόνησης μελετών,
ε) η αναφορά των κύριων χαρακτηριστικών του συστήματος εσωτερικού ελέγχου, διαχείρισης κινδύνων και κανονιστικής συμμόρφωσης, καθώς και η πολιτική και διαδικασία για τη διενέργεια περιοδικής αξιολόγησης του συστήματος εσωτερικού ελέγχου,
στ) οι πολιτικές και διαδικασίες πρόληψης και αντιμετώπισης καταστάσεων σύγκρουσης συμφερόντων, καθώς και γνωστοποίησης τέτοιων καταστάσεων,
ζ) η διαδικασία που διαθέτει η Εταιρεία για τη διαχείριση προνομιακών πληροφοριών,
η) οι πολιτικές και διαδικασίες συμμόρφωσης της Εταιρείας με τις νομοθετικές και κανονιστικές διατάξεις που ρυθμίζουν την οργάνωση και λειτουργία της, καθώς και τις δραστηριότητές της,
θ) η πολιτική βιώσιμης ανάπτυξης που ακολουθεί η Εταιρεία, όπου απαιτείται, σύμφωνα με κριτήρια περιβαλλοντικά, κοινωνικά και εταιρικής διακυβέρνησης.
Άρθρο 266
Θέματα προσωπικού
Το Διοικητικό Συμβούλιο (Δ.Σ.) της Εταιρείας δύναται να αιτείται από τον Πρύτανη του Ανώτατου Εκπαιδευτικού Ιδρύματος (Α.Ε.Ι.) την απόσπαση προσωπικού με σχέση δημόσιου δικαίου ή Ιδιωτικού Δικαίου Αορίστου Χρόνου που υπηρετεί στο Α.Ε.Ι. για χρονικό διάστημα που δεν μπορεί να υπερβαίνει τα πέντε (5) έτη. Με απόφαση του Δ.Σ. καθορίζεται ο αριθμός των υπαλλήλων, ανά κατηγορία εκπαίδευσης και ειδικότητα, καθώς και η αναγκαιότητα απόσπασης του εν λόγω αριθμού υπαλλήλων. Η διάθεση προσωπικού πραγματοποιείται με πράξη του Πρύτανη, που αναρτάται στο πρόγραμμα «ΔΙΑΥΓΕΙΑ» και κοινοποιείται προς τον υπάλληλο που αποσπάται, την Εταιρεία και τη Γενική Διεύθυνση Ανώτατης Εκπαίδευσης του Υπουργείου Παιδείας και Θρησκευμάτων. Για τους σκοπούς του παρόντος, το Δ.Σ. δύναται να εκδίδει πρόσκληση εκδήλωσης ενδιαφέροντος προς τους υπαλλήλους του Α.Ε.Ι.
ΚΕΦΑΛΑΙΟ ΚΘ’
ΙΔΡΥΣΗ, ΟΡΓΑΝΩΣΗ, ΛΕΙΤΟΥΡΓΙΑ ΚΑΙ ΑΞΙΟΛΟΓΗΣΗ ΤΩΝ ΕΡΕΥΝΗΤΙΚΩΝ ΠΑΝΕΠΙΣΤΗΜΙΑΚΩΝ ΙΝΣΤΙΤΟΥΤΩΝ
Άρθρο 267
Αποστολή
1. Τα Ερευνητικά Πανεπιστημιακά Ινστιτούτα (Ε.Π.Ι.) είναι Νομικά Πρόσωπα Ιδιωτικού Δικαίου (Ν.Π.Ι.Δ.) των Ανώτατων Εκπαιδευτικών Ιδρυμάτων (Α.Ε.Ι.) που τελούν υπό την εποπτεία του Υπουργού Παιδείας και Θρησκευμάτων και έχουν ως αποστολή την ανάπτυξη των τομέων έρευνας, τεχνολογίας και καινοτομίας σε ένα (1) ή περισσότερα επιστημονικά πεδία, την αλληλεπίδραση μεταξύ της εκπαίδευσης και της έρευνας, την ανάπτυξη ερευνητικών δραστηριοτήτων διεπιστημονικού χαρακτήρα σε τοπικό, εθνικό, ευρωπαϊκό και διεθνές επίπεδο, σύμφωνα με την Εθνική Στρατηγική Έρευνας, Τεχνολογικής Ανάπτυξης και Καινοτομίας και την Εθνική Στρατηγική Έξυπνης Εξειδίκευσης, τη συμβολή στην ανάπτυξη της χώρας και την κατάρτιση και αξιοποίηση του ερευνητικού δυναμικού. Τα Ε.Π.Ι. αποτελούν ερευνητικό φορέα σύμφωνα με την παρ. 19 του άρθρου 2 του ν. 4310/2014 (Α’ 258), διαθέτουν διακριτή νομική προσωπικότητα από αυτή του Α.Ε.Ι., έχουν διοικητική και οικονομική αυτοτέλεια, ανήκουν στον ευρύτερο δημόσιο τομέα, λειτουργούν προς όφελος του δημοσίου συμφέροντος και διέπονται από τις διατάξεις του παρόντος Κεφαλαίου, των άρθρων 229 έως 259, του Εσωτερικού Κανονισμού Λειτουργίας τους και συμπληρωματικά από τον ν. 4310/2014 και την κείμενη νομοθεσία για τους ερευνητικούς φορείς της ημεδαπής.
2. Τα Ε.Π.Ι. δύνανται να ιδρύονται μετά από αίτημα ενός ή περισσοτέρων Τμημάτων ή Σχολών του ίδιου Α.Ε.Ι. ή ομάδας μελών Δ.Ε.Π. του Α.Ε.Ι. που δραστηριοποιούνται σε διάφορες επιστημονικές περιοχές που θεραπεύει το Α.Ε.Ι. Τα Ε.Π.Ι. δύνανται να ιδρύονται από ένα ή περισσότερα Α.Ε.Ι. της ημεδαπής, καθώς και από Α.Ε.Ι. σε συνεργασία με Ιδρύματα και ερευνητικούς οργανισμούς της ημεδαπής ή αλλοδαπής.
Άρθρο 268
Ίδρυση
1. Τα Ερευνητικά Πανεπιστημιακά Ινστιτούτα (Ε.Π.Ι.) των Ανώτατων Εκπαιδευτικών Ιδρυμάτων (Α.Ε.Ι.) ιδρύονται με προεδρικό διάταγμα, που εκδίδεται μετά από πρόταση των Υπουργών Οικονομικών, Παιδείας και Θρησκευμάτων και Εσωτερικών, κατόπιν εισήγησης του Συμβουλίου Διοίκησης του Α.Ε.Ι. και σύμφωνης γνώμης του Ανώτατου Συμβουλίου της Εθνικής Αρχής Ανώτατης Εκπαίδευσης (ΕΘ.Α.Α.Ε.).
2. Η εισήγηση του Συμβουλίου Διοίκησης του Α.Ε.Ι., με την οποία προτείνεται η ίδρυση Ε.Π.Ι., περιλαμβάνει υποχρεωτικά:
α) το αντικείμενο, τον σκοπό, τους στόχους και τους τομείς ερευνητικής δραστηριότητας του υπό ίδρυση Ε.Π.Ι., οι οποίοι συνάδουν με τις επιστημονικές περιοχές που θεραπεύει το Α.Ε.Ι. ή η ακαδημαϊκή μονάδα στο πλαίσιο της οποίας θα λειτουργήσει το Ε.Π.Ι., και αποτελούν εθνικές στρατηγικές επιλογές και προτεραιότητες και συνάδουν με την Εθνική Στρατηγική Έρευνας, Τεχνολογικής Ανάπτυξης και Καινοτομίας και την Εθνική Στρατηγική Έξυπνης Εξειδίκευσης,
β) την έδρα και τη δυνατότητα ίδρυσης παραρτημάτων στην ημεδαπή,
γ) τη χρονική διάρκεια, η οποία μπορεί να είναι αόριστης ή ορισμένης διάρκειας με δυνατότητα ανανέωσης, εφόσον τα αποτελέσματα της αξιολόγησης του Ε.Π.Ι. είναι θετικά,
δ) τη δυνατότητα ή μη των Ε.Π.Ι. να συμμετέχουν στη διοργάνωση προγραμμάτων σπουδών δεύτερου και τρίτου κύκλου του Α.Ε.Ι.,
ε) τον αριθμό των μελών του Διοικητικού Συμβουλίου, καθώς και την εκπροσώπηση κάθε ακαδημαϊκής μονάδας αν το Ε.Π.Ι. λειτουργεί στο πλαίσιο μίας (1) ή περισσοτέρων ακαδημαϊκών μονάδων του Α.Ε.Ι. ή την εκπροσώπηση κάθε φορέα, αν στο Ε.Π.Ι. συμμετέχουν περισσότερα Α.Ε.Ι. ή ερευνητικοί οργανισμοί της ημεδαπής ή αλλοδαπής,
στ) τη μελέτη σκοπιμότητας που τεκμηριώνει την αναγκαιότητα ίδρυσης του Ε.Π.Ι., στην οποία περιλαμβάνεται ειδική τεκμηρίωση για την ανάγκη ίδρυσης διακριτού νομικού προσώπου από το Α.Ε.Ι. και τους λόγους που οι ερευνητικές δραστηριότητες δεν μπορούν να προαχθούν εξίσου αποτελεσματικά μέσω της ίδρυσης Ερευνητικού Ινστιτούτου (Ε.Ι.) ή Κοινού Ερευνητικού Ινστιτούτου (Κ.Ε.Ι.) εντός των Πανεπιστημιακών Κέντρων Έρευνας και Καινοτομίας (ΠΑ.Κ.Ε.Κ.) των Α.Ε.Ι.,
ζ) την έκθεση βιωσιμότητας του υπό ίδρυση Ε.Π.Ι., στην οποία αναλύονται το αναπτυξιακό σχέδιο του Α.Ε.Ι., οι πηγές χρηματοδότησής του για την υλοποίησή του, καθώς και η χρήση εγκαταστάσεων, υποδομών, επιστημονικού και λοιπού εξοπλισμού και λοιπών πόρων του Α.Ε.Ι. που πρόκειται να χρησιμοποιηθούν για την εξυπηρέτηση των αναγκών του Ε.Π.Ι. και η αποζημίωση χρήσης τους, καθώς και τα μέλη Διδακτικού Ερευνητικού Προσωπικού (Δ.Ε.Π.) και λοιπού προσωπικού του Α.Ε.Ι. που θα υποστηρίξει τις δραστηριότητες του Ε.Π.Ι.,
η) την έκθεση συμβατότητας του σκοπού και των δραστηριοτήτων του υπό ίδρυση Ε.Π.Ι. με το στρατηγικό σχέδιο του Α.Ε.Ι., την Εθνική Στρατηγική της Ανώτατης Εκπαίδευσης, την Εθνική Στρατηγική Έρευνας, Τεχνολογικής Ανάπτυξης και Καινοτομίας και την Εθνική Στρατηγική Έξυπνης Εξειδίκευσης.
Αν το υπό ίδρυση Ε.Π.Ι. πρόκειται να λειτουργεί στο πλαίσιο μίας (1) ή περισσοτέρων ακαδημαϊκών μονάδων του Α.Ε.Ι., επιπέδου Σχολής ή Τμήματος, για την έκδοση της εισήγησης του παρόντος απαιτείται η υποβολή πρότασης από τη Συνέλευση του Τμήματος ή της Σχολής με τα στοιχεία του παρόντος.
3. Το Συμβούλιο Διοίκησης του Α.Ε.Ι. δύναται να ζητά την παροχή γνώμης του Διοικητικού Συμβουλίου του Πανεπιστημιακού Κέντρου Έρευνας και Καινοτομίας του Α.Ε.Ι. σχετικά με την ίδρυση Ε.Π.Ι. του Α.Ε.Ι. ιδίως ως προς το ότι οι ερευνητικές δραστηριότητες δεν μπορούν να προαχθούν εξίσου αποτελεσματικά μέσω της ίδρυσης Ερευνητικού Ινστιτούτου (Ε.Ι.) ή Κοινού Ερευνητικού Ινστιτούτου (Κ.Ε.Ι.).
4. Η εισήγηση του Συμβουλίου Διοίκησης του Α.Ε.Ι. για την ίδρυση Ε.Π.Ι. υποβάλλεται στο Υπουργείο Παιδείας και Θρησκευμάτων. Εντός τριάντα (30) ημερών από την παραλαβή της εισήγησης, το Υπουργείο Παιδείας και Θρησκευμάτων την αποστέλλει προς το Ανώτατο Συμβούλιο της ΕΘ.Α.Α.Ε. για την παροχή γνώμης. Αν παρασχεθεί σύμφωνη γνώμη από το Ανώτατο Συμβούλιο της ΕΘ.Α.Α.Ε., εκδίδεται προεδρικό διάταγμα μετά από πρόταση των Υπουργών Οικονομικών, Παιδείας και Θρησκευμάτων και Εσωτερικών. Το Ανώτατο Συμβούλιο της ΕΘ.Α.Α.Ε. δύναται να αναπέμψει την εισήγηση του Συμβουλίου Διοίκησης, αν κρίνει ότι απαιτείται πληρέστερη τεκμηρίωση ή η παροχή πρόσθετων στοιχείων για την αξιολόγησή της.
Άρθρο 269
Όργανα διοίκησης
1. Όργανα διοίκησης του Ερευνητικού Πανεπιστημιακού Ινστιτούτου (Ε.Π.Ι.) είναι: α) το Διοικητικό Συμβούλιο (Δ.Σ.), β) ο Διευθυντής και γ) ο Αναπληρωτής Διευθυντής. Η θητεία των οργάνων διοίκησης του Ε.Π.Ι. είναι τετραετής.
2. Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), κατόπιν πρόσκλησης εκδήλωσης ενδιαφέροντος, επιλέγονται τα μέλη του Διοικητικού Συμβουλίου του Ε.Π.Ι., μεταξύ των οποίων ορίζονται ο Διευθυντής και ο Αναπληρωτής Διευθυντής του Ε.Π.Ι. Δικαίωμα συμμετοχής στο Δ.Σ. έχουν μέλη Διδακτικού Ερευνητικού Προσωπικού (Δ.Ε.Π.) του Α.Ε.Ι. ίδιου ή συναφούς γνωστικού αντικειμένου με τα επιστημονικά πεδία στα οποία δραστηριοποιείται το Ε.Π.Ι., με εμπειρία, ερευνητικό και επιστημονικό έργο με διεθνή αναγνώριση και ερευνητική δραστηριότητα σε τομείς που εντάσσονται στις δραστηριότητες του Ε.Π.Ι. Αν στο Ε.Π.Ι. υπηρετούν ερευνητές, σύμφωνα με το άρθρο 273, αυτοί έχουν δικαίωμα συμμετοχής στο Δ.Σ. του Ε.Π.Ι., αλλά η εκπροσώπησή τους στο Δ.Σ. δεν μπορεί να υπερβαίνει το είκοσι τοις εκατό (20%) του συνόλου των μελών του Δ.Σ. του Ε.Π.Ι.
3. Αν το Ε.Π.Ι. λειτουργεί στο πλαίσιο ακαδημαϊκής μονάδας του Α.Ε.Ι., δικαίωμα συμμετοχής στο Δ.Σ. έχουν τα μέλη Δ.Ε.Π. του Τμήματος ή της Σχολής του Α.Ε.Ι. που συμμετέχει στο Ε.Π.Ι. με ίδιο ή συναφές γνωστικό αντικείμενο με τα επιστημονικά πεδία στα οποία δραστηριοποιείται το Ε.Π.Ι., με διεθνή αναγνώριση και ερευνητική δραστηριότητα σε τομείς που εντάσσονται στις δραστηριότητες του Ε.Π.Ι.
Η Συνέλευση του Τμήματος ή της Σχολής εισηγείται προς τη Σύγκλητο την αξιολογική κατάταξη των υποψηφίων που έχουν εκδηλώσει ενδιαφέρον στην πρόσκληση για τη θέση των μελών του Διοικητικού Συμβουλίου του Ε.Π.Ι., καθώς και του Διευθυντή και Αναπληρωτή Διευθυντή του Ε.Π.Ι.
4. Η πρόσκληση εκδήλωσης ενδιαφέροντος για την επιλογή των μελών του Δ.Σ. εκδίδεται το αργότερο τέσσερις (4) μήνες πριν από τη λήξη της θητείας των υπηρετούντων μελών, με επιμέλεια του Πρύτανη του Α.Ε.Ι. και αναρτάται στο πρόγραμμα «ΔΙΑΥΓΕΙΑ», στον ιστότοπο του Α.Ε.Ι. και του Ε.Π.Ι. Η προθεσμία υποβολής των αιτήσεων υποψηφιότητας είναι κατ’ ελάχιστον δεκαπέντε (15) ημέρες.
5. Ως Διευθυντής και Αναπληρωτής Διευθυντής του Ε.Π.Ι. ορίζονται, με απόφαση της Συγκλήτου, δύο (2) από τα μέλη που απαρτίζουν το Δ.Σ., που είναι επιστήμονες αναγνωρισμένου κύρους με εμπειρία και σημαντικό ερευνητικό και επιστημονικό έργο με διεθνή αναγνώριση και ερευνητική δραστηριότητα σε τομείς που εντάσσονται στις δραστηριότητες του Ε.Π.Ι. Ο Διευθυντής του Ε.Π.Ι. προέρχεται υποχρεωτικά από τα μέλη Δ.Ε.Π. που μετέχουν στο Δ.Σ. του Ε.Π.Ι. Ο Αναπληρωτής Διευθυντής δύναται να προέρχεται και από τους Ερευνητές, που μετέχουν στο Δ.Σ., εφόσον υφίστανται.
6. Η Σύγκλητος του Α.Ε.Ι. δύναται, με αυξημένη πλειοψηφία, να παύσει από τα καθήκοντά του τον Διευθυντή, τον Αναπληρωτή Διευθυντή, μέλος ή το σύνολο των μελών του Δ.Σ. του Ε.Π.Ι., στις ακόλουθες περιπτώσεις: α) αν διαπιστώσει την τέλεση πειθαρχικών παραπτωμάτων, β) αν διαπιστωθούν φαινόμενα κακοδιαχείρισης των πόρων του Ε.Π.Ι., για τα οποία ευθύνονται τα μέλη του Διοικητικού Συμβουλίου, γ) αν δεν εφαρμόζονται η νομοθεσία, ο Εσωτερικός Κανονισμός και ο Οδηγός Χρηματοδότησης του Ε.Π.Ι. και δ) αν δεν αποδίδονται τα ετήσια έσοδα που προβλέπονται προς τον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι., σύμφωνα με το άρθρο 271.
7. Το Διοικητικό Συμβούλιο του Ε.Π.Ι. ασκεί τις ακόλουθες αρμοδιότητες:
α) λαμβάνει αποφάσεις για θέματα που αφορούν στη διοίκηση και τη λειτουργία του Ε.Π.Ι., τη διαχείριση της περιουσίας του και τη διάθεση των πόρων του και ασκεί τις αρμοδιότητες του άρθρου 231 για τα έργα/προγράμματα που διαχειρίζεται το Ε.Π.Ι.,
β) εγκρίνει τον Εσωτερικό Κανονισμό Λειτουργίας του Ε.Π.Ι. και τον Οδηγό Χρηματοδότησης του άρθρου 259,
γ) συντάσσει τετραετή αναπτυξιακό προγραμματισμό του Ε.Π.Ι. και τον κοινοποιεί στο Συμβούλιο Διοίκησης και τη Σύγκλητο του Α.Ε.Ι.,
δ) διαχειρίζεται και αξιοποιεί τα ερευνητικά αποτελέσματα που παράγονται από τις δραστηριότητες του Ε.Π.Ι.,
ε) εγκρίνει το περιεχόμενο της προγραμματικής συμφωνίας του άρθρου 271,
στ) εγκρίνει και κοινοποιεί προς το Συμβούλιο Διοίκησης του Α.Ε.Ι. τον προϋπολογισμό του Ε.Π.Ι., τον απολογισμό και τις ετήσιες χρηματοοικονομικές καταστάσεις του,
ζ) εγκρίνει τη συμμετοχή στην οργάνωση προγραμμάτων δεύτερου και τρίτου κύκλου σπουδών του Α.Ε.Ι.,
η) ασκεί κάθε άλλη αρμοδιότητα που του ανατίθεται από τον Εσωτερικό Κανονισμό Λειτουργίας του Ε.Π.Ι.
8. Ο Διευθυντής του Ε.Π.Ι. ασκεί τις ακόλουθες αρμοδιότητες:
α) προΐσταται του Ε.Π.Ι. και το εκπροσωπεί δικαστικώς και εξωδίκως,
β) προεδρεύει του Διοικητικού Συμβουλίου, καταρτίζει την ημερήσια διάταξη των συνεδριάσεων και συγκαλεί τις συνεδριάσεις του,
γ) παρακολουθεί την εφαρμογή του Εσωτερικού Κανονισμού Λειτουργίας του Ε.Π.Ι. και του Οδηγού Χρηματοδότησης,
δ) είναι διατάκτης των δαπανών του Ε.Π.Ι.,
ε) ασκεί τις αρμοδιότητες του άρθρου 233, που αφορούν στην οικονομική διαχείριση των έργων/προγραμμάτων που διαχειρίζεται το Ε.Π.Ι.,
στ) συντονίζει τις δραστηριότητες του Ε.Π.Ι. και είναι υπεύθυνος για την ορθή και εύρυθμη λειτουργία του,
ζ) εισηγείται προς τα όργανα διοίκησης του Α.Ε.Ι. για θέματα που άπτονται των αρμοδιοτήτων του Ε.Π.Ι.,
η) ασκεί κάθε άλλη αρμοδιότητα που του ανατίθεται από τον Εσωτερικό Κανονισμό Λειτουργίας του Ε.Π.Ι. και σχετίζεται με την εκπλήρωση των σκοπών του.
9. Ο Αναπληρωτής Διευθυντής ασκεί τις αρμοδιότητες του Διευθυντή, αν ο Διευθυντής απουσιάζει ή κωλύεται.
Άρθρο 270
Πόροι - Χρηματοδότηση
Τα Ερευνητικά Πανεπιστημιακά Ινστιτούτα (Ε.Π.Ι.) δύνανται να χρηματοδοτούνται για βασική έρευνα στο γνωστικό αντικείμενό τους, καθώς και για έρευνα που εξυπηρετεί την ανάπτυξη φορέων του Δημοσίου και του ευρύτερου δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143), ή από οποιονδήποτε φορέα του ιδιωτικού τομέα, καθώς και να χρηματοδοτούνται από το Πρόγραμμα Δημοσίων Επενδύσεων και ευρωπαϊκούς και διεθνείς οργανισμούς και φορείς. Τα Ε.Π.Ι. δύνανται να συνάπτουν προγραμματικές συμβάσεις με το Δημόσιο, Νομικά Πρόσωπα Δημοσίου Δικαίου (Ν.Π.Δ.Δ.), Οργανισμούς Τοπικής Αυτοδιοίκησης και Νομικά Πρόσωπα Ιδιωτικού Δικαίου (Ν.Π.Ι.Δ.) του ευρύτερου δημόσιου τομέα, καθώς και συμβάσεις έναντι αμοιβής για την εκτέλεση έργου ή την παροχή αγαθών, υπηρεσιών ή προϊόντων εφαρμοσμένης έρευνας. Σχετικά με την κατηγοριοποίηση των πόρων και των χρηματοδοτήσεων που διαχειρίζονται τα Ε.Π.Ι. εφαρμόζεται αναλόγως το άρθρο 230.
Άρθρο 271
Οικονομική διαχείριση
1. Τα Ερευνητικά Πανεπιστημιακά Ινστιτούτα (Ε.Π.Ι.) των Ανώτατων Εκπαιδευτικών Ιδρυμάτων (Α.Ε.Ι.) εφαρμόζουν τα άρθρα 229 έως 259 για την οικονομική διαχείριση των εσόδων τους, τη διαχείριση των πάσης φύσεως χρηματοδοτήσεων για τη διεξαγωγή έργων/προγραμμάτων, τη σύναψη δημοσίων συμβάσεων για την προμήθεια ειδών, παροχή υπηρεσιών, εκτέλεση έργων και μελετών, την πρόσληψη πρόσθετου προσωπικού, καθώς και τη διενέργεια μετακινήσεων.
2. Κάθε Ερευνητικό Πανεπιστημιακό Ινστιτούτο (Ε.Π.Ι.) υποχρεούται να καταβάλλει ετησίως προς τον Ειδικό Λογαριασμό Κονδυλίων Έρευνας (Ε.Λ.Κ.Ε.) του Α.Ε.Ι., στο πλαίσιο του οποίου λειτουργεί, ποσοστό που αντιστοιχεί κατ’ ελάχιστον στο πενήντα τοις εκατό (50%) των κρατήσεων που πραγματοποιεί το Ε.Π.Ι. επί του συνόλου των προϋπολογισμών των έργων/προγραμμάτων που διαχειρίζεται το Ε.Π.Ι. και των λοιπών εσόδων από τη χρηματοδότηση ερευνητικών δραστηριοτήτων, την παροχή υπηρεσιών, την εκπόνηση μελετών και την αξιοποίηση της διανοητικής ιδιοκτησίας του Ε.Π.Ι. Εξαιρούνται της υποχρέωσης απόδοσης οι χρηματοδοτήσεις συγχρηματοδοτούμενων έργων/προγραμμάτων, οι πόροι του Προγράμματος Δημοσίων Επενδύσεων (ΠΔΕ), οι χρηματοδοτήσεις για την απόδοση υποτροφιών σε μεταπτυχιακούς φοιτητές και υποψήφιους διδάκτορες, καθώς και τα έσοδα από την αξιοποίηση της ακίνητης περιουσίας του Ε.Π.Ι. Αν σε ένα Ε.Π.Ι. συμμετέχουν περισσότερα Α.Ε.Ι. ή άλλοι ερευνητικοί οργανισμοί, το ποσοστό του πρώτου εδαφίου, αποδίδεται προς το σύνολο των φορέων που συμμετέχουν στο Ε.Π.Ι., και καθένας από αυτούς λαμβάνει ποσοστό που του αναλογεί με βάση τη συνεισφορά του στο Ε.Π.Ι., το οποίο εγκρίνεται με απόφαση του Διοικητικού Συμβουλίου του Ε.Π.Ι.
3. Τα Ε.Π.Ι. δύνανται να χρησιμοποιούν τις εγκαταστάσεις, υποδομές, επιστημονικό και λοιπό εξοπλισμό των Α.Ε.Ι. που συμμετέχουν σε αυτά με σκοπό την εξυπηρέτηση των αναγκών τους, υπό την προϋπόθεση ότι εξυπηρετούνται πλήρως οι εκπαιδευτικές, ερευνητικές και λειτουργικές δραστηριότητες του Α.Ε.Ι. και των μελών του. Για τον σκοπό αυτό συνάπτεται προγραμματική συμφωνία μεταξύ του Ε.Π.Ι. και του Α.Ε.Ι., που εγκρίνεται από το Συμβούλιο Διοίκησης του Α.Ε.Ι., κατόπιν εισήγησης της Επιτροπής Ερευνών και του Διοικητικού Συμβουλίου του Ε.Π.Ι., στην οποία περιγράφονται οι υποδομές, οι εγκαταστάσεις και ο επιστημονικός και λοιπός εξοπλισμός, που παραχωρούνται προς το Ε.Π.Ι., οι όροι χρήσης τους, η διάρκεια της προγραμματικής συμφωνίας, το ύψος του τιμήματος και ο τρόπος καταβολής του. Αν προβλέπεται παραχώρηση εξοπλισμού των κοινών ερευνητικών υποδομών του Α.Ε.Ι. απαιτείται η γνώμη του Διοικητικού Συμβουλίου του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.). Το τίμημα που προβλέπεται στην προγραμματική συμφωνία αποτελεί ίδιο πόρο του Ε.Λ.Κ.Ε. του Α.Ε.Ι. του άρθρου 230. Αν σε ένα (1) Ε.Π.Ι. συμμετέχουν περισσότερα από ένα (1) Α.Ε.Ι. ή άλλοι ερευνητικοί οργανισμοί και το Ε.Π.Ι. χρησιμοποιεί εγκαταστάσεις, υποδομές, επιστημονικό και λοιπό εξοπλισμό περισσοτέρων φορέων, απαιτείται η σύναψη προγραμματικής συμφωνίας με κάθε φορέα, του οποίου πραγματοποιείται χρήση των υποδομών, εγκαταστάσεων και του εξοπλισμού του.
Άρθρο 272
Δημοσιότητα - Ψηφιακή Διαφάνεια
1. Τα Ερευνητικά Πανεπιστημιακά Ινστιτούτα (Ε.Π.Ι.) υποχρεούνται να τηρούν επίσημο ιστότοπο και να εφαρμόζουν τις αρχές διαφάνειας και δημοσιότητας. Στον ιστότοπο των Ε.Π.Ι. αναρτώνται υποχρεωτικά:
α) τα όργανα διοίκησης του Ε.Π.Ι.,
β) οι ερευνητικές δραστηριότητές του και τα έργα/προγράμματα που διαχειρίζεται,
γ) τα στοιχεία του ερευνητικού προσωπικού που υπηρετεί στο Ε.Π.Ι.,
δ) η διοικητική διάρθρωση των διοικητικών υπηρεσιών του Ε.Π.Ι., το προσωπικό που υπηρετεί σε κάθε υπηρεσία του Ε.Π.Ι. και τα στοιχεία επικοινωνίας του,
ε) ο Εσωτερικός Κανονισμός Λειτουργίας και ο Οδηγός Χρηματοδότησης,
στ) ο προϋπολογισμός, ο απολογισμός και οι χρηματοοικονομικές του καταστάσεις,
ζ) σημαντικές αποφάσεις των οργάνων διοίκησης και ανακοινώσεις σχετικά με την οργάνωση και τη λειτουργία του Ε.Π.Ι.,
η) κάθε άλλο στοιχείο που ορίζεται στον Εσωτερικό Κανονισμό του Ε.Π.Ι.
2. Τα Ε.Π.Ι. υποχρεούνται να εφαρμόζουν τα άρθρα 75 έως 82 του ν. 4727/2020 (Α’ 184).
Άρθρο 273
Προσωπικό
1. Τα Ερευνητικά Πανεπιστημιακά Ινστιτούτα (Ε.Π.Ι.) δύνανται να προσλαμβάνουν με σύμβαση εργασίας ιδιωτικού δικαίου ως ερευνητές Α’, Β’ και Γ’ βαθμίδας, σύμφωνα με τη διαδικασία του άρθρου 18 του ν. 4310/2014 (Α’ 258), επιστήμονες υψηλής επιστημονικής εμπειρίας και κατάρτισης, κατόχους διδακτορικού διπλώματος, που έχουν τα αντίστοιχα προσόντα για κάθε βαθμίδα, καθώς και Ειδικούς Λειτουργικούς Επιστήμονες. Οι Ερευνητές Α’ και Β’ βαθμίδας προσλαμβάνονται με συμβάσεις εργασίας αορίστου χρόνου και οι Ερευνητές Γ’ Βαθμίδας με συμβάσεις εργασίας ορισμένου χρόνου. Η μισθοδοσία των Ερευνητών βαρύνει αποκλειστικά τους ίδιους πόρους των Ε.Π.Ι. και οι εργασιακές σχέσεις τους διέπονται αποκλειστικά από τις διατάξεις της εργατικής νομοθεσίας.
2. Τα Ε.Π.Ι. δύνανται να προσλαμβάνουν, σύμφωνα με τη διαδικασία του άρθρου 243, πρόσθετο επιστημονικό, τεχνικό, διοικητικό και λοιπό προσωπικό δυνάμει σύμβασης εργασίας Ιδιωτικού Δικαίου Ορισμένου Χρόνου ή έργου για την υποστήριξη των αναγκών του Ε.Π.Ι. και των έργων/προγραμμάτων που αυτό διαχειρίζεται. Η μισθοδοσία του προσωπικού βαρύνει αποκλειστικά τους ίδιους πόρους των Ε.Π.Ι. ή τον προϋπολογισμό έργων/προγραμμάτων που χρηματοδοτούνται από εθνικούς, ιδιωτικούς και διεθνείς πόρους του Ε.Π.Ι.
Άρθρο 274
Εσωτερικός Κανονισμός
Με απόφαση του Συμβουλίου Διοίκησης του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης του Διοικητικού Συμβουλίου του Ερευνητικού Πανεπιστημιακού Ινστιτούτου (Ε.Π.Ι.) εγκρίνεται ο Εσωτερικός Κανονισμός Λειτουργίας (Ε.Κ.Λ.) του Ε.Π.Ι., ο οποίος περιλαμβάνει κατ’ ελάχιστον τα ακόλουθα στοιχεία:
α) θέματα λειτουργίας και οργάνωσης του Ε.Π.Ι.,
β) τη διάρθρωση του Ε.Π.Ι. σε επιμέρους οργανικές μονάδες, τα ειδικότερα προσόντα του προσωπικού που απασχολείται με σύμβαση εργασίας αορίστου χρόνου και τα περιγράμματα των θέσεων εργασίας τους,
γ) τα πρόσθετα προσόντα που πρέπει να διαθέτουν τα μέλη του Δ.Σ., ο Διευθυντής και ο Αναπληρωτής Διευθυντής του,
δ) θέματα σχετικά με την εσωτερική οργανωτική διάρθρωση και τον τρόπο οργάνωσης και λειτουργίας του Ε.Π.Ι., καθώς και τη συνεργασία με το Α.Ε.Ι.,
ε) τη διάθεση των πόρων του και θέματα σχετικά με την αξιοποίηση της περιουσίας του,
στ) τις αρμοδιότητες και τις υποχρεώσεις των μελών των ερευνητικών ομάδων, των επιστημονικών υπευθύνων των έργων/προγραμμάτων που διαχειρίζεται το Ε.Π.Ι. και του λοιπού προσωπικού του Ε.Π.Ι., καθώς και θέματα απολαβών του προσωπικού που μισθοδοτείται από ίδιους πόρους του Ε.Π.Ι.,
ζ) τις διαδικασίες και κάθε άλλο θέμα σχετικό με την απασχόληση, τις αμοιβές και τις μετακινήσεις του προσωπικού στο πλαίσιο έργων/προγραμμάτων του,
η) την προστασία της διανοητικής ιδιοκτησίας που παράγεται εντός του Ε.Π.Ι. και τη διάχυση και αξιοποίηση των αποτελεσμάτων των ερευνητικών και λοιπών δραστηριοτήτων του,
θ) τη διαδικασία χορήγησης ερευνητικών και λοιπών αδειών και βραβείων, καθώς και τη διαδικασία χορήγησης υποτροφιών για τη λήψη μεταπτυχιακού τίτλου ή διδακτορικού διπλώματος,
ι) κάθε άλλο θέμα σχετικό με την οργάνωση, την εύρυθμη λειτουργία του και την εκπλήρωση του σκοπού του.
Άρθρο 275
Εξωτερική αξιολόγηση
1. Τα Ερευνητικά Πανεπιστημιακά Ινστιτούτα (Ε.Π.Ι.) αξιολογούνται περιοδικά για το έργο τους και πιστοποιούνται από την Εθνική Αρχή Ανώτατης Εκπαίδευσης (ΕΘ.Α.Α.Ε.) ανά τέσσερα (4) έτη, σύμφωνα με τον ν. 4653/2020 (Α’ 12) και την απόφαση του Υπουργού Παιδείας και Θρησκευμάτων της παρ. 2. Ως κριτήρια αξιολόγησης των Ε.Π.Ι. ορίζονται ιδίως η επιτυχής ολοκλήρωση των ερευνητικών προγραμμάτων που διαχειρίζονται, η αναγνωρισιμότητα της έρευνας σε εθνικό και διεθνές επίπεδο, οι ερευνητικές συνεργασίες και διακρίσεις, η εμπορική χρήση των αποτελεσμάτων του ερευνητικού έργου, τα έσοδά τους από τις άδειες χρήσης και τα διπλώματα ευρεσιτεχνίας, η απορρόφηση κονδυλίων ανταγωνιστικών ερευνητικών προγραμμάτων, η χρηματοοικονομική διαχείριση και τα αποτελέσματα διαχειριστικών και λοιπών ελέγχων που έχουν διεξαχθεί στο Ε.Π.Ι., οι υποδομές και το προσωπικό των Ε.Π.Ι., τα οικονομικά τους στοιχεία, καθώς και η βιωσιμότητα και η εν γένει επίτευξη του στρατηγικού σχεδιασμού που έχει θέσει κάθε Ε.Π.Ι.
2. Με απόφαση του Υπουργού Παιδείας και Θρησκευμάτων, καθορίζονται τα ακριβή κριτήρια αξιολόγησης και η βαρύτητα κάθε κριτηρίου, η διαδικασία και το χρονοδιάγραμμα αξιολόγησης, καθώς και κάθε άλλο θέμα σχετικό με την αξιολόγηση των Ε.Π.Ι.
Άρθρο 276
Γενικές ρυθμίσεις για την οργάνωση και λειτουργία των Ερευνητικών Πανεπιστημιακών Ινστιτούτων
1. Τα Ερευνητικά Πανεπιστημιακά Ινστιτούτα (Ε.Π.Ι.) υποχρεούνται να εφαρμόζουν το σύστημα διασφάλισης ποιότητας του Α.Ε.Ι., να συνεργάζονται με τη Μονάδα Διασφάλισης Ποιότητας του Ανώτατου Εκπαιδευτικού Ιδρύματος (Α.Ε.Ι.) και να αξιολογούνται περιοδικά από την Επιτροπή Διασφάλισης Ποιότητας του Α.Ε.Ι.
2. Τα Ε.Π.Ι. αναπτύσσουν σύστημα εσωτερικού ελέγχου, στο οποίο περιλαμβάνεται το σύνολο των διαδικασιών και των ελεγκτικών μηχανισμών μέσω των οποίων εξασφαλίζεται η ασφαλής και αποτελεσματική λειτουργία τους και υπάγονται απευθείας στον έλεγχο της Μονάδας Εσωτερικού Ελέγχου του Α.Ε.Ι.
ΚΕΦΑΛΑΙΟ Λ’
ΘΕΜΑΤΑ ΗΘΙΚΗΣ ΚΑΙ ΔΕΟΝΤΟΛΟΓΙΑΣ ΤΗΣ ΕΡΕΥΝΑΣ
Άρθρο 277
Σύσταση - σκοπός
1. Σε κάθε Ανώτατο Εκπαιδευτικό Ίδρυμα (Α.Ε.Ι.) και σε κάθε ερευνητικό και τεχνολογικό φορέα του άρθρου 13Α του ν. 4310/2014 (Α’ 258) (εφεξής ερευνητικό φορέα) συνιστάται και λειτουργεί Επιτροπή Ηθικής και Δεοντολογίας της Έρευνας (Ε.Η.Δ.Ε.).
2. Σκοπός των Ε.Η.Δ.Ε. είναι να παρέχουν σε ηθικό και δεοντολογικό επίπεδο εγγύηση αξιοπιστίας των ερευνητικών έργων που διεξάγονται στα Α.Ε.Ι. και στους ερευνητικούς φορείς. Οι Ε.Η.Δ.Ε. ελέγχουν αν ένα ερευνητικό έργο διενεργείται με σεβασμό στην αξία των ανθρώπινων όντων, στην αυτονομία των προσώπων που συμμετέχουν, στην ιδιωτική ζωή και τα προσωπικά τους δεδομένα, καθώς και στο φυσικό και πολιτιστικό περιβάλλον. Οι Επιτροπές ελέγχουν, επίσης, την τήρηση των γενικά παραδεδεγμένων αρχών της ακεραιότητας της έρευνας και των κριτηρίων της ορθής επιστημονικής πρακτικής.
Άρθρο 278
Σύνθεση - θητεία
1. Οι Ε.Η.Δ.Ε. αποτελούνται από πέντε (5) ή επτά (7) τακτικά μέλη με τους αναπληρωτές τους. Ο αριθμός των μελών των Ε.Η.Δ.Ε., καθορίζεται με απόφαση της Επιτροπής Ερευνών του Α.Ε.Ι. ή του Δ.Σ. του ερευνητικού φορέα, ανάλογα με τα γνωστικά αντικείμενα του Ιδρύματος. Τα μέλη πρέπει να είναι επιστήμονες, με ειδίκευση σε θέματα έρευνας, ηθικής/βιοηθικής και δεοντολογίας της έρευνας. Ένα (1) τουλάχιστον μέλος πρέπει να έχει ειδίκευση στην ηθική/βιοηθική. Δύο (2) τουλάχιστον μέλη πρέπει να είναι εξωτερικά, ήτοι να μην υπηρετούν καθ’ οιονδήποτε τρόπο στο Α.Ε.Ι. ή τον ερευνητικό φορέα. Τα γνωστικά αντικείμενα των μελών πρέπει να εξασφαλίζουν, κατά το μέτρο του δυνατού, την εκπροσώπηση των γνωστικών αντικειμένων του Ιδρύματος.
2. Τα μέλη των Ε.Η.Δ.Ε. επιλέγονται ως εξής:
α. H Επιτροπή Ερευνών του Α.Ε.Ι. ή το Διοικητικό Συμβούλιο του ερευνητικού φορέα καταρτίζει και δημοσιεύει στον διαδικτυακό τόπο του Α.Ε.Ι. ή του ερευνητικού φορέα πρόσκληση εκδήλωσης ενδιαφέροντος για την πλήρωση των θέσεων το αργότερο τρεις (3) μήνες πριν από τη λήξη της θητείας κάθε μέλους.
Στην πρόσκληση προσδιορίζεται ο ακριβής αριθμός των μελών των Ε.Η.Δ.Ε. του φορέα και εξειδικεύονται τα προσόντα που πρέπει να έχουν τα μέλη της Ε.Η.Δ.Ε., ανάλογα με τα επιστημονικά πεδία του Α.Ε.Ι. ή του ερευνητικού φορέα. Οι υποψηφιότητες και τα απαραίτητα δικαιολογητικά υποβάλλονται από τους ενδιαφερομένους ηλεκτρονικά,
β. η Επιτροπή Ερευνών του Α.Ε.Ι. ή το Διοικητικό Συμβούλιο του ερευνητικού φορέα αξιολογεί τις υποψηφιότητες και αποφασίζει για τα πρόσωπα, τα οποία αποτελούν τα τακτικά και αναπληρωματικά μέλη της Ε.Η.Δ.Ε.
3. H Ε.Η.Δ.Ε. συγκροτείται με απόφαση του Πρύτανη του Α.Ε.Ι. ή του Προέδρου του Διοικητικού Συμβουλίου του ερευνητικού φορέα. Στην απόφαση συγκρότησης της Ε.Η.Δ.Ε. ορίζονται ο Πρόεδρος και ο Αντιπρόεδρος της Επιτροπής.
4. Η διάρκεια της θητείας των μελών των Ε.Η.Δ.Ε. είναι τριετής και μπορεί να ανανεωθεί μια (1) μόνο φορά.
5. Αν κάποιο μέλος της Ε.Η.Δ.Ε. παραιτηθεί, ελλείψει ή με οποιονδήποτε άλλο τρόπο λήξει πρόωρα η θητεία του, αντικαθίσταται για το υπόλοιπο της θητείας του από το αναπληρωματικό του μέλος.
Άρθρο 279
Αρμοδιότητες
1. Αρμοδιότητα της Ε.Η.Δ.Ε. είναι να διαπιστώνει ότι συγκεκριμένο ερευνητικό έργο που πρόκειται να εκπονηθεί στο Α.Ε.Ι./ερευνητικό φορέα δεν αντιβαίνει στην κείμενη νομοθεσία και συνάδει με γενικά παραδεδεγμένους κανόνες ηθικής και δεοντολογίας της έρευνας ως προς το περιεχόμενο και τον τρόπο διεξαγωγής της. Η Ε.Η.Δ.Ε. αξιολογεί την ερευνητική πρόταση και:
α. την εγκρίνει ή
β. προβαίνει σε συστάσεις και σε εισηγήσεις για την αναθεώρησή της, εφόσον προκύπτουν ηθικά και δεοντολογικά κωλύματα.
Οι συστάσεις και εισηγήσεις πρέπει να είναι ειδικά αιτιολογημένες. Η Ε.Η.Δ.Ε. μπορεί, όποτε κρίνει σκόπιμο, να ζητήσει περαιτέρω πληροφορίες ή διευκρινίσεις από τον επιστημονικό υπεύθυνο του ερευνητικού έργου και να παρακολουθεί την εξέλιξη των ερευνητικών έργων που έχει εγκρίνει.
2. α. Τα χρηματοδοτούμενα ερευνητικά έργα που, κατά δήλωση του επιστημονικού υπευθύνου, περιλαμβάνουν έρευνα στον άνθρωπο, σε υλικό που προέρχεται από άνθρωπο, όπως γενετικό υλικό, κύτταρα, ιστοί και προσωπικά δεδομένα, σε ζώα ή στο περιβάλλον, φυσικό και πολιτιστικό, υποβάλλονται υποχρεωτικά για έγκριση στην Ε.Η.Δ.Ε. και το έργο δεν μπορεί να αρχίσει να υλοποιείται στο Α.Ε.Ι. ή τον ερευνητικό φορέα, αν δεν λάβει προηγουμένως τη σχετική έγκριση.
β. Εκτός από τα ερευνητικά έργα της περ. α’, η Ε.Η.Δ.Ε. μπορεί να εξετάσει, ύστερα από αίτηση ενδιαφερόμενου προσώπου ή καταγγελία, και άλλο ερευνητικό έργο και να γνωματεύσει για θέματα ηθικής και δεοντολογίας που αφορούν άρθρο προς δημοσίευση σε επιστημονικό περιοδικό ή υπό εκπόνηση διπλωματική εργασία ή διδακτορική διατριβή.
γ. Οι αποφάσεις της Ε.Η.Δ. Ε. είναι δεσμευτικές για το Α.Ε.Ι. και τον ερευνητικό φορέα.
3. Αν η νομοθεσία προβλέπει έγκριση ή αδειοδότηση του έργου από άλλη αρμόδια δημόσια υπηρεσία, διοικητικό όργανο ή ανεξάρτητη διοικητική αρχή, η σχετική απόφαση της Ε.Η.Δ.Ε. δεν υποκαθιστά την εν λόγω έγκριση ή αδειοδότηση. Κατ’ εξαίρεση, οι παρεμβατικές και μη παρεμβατικές κλινικές μελέτες δεν εμπίπτουν στο πεδίο αρμοδιοτήτων της Ε.Η.Δ.Ε και για την υλοποίηση αυτών απαιτείται μόνο η έγκριση διενέργειας αυτών από την εκάστοτε αρμόδια δημόσια υπηρεσία, διοικητικό όργανο ή ανεξάρτητη διοικητική αρχή, σύμφωνα με τα οριζόμενα στην ισχύουσα νομοθεσία περί εκτέλεσης κλινικών μελετών.
4. Η Ε.Η.Δ.Ε. αποφασίζει, μέσα σε εύλογο χρονικό διάστημα, το οποίο δεν μπορεί να υπερβαίνει τις δεκαπέντε (15) ημέρες από την υποβολή της αίτησης και τη συγκέντρωση όλων των απαραίτητων συνοδευτικών εγγράφων. Αν, μέσα στη προθεσμία αυτή, η Ε.Η.Δ.Ε. δεν εκδώσει απόφαση, η αίτηση θεωρείται εγκεκριμένη.
5. Σε περίπτωση καταγγελίας, η Ε.Η.Δ.Ε. αποφασίζει το αργότερο μέσα σε δεκαπέντε (15) ημέρες από την υποβολή της καταγγελίας. Αν μέσα στην προθεσμία αυτή δεν εκδοθεί απόφαση, η καταγγελία θεωρείται ότι έχει απορριφθεί.
6. Κάθε ενδιαφερόμενος μπορεί να καταθέσει, ενώπιον της Ε.Η.Δ.Ε., μέσα σε δέκα (10) ημέρες από την έκδοση της απόφασης, αίτηση θεραπείας κατά των συστάσεων της Επιτροπής υποβάλλοντας νέα στοιχεία. Για την εξέταση της αίτησης θεραπείας η Ε.Η.Δ.Ε. ζητά τη γνώμη της Εθνικής Επιτροπής Βιοηθικής και Τεχνοηθικής, η οποία οφείλει να τη διατυπώσει μέσα σε δεκαπέντε (15) ημέρες. Αν η Εθνική Επιτροπή Βιοηθικής και Τεχνοηθικής δεν διατυπώσει γνώμη μέσα στην ανωτέρω προθεσμία, η Ε.Η.Δ.Ε. προχωρεί στην εξέταση της αίτησης θεραπείας χωρίς τη γνώμη της Εθνικής Επιτροπής Βιοηθικής και Τεχνοηθικής.
Άρθρο 280
Υποβολή προτάσεων
1. Η πρόταση ερευνητικού έργου που υποβάλλεται για έγκριση από την Ε.Η.Δ.Ε., πρέπει απαραιτήτως να περιλαμβάνει ερωτηματολόγιο και συνοπτική έκθεση σχετικά με την καταλληλότητα και συμβατότητα του ερευνητικού έργου με την ισχύουσα νομοθεσία. Στην έκθεση αυτή ο επιστημονικός υπεύθυνος προσδιορίζει αν ο σκοπός και η μεθοδολογία του ερευνητικού έργου συμβιβάζονται με τις αρχές της ηθικής και τη νομοθεσία.
2. Οι αιτήσεις και τα ανωτέρω συνοδευτικά έγγραφα μπορεί να υποβάλλονται από τον επιστημονικό υπεύθυνο του έργου ηλεκτρονικά, μέσω του διαδικτυακού τόπου του οικείου Α.Ε.Ι. ή του ερευνητικού φορέα. Οι εν λόγω αιτήσεις και τα συνοδευτικά έγγραφα μπορεί να υποβάλλονται στην Επιτροπή Ερευνών του Α.Ε.Ι. ή στο Δ.Σ. του ερευνητικού φορέα για να διαβιβαστούν στην Ε.Η.Δ.Ε.
3. Ο Πρόεδρος της Ε.Η.Δ.Ε. ορίζει για κάθε αίτηση που υποβάλλεται εισηγητή, κατά προτεραιότητα μέλος της Ε.Η.Δ.Ε., ανάλογα με το επιστημονικό αντικείμενο του ερευνητικού έργου. Αν το γνωστικό αντικείμενο του έργου δεν μπορεί να καλυφθεί από τα μέλη της Ε.Η.Δ.Ε., ορίζεται εξωτερικός εμπειρογνώμονας, ο οποίος γνωμοδοτεί. Οι συνεδριάσεις της Ε.Η.Δ.Ε. μπορεί να γίνονται εξ αποστάσεως με ηλεκτρονικά μέσα.
Άρθρο 281
Θέματα οργάνωσης και λειτουργίας της Ε.Η.Δ.Ε.
1. Η Ε.Η.Δ.Ε. συνεδριάζει τακτικά μία (1) φορά τον μήνα και εκτάκτως όποτε ζητηθεί αυτό από τον Πρόεδρό της, τον Πρόεδρο της Επιτροπής Ερευνών του Α.Ε.Ι. ή τον Πρόεδρο του Δ.Σ. του ερευνητικού φορέα.
2. Ο Πρόεδρος της Ε.Η.Δ.Ε. έχει την ευθύνη για την εύρυθμη λειτουργία της Επιτροπής, συγκαλεί και διευθύνει τις συνεδριάσεις της.
3. Η Ε.Η.Δ.Ε. βρίσκεται σε απαρτία όταν είναι παρόντα τρία (3) τουλάχιστον μέλη της, αν είναι πενταμελής, ή τέσσερα (4) τουλάχιστον μέλη της, αν είναι επταμελής, συμπεριλαμβανομένου του Προέδρου ή του Αντιπροέδρου της, καθώς και ενός από τα μέλη της που δεν ανήκουν στο Α.Ε.Ι., και αποφασίζει με πλειοψηφία των παρόντων.
4. Τα μέλη της Ε.Η.Δ.Ε. δεν δικαιούνται αμοιβή ή άλλη αποζημίωση για τη συμμετοχή τους στις συνεδριάσεις της.
5. Η Επιτροπή Ερευνών του Α.Ε.Ι. ή το Διοικητικό Συμβούλιο του ερευνητικού φορέα καταρτίζει Κανονισμό Αρχών και Λειτουργίας των Ε.Η.Δ.Ε. Στον Κανονισμό εξειδικεύονται οι βασικές αρχές ηθικής και ακεραιότητας της έρευνας που διεξάγεται στο οικείο Α.Ε.Ι./ερευνητικό φορέα, η διαδικασία υποβολής των προτάσεων και τα συνοδευτικά έγγραφα αυτής, η διαδικασία αξιολόγησής του από την Ε.Η.Δ.Ε., οι τρόποι συνεργασίας μεταξύ των Ε.Η.Δ.Ε. και της Εθνικής Επιτροπής Βιοηθικής και Τεχνοηθικής και άλλης αρμόδιας αρχής, καθώς και κάθε άλλο θέμα σχετικό με τη λειτουργία των Ε.Η.Δ.Ε.
Άρθρο 282
Ασυμβίβαστα - Σύγκρουση συμφερόντων
1. Η ιδιότητα του μέλους Ε.Η.Δ.Ε. είναι ασυμβίβαστη με τις ιδιότητες:
α. του Πρύτανη, του Αντιπρύτανη και του Κοσμήτορα, καθώς και του μέλους της Επιτροπής Ερευνών ή Προέδρου Τμήματος του οικείου Α.Ε.Ι.,
β. του Προέδρου και μέλους του Διοικητικού Συμβουλίου και του Επιστημονικού Συμβουλίου Ινστιτούτου (Ε.Σ.Ι.) του οικείου ερευνητικού και τεχνολογικού κέντρου ή ινστιτούτου του άρθρου 13Α του ν. 4310/2014 (Α’ 258).
2. Μέλος της Ε.Η.Δ.Ε. έχει κώλυμα συμμετοχής στη συνεδρίαση σε κάθε περίπτωση κατά την οποία μπορεί να προκύψει σύγκρουση συμφερόντων. Σύγκρουση συμφερόντων προκύπτει όταν μέλος της Ε.Η.Δ.Ε. έχει συμφέρον το οποίο μπορεί να επηρεάσει ή φαίνεται να επηρεάζει την αμερόληπτη και αντικειμενική εκτέλεση των καθηκόντων του. Ως τέτοιο νοείται οποιοδήποτε πιθανό πλεονέκτημα υπέρ του ιδίου ή του συζύγου του ή συμβιούντος ή συγγενούς πρώτου βαθμού. Σε περίπτωση δήλωσης τέτοιου κωλύματος αναφορικά με συγκεκριμένη υπό αξιολόγηση πρόταση, το μέλος που δηλώνει το κώλυμα αντικαθίσταται από τον αναπληρωτή του.
3. Τα μέλη των Ε.Η.Δ.Ε., οι εισηγητές και κάθε εμπλεκόμενο μέλος που ασκεί υποστηρικτικό έργο, έχουν υποχρέωση τήρησης εχεμύθειας για τις υπό αξιολόγηση ερευνητικές προτάσεις.
ΚΕΦΑΛΑΙΟ ΛΑ’
ΘΕΜΑΤΑ ΦΟΙΤΗΤΙΚΗΣ ΜΕΡΙΜΝΑΣ ΚΑΙ ΛΟΙΠΑ ΦΟΙΤΗΤΙΚΑ ΘΕΜΑΤΑ
Άρθρο 283
Χορήγηση υποτροφιών αριστείας, βραβείων και ανταποδοτικών υποτροφιών
1. Τα Ανώτατα Εκπαιδευτικά Ιδρύματα (Α.Ε.Ι.) δύνανται να χορηγούν προς φοιτητές προγραμμάτων σπουδών πρώτου, δεύτερου και τρίτου κύκλου υποτροφίες αριστείας και βραβεία, με κριτήριο την επίδοση τους στις σπουδές και την ατομική ή την οικογενειακή οικονομική τους κατάσταση. Οι ειδικότεροι όροι, οι προϋποθέσεις και η διαδικασία χορήγησης υποτροφιών καθορίζονται στον Εσωτερικό Κανονισμό του Α.Ε.Ι.
2. Τα Α.Ε.Ι. δύνανται να χορηγούν ανταποδοτικές υποτροφίες προς τους φοιτητές προγραμμάτων σπουδών πρώτου, δεύτερου και τρίτου κύκλου, για την παροχή ερευνητικού, επιστημονικού, διοικητικού, τεχνικού και λοιπού υποστηρικτικού έργου των δραστηριοτήτων των Α.Ε.Ι. Το κόστος των υποτροφιών δύναται να βαρύνει τον προϋπολογισμό έργων/προγραμμάτων τα οποία χρηματοδοτούνται από ιδιωτικούς, διεθνείς και ίδιους πόρους του άρθρου 230, καθώς και συγχρηματοδοτούμενων έργων του Εταιρικού Συμφώνου για το Πλαίσιο Ανάπτυξης (ΕΣΠΑ). Με τον Εσωτερικό Κανονισμό του Α.Ε.Ι. καθορίζονται οι ειδικότεροι όροι, οι προϋποθέσεις, η διαδικασία χορήγησης, το ανώτατο ύψος των ανταποδοτικών υποτροφιών, οι υποχρεώσεις των φοιτητών και οι λεπτομέρειες σχετικά με τη χορήγησή τους.
3. Κάθε είδους υποτροφίες, χρηματικά βραβεία και ανταποδοτικές υποτροφίες που χορηγούνται στο πλαίσιο του παρόντος, δεν υπόκεινται σε οποιονδήποτε φόρο, κράτηση, ασφαλιστική εισφορά και ειδική εισφορά αλληλεγγύης του άρθρου 43Α του Κώδικα Φορολογίας Εισοδήματος (ν. 4172/2013, Α’ 167). Κατά την πληρωμή δαπανών υποτροφιών και χρηματικών βραβείων δεν απαιτείται η προσκόμιση φορολογικής και ασφαλιστικής ενημερότητας του δικαιούχου.
4. Με αιτιολογημένη απόφαση του αρμόδιου οργάνου του Προγράμματος Μεταπτυχιακών Σπουδών (Π.Μ.Σ.), φοιτητές του Π.Μ.Σ. δύναται να απαλλάσσονται, εν όλω ή εν μέρει, από την υποχρέωση καταβολής διδάκτρων, υπό την προϋπόθεση παροχής έργου προς το πρόγραμμα ή το Α.Ε.Ι. Λεπτομέρειες σχετικά με την εφαρμογή της παρούσας δύνανται να προβλέπονται στον Εσωτερικό Κανονισμό του προγράμματος.
5. Οι παρ. 1 έως 3 εφαρμόζονται αναλόγως στα ερευνητικούς και τεχνολογικούς φορείς. Όπου στο παρόν αναφέρονται τα Α.Ε.Ι., νοούνται αντίστοιχα οι ερευνητικοί και τεχνολογικοί φορείς. Το σύνολο των ως άνω αναφερομένων αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 284
Φοιτητική μέριμνα - Υγειονομική περίθαλψη
1. Οι φοιτητές προγραμμάτων σπουδών πρώτου, δεύτερου και τρίτου κύκλου των Ανώτατων Εκπαιδευτικών Ιδρυμάτων (Α.Ε.Ι.) που δεν έχουν άλλη ιατροφαρμακευτική και νοσοκομειακή περίθαλψη, δικαιούνται πλήρη ιατροφαρμακευτική και νοσοκομειακή περίθαλψη στο Εθνικό Σύστημα Υγείας (Ε.Σ.Υ.) με κάλυψη των σχετικών δαπανών από τον Εθνικό Οργανισμό Παροχής Υπηρεσιών Υγείας (Ε.Ο.Π.Υ.Υ.), κατ’ ανάλογη εφαρμογή του άρθρου 33 του ν. 4368/2016 (Α’ 83). Οι ειδικότεροι όροι, οι προϋποθέσεις και η διαδικασία παροχής της περίθαλψης καθορίζονται με κοινή απόφαση των Υπουργών Οικονομικών, Παιδείας και Θρησκευμάτων και Υγείας.
2. Η έκδοση της Ευρωπαϊκής Κάρτας Ασφάλισης Ασθένειας (Ε.Κ.Α.Α.), κατ’ εφαρμογή των Κανονισμών υπ’ αρ. 883/2004 (ΕΕ L 166, 30.4.2004) του Ευρωπαϊκού Κοινοβουλίου και του Συμβουλίου της 29ης Απριλίου 2004 και υπ’ αρ. 987/2009 (ΕΕ L 284, 30.10.2009) του Ευρωπαϊκού Κοινοβουλίου και του Συμβουλίου της 16ης Σεπτεμβρίου 2009, για φοιτητές προγραμμάτων σπουδών πρώτου, δεύτερου και τρίτου κύκλου που δεν έχουν άλλη ιατροφαρμακευτική και νοσοκομειακή περίθαλψη, καθώς και η απόδοση των δαπανών που προκύπτουν, πραγματοποιούνται από τις υπηρεσίες των Ανώτατων Εκπαιδευτικών Ιδρυμάτων (Α.Ε.Ι.) και των Ανώτατων Εκκλησιαστικών Ακαδημιών (Α.Ε.Α.). Για τον σκοπό αυτόν, οι αρμόδιες υπηρεσίες αποκτούν πρόσβαση στο Ηλεκτρονικό Μητρώο Ανασφάλιστων Πολιτών που τηρεί η Ηλεκτρονική Διακυβέρνηση Κοινωνικής Ασφάλισης (Η.ΔΙ.Κ.Α.) Α.Ε. Με κοινή απόφαση των Υπουργών Οικονομικών, Παιδείας και Θρησκευμάτων, Υγείας και Εργασίας και Κοινωνικών Υποθέσεων μπορεί να ρυθμιστούν ειδικότερα θέματα για την εφαρμογή της παρούσας.
3. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται οι όροι, οι προϋποθέσεις και η διαδικασία για τη δωρεάν σίτιση και στέγαση των φοιτητών προγραμμάτων σπουδών πρώτου, δεύτερου και τρίτου κύκλου των Α.Ε.Ι. με βάση την ατομική και οικογενειακή οικονομική τους κατάσταση και την εντοπιότητά τους, καθώς και την έδρα του Α.Ε.Ι. και τις ειδικές συνθήκες που επικρατούν σε αυτό.
4. Οι φοιτητές προγραμμάτων σπουδών πρώτου, δεύτερου και τρίτου κύκλου των Α.Ε.Ι. λαμβάνουν διευκολύνσεις για τις μετακινήσεις τους σε όλη τη διάρκεια του έτους και τα αναγκαία μέσα για την πολιτιστική τους καλλιέργεια και ψυχαγωγία. Με κοινή απόφαση των Υπουργών Οικονομικών, Παιδείας και Θρησκευμάτων, Υποδομών και Μεταφορών και Πολιτισμού και Αθλητισμού καθορίζονται οι όροι, οι προϋποθέσεις, η διαδικασία και κάθε άλλο αναγκαίο θέμα σχετικά με τις παροχές της παρούσας.
Άρθρο 285
Διδακτικά συγγράμματα
1. Διδακτικό σύγγραμμα θεωρείται κάθε έντυπο ή ηλεκτρονικό βιβλίο, περιλαμβανομένων των ηλεκτρονικών βιβλίων ελεύθερης πρόσβασης, καθώς και οι έντυπες ή ηλεκτρονικές ακαδημαϊκές σημειώσεις, ύστερα από την κατ’ έτος έγκρισή τους από τις Συνελεύσεις των Τμημάτων, το οποίο ανταποκρίνεται κατά τρόπο ολοκληρωμένο στο γνωστικό αντικείμενο ενός μαθήματος και καλύπτει ολόκληρο ή το μεγαλύτερο μέρος της ύλης και του περιεχομένου του, όπως αυτά καθορίζονται στον κανονισμό προπτυχιακών σπουδών, σύμφωνα με το εγκεκριμένο πρόγραμμα σπουδών της οικείας σχολής. Ο κατάλογος των διδακτικών συγγραμμάτων περιλαμβάνει τουλάχιστον ένα προτεινόμενο διδακτικό σύγγραμμα ανά υποχρεωτικό ή επιλεγόμενο μάθημα, το οποίο προέρχεται από τα δηλωθέντα συγγράμματα στο Κεντρικό Πληροφοριακό Σύστημα (Κ.Π.Σ.) «ΕΥΔΟΞΟΣ» και συντάσσεται ύστερα από εισηγήσεις των οικείων διδασκόντων ή υπευθύνων για καθένα από αυτά, καθώς και των λοιπών καθηγητών που κατέχουν θέση του ιδίου ή συναφούς γνωστικού αντικειμένου με το γνωστικό αντικείμενο του μαθήματος.
Με κοινή απόφαση των Υπουργών Οικονομικών και Παιδείας και Θρησκευμάτων ρυθμίζονται τα θέματα που αφορούν στον τρόπο και τα κριτήρια της δωρεάν διανομής στους ενεργούς φοιτητές του πρώτου κύκλου σπουδών των διδακτικών συγγραμμάτων μέσω της ηλεκτρονικής υπηρεσίας «ΕΥΔΟΞΟΣ», καθώς και την καταβολή αμοιβής στους συγγραφείς τους, το ποσοστό ηλεκτρονικών συγγραμμάτων ανά εκδότη επί του συνολικού αριθμού συγγραμμάτων κατ’ έτος που δύναται να ανέλθει έως το ποσοστό του εκατό τοις εκατό (100%), καθώς και την τυχόν χρηματική επιβράβευση ή άλλα προνόμια προς τους εκδότες που προσφέρουν ηλεκτρονικά συγγράμματα.
2. Τα συγγράμματα δύνανται να αξιολογούνται από τους φοιτητές στο πλαίσιο της ηλεκτρονικής υπηρεσίας «ΕΥΔΟΞΟΣ», με ερωτηματολόγιο το οποίο καθορίζεται με απόφαση του Υπουργού Παιδείας και Θρησκευμάτων. Τα αποτελέσματα της αξιολόγησης δύνανται να λαμβάνονται υπόψη για την αποζημίωση των εκδοτών. Με την ίδια απόφαση καθορίζονται οι λεπτομέρειες της αξιολόγησης από τους φοιτητές.
3. Για κάθε διδακτικό σύγγραμμα παραχωρείται από το Δημόσιο στη βιβλιοθήκη του οικείου ιδρύματος ανάλογος αριθμός αντιτύπων ώστε να καλύπτονται οι εκπαιδευτικές ανάγκες. Οι βιβλιοθήκες των Α.Ε.Ι. υποχρεούνται σε μακροχρόνιο δανεισμό έντυπων ή ηλεκτρονικών συγγραμμάτων για την κάλυψη των αναγκών των φοιτητών κατά τη διάρκεια των σπουδών τους. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται τα κριτήρια με βάση τα οποία υπολογίζεται ο αριθμός και η διαδικασία παραχώρησης των ανωτέρω αντιτύπων, η διαδικασία δανεισμού συγγραμμάτων στους φοιτητές και κάθε σχετικό θέμα.
4. Η κοστολόγηση των διδακτικών συγγραμμάτων της παρ. 1 που αναρτώνται στον «ΕΥΔΟΞΟ», ελέγχεται από Επιτροπή Ελέγχου Κοστολόγησης και Επιτροπή Δειγματοληπτικού Ελέγχου και Ενστάσεων. Με κοινή απόφαση των Υπουργών Οικονομικών και Παιδείας και Θρησκευμάτων ορίζεται η σύσταση και συγκρότηση της Επιτροπής Ελέγχου Κοστολόγησης, καθώς και κάθε σχετική λεπτομέρεια για τον τρόπο ελέγχου της διαμόρφωσης του κόστους των συγγραμμάτων.
Με την ίδια απόφαση ορίζεται η σύσταση και συγκρότηση, καθώς και κάθε σχετική λεπτομέρεια για το έργο και τη λειτουργία της Επιτροπής Δειγματοληπτικού Ελέγχου επί των διανεμόμενων συγγραμμάτων κάθε εκδοτικής επιχείρησης, η οποία λειτουργεί και ως Επιτροπή Ενστάσεων επί των αποφάσεων της Επιτροπής Ελέγχου Κοστολόγησης. Οι Επιτροπές δύνανται να επιβάλλουν διοικητικά πρόστιμα και ποινές στις περιοριστικά αναφερόμενες περιπτώσεις υπέρβασης του κόστους που αναφέρονται στην απόφαση του προηγούμενου εδαφίου.
5. Κάθε διδάσκων οφείλει να διανέμει σε όλους τους φοιτητές που έχουν εγγραφεί στο μάθημα, κατά την πρώτη εβδομάδα των μαθημάτων και με δαπάνες του ιδρύματος στο οποίο ανήκει, ή να καθιστά διαθέσιμο ηλεκτρονικά αναλυτικό διάγραμμα μελέτης το οποίο περιλαμβάνει τη διάρθρωση της ύλης του μαθήματος, σχετική βιβλιογραφία, άλλη τεκμηρίωση και συναφή πληροφόρηση.
6. Στους φοιτητές που παρακολουθούν πρόγραμμα σπουδών για τη λήψη δεύτερου πτυχίου χορηγούνται δωρεάν έντυπα διδακτικά συγγράμματα. Με κοινή απόφαση των Υπουργών Οικονομικών και Παιδείας και Θρησκευμάτων ρυθμίζονται τα θέματα που αφορούν στον τρόπο και τα κριτήρια της δωρεάν διανομής σε φοιτητές του προηγούμενου εδαφίου.
Άρθρο 286
Σύλλογοι φοιτητών
Οι φοιτητές είναι ελεύθεροι να εκφράζονται ατομικά ή συλλογικά στο πλαίσιο λειτουργίας φοιτητικών συλλόγων. Θέματα σχετικά με τον τρόπο ανάδειξης των οργάνων των φοιτητικών συλλόγων, τη συνεδρίαση και τον τρόπο σύγκλησης των οργάνων τους, καθώς και κάθε άλλο θέμα σχετικό με την οργάνωση και τη λειτουργία τους καθορίζονται στο καταστατικό του φοιτητικού συλλόγου. Η ανάδειξη των οργάνων των φοιτητικών συλλόγων δύναται να πραγματοποιείται ηλεκτρονικά, εφόσον αυτό προβλέπεται στο καταστατικό του συλλόγου.
ΚΕΦΑΛΑΙΟ ΛΒ’
ΛΟΙΠΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ ΤΗΣ ΓΕΝΙΚΗΣ ΓΡΑΜΜΑΤΕΙΑΣ ΑΝΩΤΑΤΗΣ ΕΚΠΑΙΔΕΥΣΗΣ
Άρθρο 287
Ακαδημαϊκή ταυτότητα
1. Οι φοιτητές των προγραμμάτων σπουδών πρώτου, δεύτερου και τρίτου κύκλου των Ανώτατων Εκπαιδευτικών Ιδρυμάτων (Α.Ε.Ι.), οι μεταδιδάκτορες, τα μέλη Διδακτικού Ερευνητικού Προσωπικού (Δ.Ε.Π.), Εργαστηριακού Διδακτικού Προσωπικού (Ε.ΔΙ.Π.), Ειδικού Εκπαιδευτικού Προσωπικού (Ε.Ε.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.), το μόνιμο διοικητικό προσωπικό των Α.Ε.Ι., οι Ομότιμοι Καθηγητές και τα αφυπηρετήσαντα μέλη Δ.Ε.Π. που διεξάγουν εκπαιδευτικό ή ερευνητικό έργο σε Α.Ε.Ι., καθώς και το έκτακτο προσωπικό που απασχολείται για χρονικό διάστημα τουλάχιστον έξι (6) μηνών σε χώρους των Α.Ε.Ι. για την εκτέλεση έργων/προγραμμάτων που διαχειρίζονται οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) των Α.Ε.Ι. ή για τις ανάγκες των Εταιρειών Διαχείρισης και Αξιοποίησης της Περιουσίας των Α.Ε.Ι. εκδίδουν υποχρεωτικά ακαδημαϊκή ταυτότητα μέσω της Ηλεκτρονικής Υπηρεσίας Απόκτησης Ακαδημαϊκής Ταυτότητας του Υπουργείου Παιδείας και Θρησκευμάτων, η οποία παρέχεται σε συνεργασία με την ανώνυμη εταιρεία του Ελληνικού Δημοσίου με την επωνυμία «Εθνικό Δίκτυο Υποδομών Τεχνολογίας και Έρευνας Α.Ε.» (Ε.Δ.Υ.Τ.Ε. Α.Ε.) που εποπτεύεται από το Υπουργείο Ψηφιακής Διακυβέρνησης.
2. Η ακαδημαϊκή ταυτότητα αποτελεί μέσο φυσικής ταυτοποίησης και ψηφιακής αυθεντικοποίησης του κατόχου και για την έκδοσή της συλλέγονται τα ακόλουθα στοιχεία: α) όνομα, β) επώνυμο, γ) πατρώνυμο, δ) ακαδημαϊκή ιδιότητα του κατόχου, ε) Ανώτατο Εκπαιδευτικό Ίδρυμα (Α.Ε.Ι.), στ) ακαδημαϊκή μονάδα ή διοικητική δομή του Α.Ε.Ι. όπου υπηρετεί ή φοιτά ο κάτοχός της, ζ) Αριθμός Μητρώου Κοινωνικής Ασφάλισης (Α.Μ.Κ.Α.), η) πρόσφατη φωτογραφία, θ) τόπος μόνιμης κατοικίας, ι) αριθμός μητρώου, όπου υφίσταται, του κατόχου και ια) διάρκεια ισχύος της ταυτότητας.
Τα στοιχεία των περ. ζ) και θ) συλλέγονται μόνο εφόσον κρίνονται απαραίτητα για την παροχή συγκεκριμένων υπηρεσιών, προνομίων και δυνατοτήτων ανά κατηγορία δικαιούχων σύμφωνα με την παρ. 4.
3. Η ακαδημαϊκή ταυτότητα εκδίδεται σε φυσική μορφή. Τα στοιχεία της ακαδημαϊκής ταυτότητας της παρ. 2 δύναται να τηρούνται και σε ψηφιακή μορφή μέσω ειδικής ηλεκτρονικής εφαρμογής για κινητές συσκευές. Η άντληση των στοιχείων γίνεται κατόπιν αυθεντικοποίησης του φυσικού προσώπου, σύμφωνα με το άρθρο 24 του ν. 4727/2020 (Α’ 184) και με τη χρήση δεύτερου παράγοντα αυθεντικοποίησης, από το Μητρώο ακαδημαϊκών ταυτοτήτων που τηρείται από την Ε.Δ.Υ.Τ.Ε. Α.Ε., κατά περίπτωση, μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης, σύμφωνα με τα άρθρα 47 του ν. 4623/2019 (Α’ 134) και 84 του ν. 4727/2020. Τα στοιχεία που αντλούνται, σύμφωνα με την παρούσα, εμφανίζονται σε ξεχωριστό πεδίο της εφαρμογής, το οποίο φέρει τον μοναδικό αναγνωριστικό αριθμό επαλήθευσης της παρ. 3 του άρθρου 27 του ν. 4727/2020. Η επίδειξη των στοιχείων ταυτοποίησης του φυσικού προσώπου ισοδυναμεί με επίδειξη της ακαδημαϊκής ταυτότητας.
4. Στην ακαδημαϊκή ταυτότητα δύνανται να ενσωματώνονται εγκεκριμένα ψηφιακά πιστοποιητικά και πάσης φύσεως λειτουργίες προηγμένης τεχνολογίας που σχετίζονται με την παροχή ακαδημαϊκών, ερευνητικών και άλλων υπηρεσιών, προνομίων και δυνατοτήτων ανά κατηγορία δικαιούχων, όπως δικαιώματα πρόσβασης σε χώρους διαβαθμισμένης πρόσβασης των Α.Ε.Ι., εξουσιοδοτημένης χρήσης εξοπλισμού του Α.Ε.Ι., μετακίνησης με τα μέσα μεταφοράς με μειωμένο κόμιστρο, υγειονομικής περίθαλψης, σίτισης και κάθε άλλη δραστηριότητα, παροχή ή διευκόλυνση που απορρέει από την ιδιότητα του κατόχου.
5. Για τους σκοπούς λειτουργίας της Ηλεκτρονικής Υπηρεσίας Απόκτησης Ακαδημαϊκής Ταυτότητας, το Υπουργείο Παιδείας και Θρησκευμάτων επιτελεί ρόλο Υπευθύνου Επεξεργασίας και η Ε.Δ.Υ.Τ.Ε. Α.Ε. ενεργεί ως Εκτελούσα την Επεξεργασία, καθώς αναλαμβάνει για λογαριασμό του Υπουργείου Παιδείας και Θρησκευμάτων τον σχεδιασμό, την υλοποίηση και την υποστήριξη της ηλεκτρονικής εφαρμογής έκδοσης και διάθεσης των ακαδημαϊκών ταυτοτήτων, περιλαμβανομένης της τήρησης των προσωπικών δεδομένων υπό συνθήκες που διασφαλίζουν την ασφάλεια της επεξεργασίας. Τα τεχνικά και οργανωτικά μέτρα που εφαρμόζονται, καθώς και κάθε άλλο αναγκαίο ζήτημα σχετικά με τη διενεργούμενη επεξεργασία προσδιορίζονται, σύμφωνα με την παρ. 3 του άρθρου 28 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (Γενικός Κανονισμός για την Προστασία Δεδομένων, ΕΕ L 119), σε μνημόνιο συνεργασίας μεταξύ του Υπουργείου Παιδείας και Θρησκευμάτων και της Ε.Δ.Υ.Τ.Ε. Α.Ε.
Τα δεδομένα που συλλέγονται είναι τα απαραίτητα για την έκδοση, διάθεση - διανομή και χρήση της ακαδημαϊκής ταυτότητας και διαγράφονται από την ως άνω ηλεκτρονική εφαρμογή με τη συμπλήρωση ενός (1) έτους από την ημερομηνία που το υποκείμενο των δεδομένων απώλεσε την ιδιότητα της παρ. 1 που το καθιστά δικαιούχο ακαδημαϊκής ταυτότητας. Το σύνολο ή τμήμα των συλλεγόμενων δεδομένων διαβιβάζονται ή καθίστανται προσβάσιμα στους κάτωθι αποδέκτες ή κατηγορίες αποδεκτών, εφόσον είναι απαραίτητο για την άσκηση των καθηκόντων και των αρμοδιοτήτων τους:
α) Στις αρμόδιες για την έκδοση των ακαδημαϊκών ταυτοτήτων υπηρεσίες των Α.Ε.Ι. ή των φορέων της παρ. 1.
β) Σε αναδόχους ή χορηγούς στους οποίους η Ε.Δ.Υ.Τ.Ε. Α.Ε. αναθέτει, εν όλω ή εν μέρει, την εκτύπωση ή διάθεση - διανομή της ακαδημαϊκής ταυτότητας και οι οποίοι παρέχουν συμβατικώς εγγυήσεις για την προστασία των προσωπικών δεδομένων.
γ) Στα Α.Ε.Ι. και στους, κατά περίπτωση, παρόχους των αναφερόμενων στην παρ. 4 υπηρεσιών, προνομίων και δυνατοτήτων ανά κατηγορία δικαιούχων. Για τους σκοπούς της παρ. 4, τα Α.Ε.Ι. και οι πάροχοι επιτελούν ρόλο Υπευθύνου Επεξεργασίας και υπέχουν τις υποχρεώσεις που απορρέουν από τη συγκεκριμένη ιδιότητα, σύμφωνα με τη νομοθεσία περί προστασίας προσωπικών δεδομένων.
6. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης καθορίζονται οι κατηγορίες των δικαιούχων, τυχόν επιπλέον προϋποθέσεις και στοιχεία που περιλαμβάνονται στην ακαδημαϊκή ταυτότητα ανά κατηγορία δικαιούχων, η διαδικασία υποβολής αίτησης, έκδοσης και παραλαβής της ακαδημαϊκής ταυτότητας, η χρονική διάρκεια ισχύος της ανά κατηγορία δικαιούχων, καθώς και κάθε άλλη αναγκαία, τεχνική ή άλλη, λεπτομέρεια για την εφαρμογή του παρόντος.
Άρθρο 288
Θέματα μισθολογικών αποδοχών διδακτικού προσωπικού - Τροποποίηση παρ. 4 άρθρου 129, άρθρων 131 και 156 ν. 4472/2017
1. Η παρ. 4 του άρθρου 129 του ν. 4472/2017 (Α’ 74), περί του χρόνου και του τρόπου μισθολογικής εξέλιξης, τροποποιείται ως προς το υποκειμενικό πεδίο εφαρμογής, καθώς ως προς το έργο το οποίο αναγνωρίζεται ως προϋπηρεσία για τη μισθολογική κατάταξη και εξέλιξη, και η παρ. 4 διαμορφώνεται ως εξής:
«4. Ως υπηρεσία για τη μισθολογική κατάταξη και εξέλιξη υπολογίζεται η αναφερόμενη στις διατάξεις της παρ. 4 του άρθρου 11 του ν. 4354/2015 (Α’ 176). Ειδικώς για τα μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) των Ανώτατων Εκπαιδευτικών Ιδρυμάτων (Α.Ε.Ι.) και των Ανωτάτων Στρατιωτικών Εκπαιδευτικών Ιδρυμάτων (Α.Σ.Ε.Ι.), αναγνωρίζεται ως προϋπηρεσία το διδακτικό ή ερευνητικό έργο που έχει προσφερθεί σε δημόσια ή ιδιωτικά πανεπιστήμια του εξωτερικού, εφόσον οι τίτλοι σπουδών που αυτά παρέχουν αναγνωρίζονται, από το αρμόδιο για τον σκοπό αυτόν όργανο, ως ακαδημαϊκά ισότιμοι με αυτούς των Ανώτατων Εκπαιδευτικών Ιδρυμάτων της ημεδαπής, καθώς και το ερευνητικό έργο που έχει προσφερθεί σε Ανώτατα Εκπαιδευτικά Ιδρύματα ή ερευνητικούς και τεχνολογικούς φορείς του άρθρου 13Α του ν. 4310/2014 (Α’ 258), ανεξαρτήτως της συμβατικής τους σχέσης με αυτά. Η αναγνώριση των ανωτέρω υπηρεσιών πραγματοποιείται με απόφαση του αρμόδιου οργάνου και τα οικονομικά αποτελέσματα ισχύουν από την ημερομηνία υποβολής της σχετικής αίτησης και όλων των απαραίτητων δικαιολογητικών.».
2. Στο άρθρο 131 του ν. 4472/2017 επέρχονται οι εξής τροποποιήσεις: α) επέρχονται νομοτεχνικές βελτιώσεις, β) οι υποπερ. δ) και ε) της περ. Α’ της παρ. 1 αντικαθίστανται, γ) οι υποπερ. i) ii) της περ. Γ’ της παρ. 1 τροποποιούνται ως προς τα έξοδα παράστασης που λαμβάνουν οι Πρυτάνεις και οι Αντιπρυτάνεις, δ) η περ. Ε’ της παρ. 1 αντικαθίσταται, ε) στην παρ. 2 αφαιρείται η αναφορά στον ν. 4009/2011 (Α’ 195) και το άρθρο 131 διαμορφώνεται ως εξής:
«Άρθρο 131
Επιδόματα
1. Πέρα από το βασικό μισθό του προηγούμενου άρθρου παρέχονται και τα εξής επιδόματα, παροχές και αποζημιώσεις κατά μήνα:
Α. Ειδικό επίδομα διδασκαλίας και έρευνας, οριζόμενο ως εξής:
α. Μέλη Διδακτικού και Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.):
i. Καθηγητής πεντακόσια (500) ευρώ.
ii. Αναπληρωτής Καθηγητής τετρακόσια πενήντα (450) ευρώ.
iii. Επίκουρος Καθηγητής τετρακόσια (400) ευρώ.
iν. Λέκτορας διακόσια πενήντα (250) ευρώ.
β. Μέλη Ε.Π., μέλη Δ.Ε.Π. των Ανώτατων Στρατιωτικών Εκπαιδευτικών Ιδρυμάτων (Α.Σ.Ε.Ι.), Εκπαιδευτικό Προσωπικό της Ανωτάτης Σχολής Παιδαγωγικής και Τεχνολογικής Εκπαίδευσης (Α.Σ.ΠΑΙ.Τ.Ε.), Διδακτικό Προσωπικό των Ανώτατων Εκκλησιαστικών Ακαδημιών (Α.Ε.Α.) και των Ακαδημιών Εμπορικού Ναυτικού (Α.Ε.Ν.), καθώς και καθηγητές της Εθνικής Σχολής Δημόσιας Υγείας (Ε.Σ.Δ.Υ.):
i. Καθηγητής πεντακόσια (500) ευρώ.
ii. Αναπληρωτής Καθηγητής τετρακόσια πενήντα (450) ευρώ.
iii. Επίκουρος Καθηγητής τετρακόσια (400) ευρώ.
iν. Λέκτορας διακόσια πενήντα (250) ευρώ.
γ. Μέλη Ινστιτούτου Εκπαιδευτικής Πολιτικής (Ι.Ε.Π.), καθώς και του προσωπικού της παρ. 6 του άρθρου 329 του ν. 4072/2012 (Α’ 86):
i. Σύμβουλος Α’: διακόσια τριάντα (230) ευρώ.
ii. Σύμβουλος Β’: διακόσια είκοσι πέντε (225) ευρώ.
iii. Σύμβουλος Γ’: διακόσια δέκα (210) ευρώ.
iv. Εισηγητής: εκατόν ενενήντα πέντε (195) ευρώ.
δ. Τα μέλη Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) των Α.Ε.Ι. τριακόσια (300) ευρώ. Όσοι εξ αυτών δεν κατέχουν διδακτορικό δίπλωμα σπουδών, αλλά κατέχουν μεταπτυχιακό δίπλωμα διακόσια πενήντα (250) ευρώ και όσοι δεν κατέχουν διδακτορικό ή μεταπτυχιακό δίπλωμα σπουδών εκατόν πενήντα (150) ευρώ.
ε. Ειδικό και Εργαστηριακό Διδακτικό Προσωπικό (Ε.Ε.ΔΙ.Π.) των Ανώτατων Στρατιωτικών Εκπαιδευτικών Ιδρυμάτων (Α.Σ.Ε.Ι.), σύμφωνα με τα οριζόμενα στην περ. δ’ για τα μέλη Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) των Α.Ε.Ι.
στ. Το εκπαιδευτικό προσωπικό των Ακαδημιών Εμπορικού Ναυτικού (Α.Ε.Ν.) που διατηρεί προσωποπαγείς θέσεις, σύμφωνα με τις διατάξεις της παρ. 1 του άρθρου 15 του ν. 3450/2006 (Α’ 64), εκατό (100) ευρώ.
Επιμελητές και Επιστημονικοί Συνεργάτες και λοιπό διδακτικό προσωπικό της Εθνικής Σχολής Δημόσιας Υγείας (Ε.Σ.Δ.Υ.) με διδακτορικό δίπλωμα σπουδών, διακόσια (200) ευρώ.
Β. Οικογενειακή παροχή, σύμφωνα με τις διατάξεις του άρθρου 15 του ν. 4354/2015 (Α’ 176), όπως κάθε φορά ισχύει.
Γ. Έξοδα παράστασης στους Πρυτάνεις, στους Αντιπρυτάνεις, στους Κοσμήτορες και στους Προέδρους Τμημάτων των Πανεπιστημίων, οριζόμενα ως εξής:
i. Πρύτανης πεντακόσια (500) ευρώ.
ii. Αντιπρυτάνεις τριακόσια πενήντα (350) ευρώ.
iii. Κοσμήτορας ή Πρόεδρος Τμήματος διακόσια δέκα (210) ευρώ.
Δ. Έξοδα παράστασης στους Κοσμήτορες και τους Διευθυντές Τομέων των Α.Σ.Ε.Ι., στους Προέδρους - Πρυτάνεις, Αναπληρωτές Προέδρους ή Αντιπρυτάνεις, Κοσμήτορες Σχολών, Διευθυντές Σχολών, Προϊσταμένους ή Προέδρους της Α.Σ.ΠΑΙ.Τ.Ε., Α.Ε.Ν., καθώς και στους Προέδρους Ακαδημαϊκών Συμβουλίων και Διευθυντές Σπουδών των Α.Ε.Α., οριζόμενα ως εξής:
i. Πρόεδρος - Πρύτανης Τ.Ε.Ι. διακόσια πενήντα (250) ευρώ.
ii Πρόεδρος Ακαδημαϊκού Συμβουλίου Α.Ε.Α. διακόσια πενήντα (250) ευρώ.
iii. Αναπληρωτής Πρόεδρος ή Αντιπρύτανης Τ.Ε.Ι. διακόσια δέκα (210) ευρώ.
iν. Κοσμήτορας Α.Σ.Ε.Ι. και Κοσμήτορας Σχολής Τ.Ε.Ι. διακόσια δέκα (210) ευρώ.
ν. Διευθυντής Σχολής διακόσια δέκα (210) ευρώ.
vi. Διευθυντής Σπουδών Α.Ε.Α. διακόσια (200) ευρώ.
νii. Διευθυντής Τομέα Α.Σ.Ε.Ι. εκατόν σαράντα (140) ευρώ.
viii. Προϊστάμενος ή Πρόεδρος Τμήματος εκατό (100) ευρώ.
Ε. Στους ιατρούς, φυσικούς ιατρικής - ακτινοφυσικούς, ψυχολόγους, φαρμακοποιούς και νοσηλευτές, καθώς και στους χημικούς, κλινικούς χημικούς, βιοχημικούς και βιολόγους, οι οποίοι είναι μέλη Δ.Ε.Π., Ε.Ε.Π. και Ε.ΔΙ.Π. που τοποθετούνται, σε πανεπιστημιακές κλινικές, πανεπιστημιακά εργαστήρια ή ειδικές μονάδες κλινικών ή εργαστηρίων, που εγκαθίστανται σε νοσοκομεία του Ε.Σ.Υ. ή σε πανεπιστημιακά νοσοκομεία που εμπίπτουν στην αρμοδιότητα του Υπουργείου Παιδείας και Θρησκευμάτων, καταβάλλεται, από τις πιστώσεις του προϋπολογισμού του οικείου νοσοκομείου, ειδική αμοιβή για το κλινικό και εργαστηριακό έργο που παρέχουν, το ύψος της οποίας ορίζεται με κοινή απόφαση των Υπουργών Οικονομικών και Υγείας. Μέχρι την έκδοση της σχετικής απόφασης, η εν λόγω ειδική αμοιβή καταβάλλεται στο ύψος που είχε διαμορφωθεί κατά την έναρξη ισχύος των διατάξεων του παρόντος νόμου. Η ως άνω ειδική αμοιβή δεν υπάγεται στο ανώτατο όριο αποδοχών του άρθρου 156 του παρόντος νόμου. Για την καταβολή της ειδικής αμοιβής απαιτείται η υποβολή στη Διοίκηση του Νοσοκομείου της μηνιαίας καταγραφής του παρεχόμενου κλινικού-εργαστηριακού έργου που βεβαιώνεται από τον Διευθυντή της κλινικής, του εργαστηρίου ή της ειδικής μονάδας, και η έγκρισή της από αυτό έπειτα από θετική εισήγηση του επιστημονικού συμβούλιου και του Διευθυντή της Ιατρικής Υπηρεσίας του νοσοκομείου.
2. Πέραν των παροχών και αποζημιώσεων του άρθρου αυτού και των αμοιβών που ορίζονται για τα μέλη Δ.Ε.Π. των Α.Ε.Ι. από την ειδικότερη νομοθεσία, καθώς και των αμοιβών του άρθρου 13 του ν. 3187/2003 (Α’ 233), δεν δικαιολογείται, από την έναρξη της ισχύος του παρόντος και εφεξής, η χορήγηση άλλων μισθολογικών παροχών, με οποιαδήποτε ονομασία και από οποιαδήποτε πηγή.».
3. Στην παρ. 2 του άρθρου 131 του ν. 4472/2017 περιλαμβάνονται οι κάθε είδους αμοιβές, αποζημιώσεις και παροχές του άρθρου 156 του παρόντος νόμου.
4. Στο τέλος του άρθρου 156 του ν. 4472/2017 προστίθεται νέο εδάφιο και το άρθρο 156 διαμορφώνεται ως εξής:
«Άρθρο 156
Ανώτατο όριο αποδοχών
Για τον καθορισμό του ανωτάτου ορίου αποδοχών του προσωπικού που υπάγεται στις διατάξεις του παρόντος, εξακολουθούν να ισχύουν οι διατάξεις του άρθρου 28 του ν. 4354/2015, με την επιφύλαξη της περίπτωσης Ε’ της παραγράφου 1 του άρθρου 131 του παρόντος νόμου.
Για τα στελέχη των Ενόπλων δυνάμεων και των Σωμάτων Ασφαλείας ως ανώτατο όριο αποδοχών και πρόσθετων αμοιβών ή απολαβών ορίζεται το σύνολο των μηνιαίων τακτικών αποδοχών του Αρχηγού του Γενικού Επιτελείου Εθνικής Άμυνας (Α/Γ.Ε.ΕΘ.Α.), συμπεριλαμβανομένης της προσαύξησης του τρίτου εδαφίου της παραγράφου Β’ του άρθρου 127 του παρόντος, χωρίς να λαμβάνεται υπόψη η οικογενειακή παροχή.
Ειδικώς, για τα Μέλη Διδακτικού και Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.) και για τους Ερευνητές των ερευνητικών και τεχνολογικών φορέων του άρθρου 13Α του ν. 4310/2014 (Α’ 258) δεν εμπίπτουν στο ανώτατο όριο αποδοχών του πρώτου εδαφίου αμοιβές από τη συμμετοχή σε κάθε είδους έργα/προγράμματα χρηματοδοτούμενα από διεθνείς ή ιδιωτικούς πόρους των Ε.Λ.Κ.Ε. των Α.Ε.Ι., των ερευνητικών και τεχνολογικών φορέων του άρθρου 13Α του ν. 4310/2014 και των Ερευνητικών Πανεπιστημιακών Ινστιτούτων (Ε.Π.Ι.).».
Άρθρο 289
Μετατάξεις εκπαιδευτικών και μελών Ειδικού Εκπαιδευτικού Προσωπικού πρωτοβάθμιας και δευτεροβάθμιας εκπαίδευσης
Αιτήσεις μετάταξης μόνιμων εκπαιδευτικών και μελών Ειδικού Εκπαιδευτικού Προσωπικού (Ε.Ε.Π.) της πρωτοβάθμιας και δευτεροβάθμιας εκπαίδευσης σε θέσεις μελών Ειδικού Εκπαιδευτικού Προσωπικού (Ε.Ε.Π.) ή Εργαστηριακού Διδακτικού Προσωπικού (Ε.ΔΙ.Π.), αντίστοιχα, των Ανώτατων Εκπαιδευτικών Ιδρυμάτων (Α.Ε.Ι.) ή των Ανώτατων Εκκλησιαστικών Ακαδημιών (Α.Ε.Α.) που έχουν υποβληθεί έως την 31η.3.2022, αξιολογούνται σύμφωνα με την παρ. 7 του άρθρου 33 του ν. 4386/2016 (Α’ 83). Η διαδικασία αξιολόγησης των αιτήσεων που έχουν υποβληθεί και η έκδοση των αποφάσεων του αρμοδίου οργάνου του Υπουργείου Παιδείας και Θρησκευμάτων, καθώς και των διαπιστωτικών πράξεων των Πρυτάνεων, ολοκληρώνονται το αργότερο έως την 31η.8.2023 και τα έννομα αποτελέσματά τους επέρχονται από το ακαδημαϊκό ή διδακτικό έτος 2023-2024. Με την άπρακτη πάροδο της ως άνω προθεσμίας, θεωρείται ότι οι αιτήσεις μετάταξης που βρίσκονται σε εκκρεμότητα απορρίπτονται σιωπηρώς.
Άρθρο 290
Ψηφιακές υπηρεσίες σχετικές με πιστοποιητικά, βεβαιώσεις και τίτλους σπουδών τριτοβάθμιας εκπαίδευσης
1. Πιστοποιητικά ή βεβαιώσεις ή τίτλοι σπουδών της τριτοβάθμιας εκπαίδευσης ή αποσπάσματα αυτών δύναται να εκδίδονται μηχανογραφικά μέσω Πληροφοριακών Συστημάτων (Π.Σ.) των οικείων Α.Ε.Ι. ή να ψηφιοποιούνται και να αναρτώνται ή να αποτίθενται στα συστήματα αυτά. Τα ανωτέρω έγγραφα εκδίδονται και χορηγούνται και ως ηλεκτρονικά έγγραφα, σύμφωνα με τα άρθρα 13 και 15 του ν. 4727/2020 (Α’ 184).
2. Με βάση τα στοιχεία που υπάρχουν στα Π.Σ. της παρ. 1 εκδίδονται πιστοποιητικά, βεβαιώσεις και τίτλοι σπουδών ή αποσπάσματα του περιεχομένου των εγγράφων αυτών. Η ακρίβεια των στοιχείων των βεβαιώσεων, πιστοποιητικών, τίτλων σπουδών ή αποσπασμάτων του πρώτου εδαφίου βεβαιώνεται από το οικείο Α.Ε.Ι. που είναι αρμόδιο για τη διαχείριση του ανωτέρω Π.Σ. και των δεδομένων αυτών, το οποίο αποτελεί φορέα του δημοσίου τομέα κατά την έννοια της περ. 57 του άρθρου 2 του ν. 4727/2020.
3. Κάθε φυσικό πρόσωπο αιτείται, σε ειδική ηλεκτρονική εφαρμογή, η οποία είναι προσβάσιμη μέσω της Ενιαίας Ψηφιακής Πύλης της Δημόσιας Διοίκησης (gov.gr-Ε.Ψ.Π.), την έκδοση αντιγράφων των πιστοποιητικών, βεβαιώσεων ή τίτλων σπουδών της παρ. 1, καθώς και την έκδοση αποσπασμάτων του περιεχομένου αυτών, από τα ανωτέρω Π.Σ., τα οποία βεβαιώνουν την κτήση των αντίστοιχων τίτλων, αποδεικτικών ή πιστοποιητικών σπουδών και εμπεριέχουν επιμέρους στοιχεία αυτών. Τα εν λόγω πιστοποιητικά, βεβαιώσεις, τίτλοι σπουδών ή αποσπάσματα φέρουν μοναδικό αναγνωριστικό αριθμό επαλήθευσης και την προηγμένη ή εγκεκριμένη ηλεκτρονική σφραγίδα του Υπουργείου Ψηφιακής Διακυβέρνησης.
4. Το φυσικό πρόσωπο εισέρχεται στην ηλεκτρονική εφαρμογή της παρ. 3 κατόπιν αυθεντικοποίησής του με τη χρήση των κωδικών και διαπιστευτηρίων της Γενικής Γραμματείας Πληροφοριακών Συστημάτων Δημόσιας Διοίκησης του Υπουργείου Ψηφιακής Διακυβέρνησης (taxisnet).
5. Για την έκδοση των εγγράφων των παρ. 1 και 2 ακολουθείται διαδικασία επεξεργασίας προσωπικών δεδομένων, η οποία είναι απαραίτητη: α) για την εκπλήρωση έννομης υποχρέωσης των υπευθύνων επεξεργασίας ως προς την κατά νόμο αρμοδιότητά τους και β) για την άσκηση δημόσιας εξουσίας που έχει ανατεθεί στους υπεύθυνους επεξεργασίας, σύμφωνα με τις περ. γ’ και ε’ της παρ. 1 του άρθρου 6 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (Γενικός Κανονισμός για την Προστασία Δεδομένων, Γ.Κ.Π.Δ., ΕΕ L 119) και το άρθρο 5 του ν. 4624/2019 (Α’ 137).
6. Για την επεξεργασία των δεδομένων προσωπικού χαρακτήρα που διενεργείται σύμφωνα με το παρόν, το Υπουργείο Παιδείας και Θρησκευμάτων και το Υπουργείο Ψηφιακής Διακυβέρνησης, ως υπεύθυνοι επεξεργασίας, ενεργούν ανεξάρτητα. Τα Α.Ε.Ι. της παρ. 1 ενεργούν ως εκτελούντες την επεξεργασία κατά την έννοια του άρθρου 28 του Γ.Κ.Π.Δ. Σκοπός της ως άνω επεξεργασίας είναι η έκδοση των εγγράφων και η διαβίβαση των στοιχείων των παρ. 1 και 2. Αποδέκτης των δεδομένων προσωπικού χαρακτήρα που υπόκεινται σε επεξεργασία, κατά τα ανωτέρω, είναι κάθε τρίτο πρόσωπο που ορίζει το υποκείμενο των δεδομένων ή οι φορείς της παρ. 7.
7. Οι φορείς του δημοσίου τομέα δύνανται να κάνουν χρήση της υπηρεσίας της παρ. 2 για αυτεπάγγελτο έλεγχο γνησιότητας πιστοποιητικών, βεβαιώσεων ή τίτλων σπουδών, εφόσον το φυσικό πρόσωπο έχει ήδη διαβιβάσει στους ως άνω φορείς τα πιστοποιητικά, βεβαιώσεις ή τίτλους σπουδών που το αφορούν.
8. Με απόφαση του Υπουργού Παιδείας και Θρησκευμάτων ρυθμίζονται θέματα σχετικά με τις βεβαιώσεις και τα πιστοποιητικά σπουδών και με έγγραφα που εκδίδονται κατά τη διάρκεια ή με την ολοκλήρωση των σπουδών τριτοβάθμιας εκπαίδευσης, τα οποία εκδίδονται, χορηγούνται, ψηφιοποιούνται, αναρτώνται ή αποτίθενται, σύμφωνα με την παρ. 1, σχετικά με τον τύπο και το περιεχόμενο αυτών, τις υπογραφές που προβλέπεται να φέρουν τα Π.Σ., μέσω των οποίων γίνεται η έκδοση, χορήγηση, ψηφιοποίηση, ανάρτηση ή απόθεση και το αρμόδιο όργανο που βεβαιώνει την ακρίβεια των στοιχείων των βεβαιώσεων, πιστοποιητικών ή αποσπασμάτων των ανωτέρω εγγράφων, σύμφωνα με τα δεδομένα που έχουν καταχωρηθεί στο σχετικό Π.Σ., όπως και κάθε αναγκαία λεπτομέρεια. Με όμοια απόφαση διευρύνεται η εφαρμογή του παρόντος σε έγγραφα που εκδίδονται από δομές ή μονάδες άλλων βαθμίδων εκπαίδευσης ή κατάρτισης και καθορίζεται κάθε συναφής τεχνική ή άλλη λεπτομέρεια.
9. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης ρυθμίζεται κάθε ειδικότερο θέμα σχετικά με: α) τη λειτουργία της υπηρεσίας της παρ. 2, β) τις κατηγορίες των δεδομένων που διαβιβάζονται, γ) τη μορφή και το περιεχόμενο αυτών, δ) τη διαδικασία και τις προϋποθέσεις εγγραφής στην υπηρεσία, ε) την πρόσβαση των φυσικών προσώπων και των προς τούτο αρμόδιων υπαλλήλων των φορέων του δημοσίου τομέα της περ. α) της παρ. 1 του άρθρου 14 του ν. 4270/2014 (Α’ 143) στην υπηρεσία, στ) τον τύπο και το περιεχόμενο των βεβαιώσεων, πιστοποιητικών ή αποσπασμάτων που εκδίδονται μέσω της υπηρεσίας και τις υπογραφές που προβλέπεται να φέρουν, ζ) τις απαιτούμενες διαλειτουργικότητες μεταξύ των εμπλεκόμενων Π.Σ. και τα οργανωτικά και τεχνικά μέτρα ασφαλείας και η) κάθε συναφή τεχνική ή άλλη λεπτομέρεια.
Άρθρο 291
Ρυθμίσεις σχετικά με την υποχρέωση υποβολής δήλωσης περιουσιακής κατάστασης Καθηγητών Πανεπιστημίων της αλλοδαπής ή ερευνητών ερευνητικών κέντρων της αλλοδαπής
Καθηγητές πανεπιστημίων της αλλοδαπής και ερευνητές ή επιστήμονες ερευνητικών κέντρων και οργανισμών της αλλοδαπής, οι οποίοι έχουν φορολογική κατοικία εκτός της ελληνικής επικράτειας για ίσο ή μεγαλύτερο χρονικό διάστημα των τριών (3) τελευταίων ετών κατά το άρθρο 4 του Κώδικα Φορολογίας Εισοδήματος (ν. 4172/2013, Α’ 167) και μετέχουν ως μέλη σε συλλογικά όργανα της Εθνικής Αρχής Ανώτατης Εκπαίδευσης (Ε.Θ.Α.Α.Ε.), του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης (Δ.Ο.Α.Τ.Α.Π.) και των Ανωτάτων Εκπαιδευτικών Ιδρυμάτων (Α.Ε.Ι.) προκειμένου να συνεισφέρουν στην ανάπτυξη της ανώτατης εκπαίδευσης και της έρευνας στην Ελλάδα, ή συμμετέχουν στην αξιολόγηση ερευνητικών προτάσεων στο πλαίσιο χρηματοδότησης ερευνητικών έργων/προγραμμάτων από εθνικούς, ευρωπαϊκούς ή άλλους πόρους, ή συμμετέχουν σε διαδικασίες αξιολόγησης και πιστοποίησης της ποιότητας σε Α.Ε.Ι. και ερευνητικούς και τεχνολογικούς φορείς του άρθρου 13Α του ν. 4310/2014 (Α’ 258), εξαιρούνται της υποχρέωσης υποβολής δήλωσης περιουσιακής κατάστασης, σύμφωνα με το άρθρο 1 του ν. 3213/2003 (Α’ 309), υπό την προϋπόθεση ότι δεν είναι υπόχρεοι υποβολής δήλωσης από άλλη αιτία.
Άρθρο 292
Ίδρυση ή συμμετοχή των Ανώτατων Εκπαιδευτικών Ιδρυμάτων σε Εταιρείες
1. Ανώτατα Εκπαιδευτικά Ιδρύματα (Α.Ε.Ι.) της ημεδαπής δύνανται να συμμετέχουν ή να συνιστούν Νομικά Πρόσωπα Ιδιωτικού Δικαίου (Ν.Π.Ι.Δ.) υπό τη νομική μορφή αστικής μη κερδοσκοπικής εταιρείας ή εμπορικής εταιρείας, από κοινού με άλλα Α.Ε.Ι., Ερευνητικά Κέντρα, Ινστιτούτα, Τεχνολογικούς Φορείς του άρθρου 13Α του ν. 4310/2014 (Α’ 258) της ημεδαπής, Ερευνητικά Πανεπιστημιακά Ινστιτούτα (Ε.Π.Ι.) του άρθρου 267 του παρόντος, πανεπιστημιακά ιδρύματα και ερευνητικούς φορείς της αλλοδαπής, καθώς και επιχειρήσεις του ιδιωτικού τομέα, στο πλαίσιο δημόσιων προσκλήσεων φορέων του Δημοσίου ή της Ευρωπαϊκής Ένωσης.
2. Ο σκοπός, το αντικείμενο και οι δραστηριότητες των εταιρειών της παρ. 1 καθορίζονται, σύμφωνα με τους ειδικότερους όρους των προσκλήσεων που εκδίδονται, από φορείς του Δημοσίου ή της Ευρωπαϊκής Ένωσης στο πλαίσιο χρηματοδοτούμενων δράσεων και συνάδουν υποχρεωτικά με τις αρχές και την αποστολή των Α.Ε.Ι. Δεν επιτρέπεται ο σκοπός των εταιρειών της παρ. 1 να αντίκειται ή να υποκαθιστά την αποστολή των Α.Ε.Ι., όπως αυτή ορίζεται στο άρθρο 3, τον σκοπό των Ειδικών Λογαριασμών Κονδυλίων Έρευνας (Ε.Λ.Κ.Ε.) των Α.Ε.Ι., όπως ορίζεται στο άρθρο 229 και των Εταιρειών Αξιοποίησης και Διαχείρισης της Περιουσίας των Α.Ε.Ι., όπως ορίζεται στο άρθρο 261.
3. Με απόφαση του Συμβουλίου Διοίκησης του Α.Ε.Ι. εγκρίνεται η σύσταση ή συμμετοχή σε εταιρείες της παρ. 1. Η καταβολή του ποσού που αντιστοιχεί στο αρχικό μετοχικό κεφάλαιο της εταιρείας, πραγματοποιείται με απόφαση του Συμβουλίου Διοίκησης, κατόπιν εισήγησης της Επιτροπής Ερευνών από τα περιουσιακά ταμειακά διαθέσιμα του Ε.Λ.Κ.Ε.
4. Οι παρ. 1 έως 3 εφαρμόζονται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014. Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014. Το σύνολο των ως άνω αναφερομένων αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 293
Ίδρυση εταιρείας για τη διεθνή προβολή των Ανώτατων Εκπαιδευτικών Ιδρυμάτων
1. Ανώτατα Εκπαιδευτικά Ιδρύματα (Α.Ε.Ι.) της ημεδαπής δύνανται να ιδρύουν από κοινού αστική μη κερδοσκοπική εταιρεία με σκοπό την προώθηση, υποστήριξη και ενίσχυση της διεθνοποίησής τους, καθώς και την προβολή του έργου τους στο εξωτερικό. Ο σκοπός της εταιρείας της παρ. 1 δεν αντίκειται ή υποκαθιστά την αποστολή των Α.Ε.Ι., των Ειδικών Λογαριασμών Κονδυλίων Έρευνας (Ε.Λ.Κ.Ε.) των Α.Ε.Ι., και των Εταιρειών Αξιοποίησης και Διαχείρισης της Περιουσίας των Α.Ε.Ι.
2. Με απόφαση του Συμβουλίου Διοίκησης του Α.Ε.Ι. αποφασίζονται η σύσταση και η συμμετοχή στην αστική μη κερδοσκοπική εταιρεία, σύμφωνα με την παρ. 1, καθορίζεται ο ακριβής σκοπός της εταιρείας, εγκρίνεται το καταστατικό της και ορίζονται οι εκπρόσωποι του Α.Ε.Ι. στα όργανα διοίκησής της.
3. Η εταιρία δύναται να χρηματοδοτείται για την αποστολή της από το Πρόγραμμα Δημοσίων Επενδύσεων (ΠΔΕ).
4. Οι παρ. 1 έως 3 εφαρμόζονται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258). Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014. Το σύνολο των ως άνω αναφερομένων αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 294
Δωρεές και οικονομικές ενισχύσεις
1. Τα Ανώτατα Εκπαιδευτικά Ιδρύματα (Α.Ε.Ι.) δύνανται να αποδέχονται κάθε είδους δωρεά σε χρήμα, είδος, υπηρεσίες, επιστημονικό και λοιπό εξοπλισμό ή ακίνητα, τα οποία προσφέρονται προς όφελος του Α.Ε.Ι. από οποιοδήποτε φυσικό ή νομικό πρόσωπο, της ημεδαπής ή αλλοδαπής ή φορέα του δημόσιου τομέα, όπως αυτός οριοθετείται στην περ. α) της παρ. 1 του άρθρου 14 του ν. 4270/2014 (Α’ 143), καθώς και χορηγίες, εφόσον τα ανταποδοτικά οφέλη που παρέχονται δεν αντίκεινται στον σκοπό του Α.Ε.Ι.
2. Η αποδοχή της δωρεάς ή της χορηγίας πραγματοποιείται με απόφαση του αρμόδιου οργάνου του Α.Ε.Ι. κατόπιν ελέγχου του σκοπού της δωρεάς ή της χορηγίας, αν αυτός ορίζεται από τον δωρητή ή τον χορηγό, ώστε να είναι σύμφωνος με την αποστολή του Α.Ε.Ι. σύμφωνα με το άρθρο 3 και η δωρεά να εξυπηρετεί τις εκπαιδευτικές, ερευνητικές και λειτουργικές ανάγκες του Α.Ε.Ι.
3. Περίληψη των αποφάσεων περί αποδοχής δωρεών ή χορηγιών αναρτάται υποχρεωτικά στο πρόγραμμα «ΔΙΑΥΓΕΙΑ» και περιλαμβάνει το ποσό της δωρεάς ή της χορηγίας, το δωρούμενο είδος ή τις δωρούμενες υπηρεσίες ή τον δωρούμενο εξοπλισμό και τον δωρητή. Ειδικά για τη δωρεά είδους, υπηρεσιών, επιστημονικού και λοιπού εξοπλισμού απαιτείται η σύναψη σύμβασης μεταξύ του Α.Ε.Ι. και του δωρητή.
4. Αν η προμήθεια των προς δωρεά ειδών, υπηρεσιών, επιστημονικού και λοιπού εξοπλισμού ή ακινήτων πραγματοποιείται απευθείας από τον δωρητή χωρίς τη συνδρομή του Α.Ε.Ι. και τα δωρούμενα είδη, υπηρεσίες ή εξοπλισμός αποδίδονται εν συνεχεία στο Α.Ε.Ι., η δωρεά πραγματοποιείται κατά παρέκκλιση του άρθρου 3Α του Κώδικα κοινωφελών περιουσιών και σχολαζουσών κληρονομιών (ν. 4182/2013, Α’ 185). Για δωρεές ειδών, υπηρεσιών, εξοπλισμού, ακινήτων ή εκτέλεσης έργων/μελετών εφαρμόζεται η διαδικασία του άρθρου 3Α του ίδιου Κώδικα.
5. Το παρόν εφαρμόζεται αναλογικά και στις δωρεές σε χρήμα, είδη, υπηρεσίες, επιστημονικό και λοιπό εξοπλισμό προς τους Ειδικούς Λογαριασμούς Κονδυλίων Έρευνας (Ε.Λ.Κ.Ε.) των Α.Ε.Ι.
6. Οι παρ. 1 έως 5 εφαρμόζονται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258). Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014. Το σύνολο των ως άνω αναφερομένων αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 295
Θέματα προβολής και προώθησης δράσεων των Ανώτατων Εκπαιδευτικών Ιδρυμάτων
1. Τα Ανώτατα Εκπαιδευτικά Ιδρύματα (Α.Ε.Ι.) και οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) των Α.Ε.Ι. δύνανται να συνάπτουν συμβάσεις μετάδοσης ή καταχώρισης για την προβολή και προώθηση των προγραμμάτων δεύτερου και τρίτου κύκλου σπουδών, των Ξενόγλωσσων Προγραμμάτων Σπουδών (Ξ.Π.Σ.), των επιμορφωτικών και διά βίου μάθησης προγραμμάτων που επισπεύδονται από τα Κέντρα Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) των Α.Ε.Ι., των υπηρεσιών που προσφέρονται από τα Πανεπιστημιακά Εργαστήρια και εν γένει των δραστηριοτήτων τους σύμφωνα με το π.δ. 261/1997 (Α’ 186). Οι εντολές ανάθεσης μετάδοσης ή καταχώρισης διαφημιστικών μηνυμάτων δύναται να πραγματοποιούνται είτε από τους αναδόχους διαφημιστικών υπηρεσιών για λογαριασμό και κατ’ εντολή των Α.Ε.Ι. ή των Ε.Λ.Κ.Ε. κατόπιν τήρησης των διαγωνιστικών διαδικασιών του ν. 4412/2016 (Α’ 147), είτε απευθείας από τα Α.Ε.Ι. ή τους Ε.Λ.Κ.Ε. με τα μέσα μετάδοσης ή καταχώρισης, εφόσον διαθέτουν την τεχνογνωσία και την εμπειρία για τη διαχείριση των εντολών μετάδοσης ή καταχώρισης και την παρακολούθηση της καλής εκτέλεσης της ανάθεσης. Η εξόφληση των δαπανών που αφορούν σε υπηρεσίες μετάδοσης και καταχώρησης πραγματοποιείται σε συνέχεια των εντολών ανάθεσης ή καταχώρισης και κατόπιν προσκόμισης των απαιτούμενων δικαιολογητικών πληρωμής.
2. Η παρ. 1 εφαρμόζεται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258). Όπου στο παρόν αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014.
Άρθρο 296
Συγχώνευση - Απορρόφηση Νομικών Προσώπων Δημοσίου Δικαίου από Ανώτατα Εκπαιδευτικά Ιδρύματα
1. Το Νομικό Πρόσωπο Δημοσίου Δικαίου (Ν.Π.Δ.Δ.) με την επωνυμία «Πανεπιστημιακή Λέσχη» του Εθνικού και Καποδιστριακού Πανεπιστημίου Αθηνών (Ε.Κ.Π.Α.)», με έδρα την Αθήνα, που ιδρύθηκε με τον ν. 5147/1931 (Α’ 211) καταργείται την 31η.12.2022 ως αυτοτελές νομικό πρόσωπο και συγχωνεύεται - απορροφάται από το Ε.Κ.Π.Α., το οποίο υπεισέρχεται αυτοδικαίως και χωρίς άλλη διατύπωση σε όλα τα ενοχικά και εμπράγματα δικαιώματα και σε όλες τις υποχρεώσεις του, ως οιονεί καθολικός διάδοχος αυτού, χωρίς την καταβολή φόρου, τέλους ή άλλου δικαιώματος υπέρ του Δημοσίου ή των Οργανισμών Τοπικής Αυτοδιοίκησης (Ο.Τ.Α.) ή άλλων νομικών προσώπων, τηρουμένων των διατυπώσεων δημοσιότητας για τα ακίνητα. Εκκρεμείς δίκες με διάδικο την «Πανεπιστημιακή Λέσχη» συνεχίζονται από το Ε.Κ.Π.Α. χωρίς διακοπή της δίκης.
2. Το Ν.Π.Δ.Δ. με την επωνυμία «Πανεπιστημιακή Φοιτητική Λέσχη» του Εθνικού Μετσόβιου Πολυτεχνείου (Ε.Μ.Π.), με έδρα την Αθήνα, που ιδρύθηκε δυνάμει του άρθρου 1 του π.δ. 387/1983 (Α’ 141) καταργείται την 31η.12.2022 ως αυτοτελές νομικό πρόσωπο και συγχωνεύεται - απορροφάται από το Ε.Μ.Π., το οποίο υπεισέρχεται αυτοδικαίως και χωρίς άλλη διατύπωση σε όλα τα ενοχικά και εμπράγματα δικαιώματα και σε όλες τις υποχρεώσεις του, ως οιονεί καθολικός διάδοχος αυτού, χωρίς την καταβολή φόρου, τέλους ή άλλου δικαιώματος υπέρ του Δημοσίου ή των Ο.Τ.Α. ή άλλων νομικών προσώπων, τηρουμένων των διατυπώσεων δημοσιότητας για τα ακίνητα. Εκκρεμείς δίκες με διάδικο την «Πανεπιστημιακή Φοιτητική Λέσχη» συνεχίζονται από το Ε.Μ.Π. χωρίς διακοπή της δίκης.
3. Τα Ν.Π.Δ.Δ. με την επωνυμία «Πανεπιστημιακή Φοιτητική Λέσχη του Αριστοτελείου Πανεπιστημίου Θεσσαλονίκης», με έδρα τη Θεσσαλονίκη, το οποίο ιδρύθηκε με την παρ. 4 του άρθρου 12 του ν.δ. 3974 της 4ης/7ης.9.1959 (Α’ 188) και διέπεται από το π.δ. 207/2005 (Α’ 251), το «Ταμείο Διοίκησης και Διαχείρισης Αγροκτήματος Πανεπιστημίου Θεσσαλονίκης», με έδρα τη Θεσσαλονίκη, το οποίο ιδρύθηκε με τον α.ν. της 25ης.1.1936 (Α’ 52) και το β.δ. της 6ης.6.1936 (Α’ 275) και το «Ταμείο Διοίκησης και Διαχείρισης Πανεπιστημιακών Δασών του Πανεπιστημίου Θεσσαλονίκης» με έδρα τη Θεσσαλονίκη, το οποίο ιδρύθηκε με τον ν. 1881/1951 (Α’ 210), καταργούνται την 31η.12.2022 ως αυτοτελή νομικά πρόσωπα και συγχωνεύονται - απορροφώνται από το Αριστοτέλειο Πανεπιστήμιο Θεσσαλονίκης (Α.Π.Θ.).
4. Το μόνιμο προσωπικό, το οποίο υπηρετεί κατά τη δημοσίευση του παρόντος στα Ν.Π.Δ.Δ. των παρ. 1 έως 3, όπως και το προσωπικό που υπηρετεί σε αυτά με σχέση εργασίας Ιδιωτικού Δικαίου Αορίστου Χρόνου, μετατάσσεται ή μεταφέρεται την 31η.12.2022 αυτοδικαίως με την ίδια σχέση εργασίας και τις ίδιες αποδοχές στο Α.Ε.Ι. από το οποίο απορροφάται σε κενές οργανικές θέσεις προσωπικού αντίστοιχης κατηγορίας, κλάδου, βαθμού και ειδικότητας, για τις οποίες κατέχει τα τυπικά προσόντα. Αν δεν υπάρχουν κενές θέσεις, η μετάταξη ή μεταφορά γίνεται σε προσωποπαγείς θέσεις που συνιστώνται με την απόφαση της μετάταξης ή μεταφοράς. Η μεταφορά ή η μετάταξη του εν λόγω προσωπικού γίνεται κατά παρέκκλιση των ισχυουσών διατάξεων. Για τη μεταφορά ή τη μετάταξη εκδίδεται διαπιστωτική πράξη του Υπουργού Παιδείας και Θρησκευμάτων για τη μετάταξη ή μεταφορά του προσωπικού στο Α.Ε.Ι. που απορρόφησε το νομικό πρόσωπο. Το μεταφερόμενο ή μετατασσόμενο, σύμφωνα με τις διατάξεις του παρόντος, προσωπικό εξακολουθεί να υπάγεται ως προς την κύρια και επικουρική ασφάλιση στον φορέα στον οποίο υπαγόταν πριν τη μεταφορά ή τη μετάταξη του. Το χρονικό διάστημα που μεσολαβεί από την ημερομηνία απορρόφησης έως την κοινοποίηση των πράξεων μεταφοράς ή μετάταξης και ανάληψης υπηρεσίας του προσωπικού που μετακινείται, θεωρείται για κάθε συνέπεια ως χρόνος πραγματικής υπηρεσίας του προσωπικού αυτού στον φορέα υποδοχής, ο οποίος καταβάλλει και τις αντίστοιχες αποδοχές του για το διάστημα αυτό. Όσοι μεταφέρονται ή μετατάσσονται, σύμφωνα με τις διατάξεις του παρόντος, εφόσον δεν παρουσιαστούν μέσα σε αποκλειστική προθεσμία δεκαπέντε (15) εργάσιμων ημερών από την κοινοποίηση της πράξης μεταφοράς ή μετάταξής τους για ανάληψη υπηρεσίας, θεωρείται ότι κατήγγειλαν τη σύμβασή τους και δεν δικαιούνται αποζημίωση για την αιτία αυτή.
5. Το προσωπικό της παρ. 4 ασκεί στο Α.Ε.Ι. στο οποίο μεταφέρεται ή μετατάσσεται, τις ίδιες αρμοδιότητες που ασκούσε και στα νομικά πρόσωπα προέλευσης. Εκκαθαριστής των αποδοχών του εν λόγω προσωπικού είναι ο εκάστοτε αρμόδιος υπάλληλος του Α.Ε.Ι., ο οποίος εκκαθαρίζει τις αποδοχές και του λοιπού προσωπικού του Α.Ε.Ι.
6. Από το οικονομικό έτος 2023, οι πιστώσεις για τις λειτουργικές δαπάνες και τη μισθοδοσία των καταργούμενων νομικών προσώπων, μεταφέρονται στον προϋπολογισμό του Α.Ε.Ι. που απορροφά τα καταργούμενα νομικά πρόσωπα.
7. Υποχρεώσεις και δικαιώματα που υφίστανται κατά την ημερομηνία συγχώνευσης - απορρόφησης των καταργούμενων νομικών προσώπων μεταφέρονται στο σύνολο τους στο Α.Ε.Ι. που τα απορρόφησε, το οποίο καθίσταται καθολικός διάδοχος. Από 1ης.1.2023 τα Α.Ε.Ι. των παρ. 1 έως 3 ασκούν και όλες τις εκ του νόμου αρμοδιότητες που ανατέθηκαν στα συγχωνευόμενα νομικά πρόσωπα με προϊσχύσασες διατάξεις, οι οποίες για τον σκοπό αυτό παραμένουν σε ισχύ.
8. Από την 1η.1.2023 το σύνολο της κινητής περιουσίας των καταργούμενων νομικών προσώπων των παρ. 1 έως 3 μεταβιβάζεται αυτοδικαίως στο Α.Ε.Ι. που απορροφά κάθε νομικό πρόσωπο, κατά πλήρη κυριότητα, νομή και κατοχή, χωρίς την τήρηση οποιουδήποτε τύπου, πράξης ή συμβολαίου και χωρίς αντάλλαγμα, στη νομική και πραγματική κατάσταση στην οποία βρίσκεται την ημερομηνία θέσεως σε ισχύ του παρόντος. Το ίδιο ισχύει και για την ακίνητη περιουσία τους, με την επιφύλαξη της μεταγραφής του σχετικού αποσπάσματος της σχετικής Έκθεσης Απογραφής που προβλέπεται στην παρ. 9. Από την 1η.1.2023 τα Α.Ε.Ι. υπεισέρχονται σε όλα τα ενοχικά και εμπράγματα δικαιώματα των καταργούμενων νομικών προσώπων, με τα οποία συγχωνεύτηκαν, σε σχέση με την μεταφερόμενη στο κάθε Α.Ε.Ι. κινητή και ακίνητη περιουσία.
9. Έως την 28η.2.2023, ο Πρύτανης κάθε Α.Ε.Ι. των παρ. 1 έως 3 υποχρεούται στη διενέργεια απογραφής όλων των κινητών και ακινήτων πραγμάτων που περιέρχονται στη κυριότητα και στην αποκλειστική χρήση και διαχείριση κάθε Α.Ε.Ι., καθώς και όλων των συμβάσεων αυτών που μεταφέρονται στο Α.Ε.Ι. Η έκθεση απογραφής εγκρίνεται με απόφαση του Υπουργού Παιδείας και Θρησκευμάτων και απόσπασμα της εγκεκριμένης έκθεσης, που περιγράφει τα αποκτώμενα κατά κυριότητα ακίνητα, καθώς και τα λοιπά εμπράγματα δικαιώματα επί των ακινήτων, με την περίληψη που προβλέπεται στο άρθρο 9 του β.δ. 533/1963 (Α’ 147) καταχωρίζεται ατελώς στα οικεία βιβλία μεταγραφών του αρμόδιου υποθηκοφυλακείου. Ομοίως ατελώς πραγματοποιούνται οι απαιτούμενες κτηματολογικές εγγραφές.
ΜΕΡΟΣ Β’
ΑΚΑΔΗΜΑΪΚΗ ΑΝΑΓΝΩΡΙΣΗ 
ΤΙΤΛΩΝ ΣΠΟΥΔΩΝ ΤΗΣ ΑΛΛΟΔΑΠΗΣ 
ΚΕΦΑΛΑΙΟ Α’ 
ΓΕΝΙΚΕΣ ΔΙΑΤΑΞΕΙΣ
Άρθρο 297
Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης - Ονομασία και έδρα
To Νομικό Πρόσωπο Δημοσίου Δικαίου (Ν.Π.Δ.Δ.) με την επωνυμία «ΔΙΕΠΙΣΤΗΜΟΝΙΚΟΣ ΟΡΓΑΝΙΣΜΟΣ ΑΝΑΓΝΩΡΙΣΗΣ ΤΙΤΛΩΝ ΑΚΑΔΗΜΑΪΚΩΝ ΚΑΙ ΠΛΗΡΟΦΟΡΗΣΗΣ» (Δ.Ο.Α.Τ.Α.Π.), που ιδρύθηκε με τον ν. 3328/2005 (Α’ 80), εδρεύει στην Αθήνα, εποπτεύεται από τον Υπουργό Παιδείας και Θρησκευμάτων και στις διεθνείς του σχέσεις χρησιμοποιεί την επωνυμία: «Hellenic National Academic Recognition and Information Center (Hellenic NARIC)».
Άρθρο 298
Σκοπός
1. Σκοπός του Δ.Ο.Α.Τ.Α.Π. είναι:
α) η ακαδημαϊκή αναγνώριση τίτλων σπουδών που απονέμονται από αναγνωρισμένα εκπαιδευτικά ιδρύματα ανώτατης εκπαίδευσης της αλλοδαπής,
β) η παροχή πληροφοριών σχετικά με τις σπουδές στην ανώτατη εκπαίδευση στην ημεδαπή και αλλοδαπή.
2. Ο Δ.Ο.Α.Τ.Α.Π. για την επίτευξη του σκοπού του:
α) συλλέγει και επεξεργάζεται τις πληροφορίες και τα στοιχεία που αφορούν στο ελληνικό εκπαιδευτικό σύστημα, κυρίως σχετικά με την ελληνική ανώτατη εκπαίδευση και λειτουργεί ως κέντρο ενημέρωσης για θέματα ανώτατης εκπαίδευσης,
β) συλλέγει και επεξεργάζεται τις πληροφορίες και τα στοιχεία που αφορούν στην ανώτατη εκπαίδευση σε διεθνές και ευρωπαϊκό επίπεδο, παρακολουθεί τις εξελίξεις που σημειώνονται διεθνώς στον χώρο αυτόν, ενημερώνει το Υπουργείο Παιδείας και Θρησκευμάτων και τα Πανεπιστήμια για θέματα ανώτατης εκπαίδευσης της αλλοδαπής και παρέχει πληροφορίες σε ιδρύματα ανώτατης εκπαίδευσης ή αρμόδια κέντρα και αντίστοιχους οργανισμούς της αλλοδαπής, σχετικά με την οργάνωση και τη λειτουργία των ελληνικών ιδρυμάτων ανώτατης εκπαίδευσης,
γ) καταρτίζει, ενημερώνει και δημοσιεύει στην επίσημη ιστοσελίδα του το Εθνικό Μητρώο αναγνωρισμένων ιδρυμάτων της αλλοδαπής, καθώς και το Εθνικό Μητρώο τύπων τίτλων σπουδών αναγνωρισμένων ιδρυμάτων της αλλοδαπής, σύμφωνα με το άρθρο 304.
δ) καταρτίζει, ενημερώνει και δημοσιεύει στην επίσημη ιστοσελίδα του τους πίνακες αντιστοιχίας συστημάτων βαθμολόγησης ημεδαπών και αλλοδαπών τίτλων σπουδών, καθώς και πίνακα αντιστοίχισης των συστημάτων πιστωτικών μονάδων αυτών,
ε) καταρτίζει, ενημερώνει και δημοσιεύει το Εθνικό Μητρώο Αξιολογητών του άρθρου 303,
στ) εκπροσωπεί τη χώρα σε διεθνείς οργανισμούς και ιδιαίτερα στο Ευρωπαϊκό Δίκτυο των αντίστοιχων κέντρων ακαδημαϊκής και επαγγελματικής αναγνώρισης και πληροφόρησης (ENIC-NARIC), του οποίου είναι μέλος,
ζ) συνεργάζεται με όργανα που έχουν ως σκοπό την αξιολόγηση της ποιότητας της ανώτατης εκπαίδευσης για θέματα κοινού ενδιαφέροντος.
3. Ο Δ.Ο.Α.Τ.Α.Π. αποτελεί το «Κεντρικό Σημείο Επαφής» για τους ενδιαφερομένους και, ιδίως, παρέχει στους Έλληνες πολίτες και τους πολίτες των λοιπών κρατών μελών της Ευρωπαϊκής Ένωσης και τρίτων χωρών, καθώς και στα σημεία επαφής των λοιπών κρατών μελών και τρίτων χωρών, κάθε χρήσιμη πληροφορία για την ακαδημαϊκή αναγνώριση τίτλων σπουδών που προβλέπεται στο παρόν.
Άρθρο 299
Ορισμοί
Κατά την έννοια του νόμου αυτού:
α) «Ανώτατη εκπαίδευση» είναι η εκπαίδευση που παρέχεται από εκπαιδευτικά ιδρύματα που λειτουργούν στην Ελλάδα ή στην αλλοδαπή ως αναγνωρισμένα ιδρύματα ανώτατης εκπαίδευσης.
β) «Αναγνωρισμένο εκπαιδευτικό ίδρυμα» είναι το ίδρυμα ανώτατης εκπαίδευσης της αλλοδαπής που αναγνωρίζεται από τα αρμόδια όργανα της χώρας του και το οποίο οργανώνει προγράμματα σπουδών πρώτου, δεύτερου και τρίτου κύκλου ανώτατης εκπαίδευσης ή κατ’ ελάχιστον ενός εκ των τριών και απονέμει αντίστοιχους τίτλους σπουδών.
γ) «Τίτλος σπουδών» είναι πτυχίο ή δίπλωμα, με το οποίο πιστοποιείται ότι ο κάτοχός του έχει ολοκληρώσει επιτυχώς πρόγραμμα σπουδών πρώτου, δεύτερου ή τρίτου κύκλου ανώτατης εκπαίδευσης.
δ) «Πτυχίο» είναι ο τίτλος που απονέμει αναγνωρισμένο ίδρυμα ανώτατης εκπαίδευσης, το οποίο χορηγείται μετά από επιτυχή ολοκλήρωση προγράμματος σπουδών πρώτου κύκλου ανώτατης εκπαίδευσης και οδηγεί σε σπουδές δεύτερου ή τρίτου κύκλου στη χώρα απονομής του.
ε) «Μεταπτυχιακό Δίπλωμα» είναι ο τίτλος που απονέμει αναγνωρισμένο ίδρυμα ανώτατης εκπαίδευσης, το οποίο χορηγείται σε κατόχους πτυχίου μετά από επιτυχή ολοκλήρωση προγράμματος σπουδών δεύτερου κύκλου ανώτατης εκπαίδευσης είτε οδηγεί σε σπουδές τρίτου κύκλου στη χώρα απονομής είτε όχι.
στ) «Διδακτορικό Δίπλωμα» είναι ο τίτλος που χορηγείται από αναγνωρισμένα εκπαιδευτικά ιδρύματα σε κατόχους πτυχίου μετά από επιτυχή ολοκλήρωση τρίτου κύκλου σπουδών.
ζ) «Ακαδημαϊκή ισοδυναμία» είναι η πιστοποίηση ότι ο τίτλος σπουδών που χορηγεί αναγνωρισμένο ίδρυμα ανώτατης εκπαίδευσης της αλλοδαπής οδηγεί στην απόκτηση συγκρίσιμων ακαδημαϊκών προσόντων με τίτλο σπουδών που χορηγείται από Ανώτατα Εκπαιδευτικά Ιδρύματα της ημεδαπής.
η) «Πρόγραμμα σπουδών πρώτου κύκλου» είναι πρόγραμμα σπουδών που οδηγεί στην απόκτηση τίτλου σπουδών επιπέδου έξι (6) του Ευρωπαϊκού Πλαισίου Προσόντων Διά Βίου Μάθησης και του Πλαισίου Προσόντων του Ευρωπαϊκού Χώρου Ανώτατης Εκπαίδευσης και αντιστοιχεί κατ’ ελάχιστον σε εκατόν ογδόντα (180) μονάδες του Ευρωπαϊκού Συστήματος Μεταφοράς και Σώρευσης Ακαδημαϊκών Μονάδων ή το ισοδύναμό τους στα συστήματα πιστωτικών μονάδων τρίτων χωρών.
θ) «Πρόγραμμα σπουδών δεύτερου κύκλου» είναι πρόγραμμα σπουδών που οδηγεί στην απόκτηση τίτλου σπουδών επιπέδου επτά (7) του Ευρωπαϊκού Πλαισίου Προσόντων Διά Βίου Μάθησης και του Πλαισίου Προσόντων του Ευρωπαϊκού Χώρου Ανώτατης Εκπαίδευσης και αντιστοιχεί κατ’ ελάχιστον σε εξήντα (60) μονάδες του Ευρωπαϊκού Συστήματος Μεταφοράς και Σώρευσης Ακαδημαϊκών Μονάδων ή το ισοδύναμό τους στα συστήματα πιστωτικών μονάδων τρίτων χωρών.
ι) «Πρόγραμμα σπουδών τρίτου κύκλου» είναι πρόγραμμα σπουδών που οδηγεί στην απόκτηση τίτλου σπουδών επιπέδου οκτώ (8) του Ευρωπαϊκού Πλαισίου Προσόντων Διά Βίου Μάθησης και του Πλαισίου Προσόντων του Ευρωπαϊκού Χώρου Ανώτατης Εκπαίδευσης.
ια) «Εξ αποστάσεως προγράμματα σπουδών πρώτου, δεύτερου και τρίτου κύκλου» είναι προγράμματα σπουδών που προσφέρονται εξ ολοκλήρου ή κατά το κύριο μέρος από απόσταση από ιδρύματα με έδρα στην αλλοδαπή με ή χωρίς την υποστήριξη τεχνολογίας ή με συνδυασμό και των δύο.
ιβ) «Αναγνωρισμένη αρχή αξιολόγησης ή πιστοποίησης» είναι κάθε αρχή αξιολόγησης ή πιστοποίησης που είναι μέλος του Ευρωπαϊκού Δικτύου Αρχών Διασφάλισης Ποιότητας (European Association for Quality Assurance in Higher Education - ENQA) και του Ευρωπαϊκού Μητρώου Αρχών Διασφάλισης Ποιότητας (European Quality Assurance Register - EQAR), καθώς και κάθε αρχή που αναγνωρίζεται επίσημα στη χώρα απονομής των τίτλων ως αρχή αξιολόγησης ή πιστοποίησης της ανώτατης εκπαίδευσης.
ιγ) «Κεντρικό Σημείο Επαφής» για την ακαδημαϊκή αναγνώριση τίτλων σπουδών είναι ο φορέας της κάθε χώρας που είναι αρμόδιος για την παροχή πληροφόρησης σχετικής με την ακαδημαϊκή αναγνώριση των τίτλων σπουδών που χορηγούνται στη χώρα.
Άρθρο 300
Παροχή πληροφοριών
1. Ο Δ.Ο.Α.Τ.Α.Π. είναι η αρμόδια κρατική αρχή ενημέρωσης για θέματα οργάνωσης και λειτουργίας της ανώτατης εκπαίδευσης στην Ελλάδα.
2. Ο Δ.Ο.Α.Τ.Α.Π. παρέχει πληροφορίες στο κοινό σχετικά με τα ιδρύματα, τα προγράμματα και τους τίτλους σπουδών ανώτατης εκπαίδευσης της αλλοδαπής, ακαδημαϊκά ισοδύναμους ή μη, όπως, επίσης, για τα ισχύοντα και τις διαδικασίες ακαδημαϊκής αναγνώρισης των τίτλων.
3. Η ενημέρωση του κοινού γίνεται κατόπιν αιτήσεως των ενδιαφερομένων και με κάθε πρόσφορο μέσο επικοινωνίας, έντυπης και ηλεκτρονικής. Ο Δ.Ο.Α.Τ.Α.Π. έχει υποχρέωση να απαντά αιτιολογημένα στις έγγραφες αιτήσεις πληροφοριών.
Άρθρο 301
Όργανα διοίκησης
1. Όργανο διοίκησης του Δ.Ο.Α.Τ.Α.Π. είναι το Διοικητικό Συμβούλιο (Δ.Σ.) και ο Γενικός Διευθυντής.
2. Η διοίκηση του Δ.Ο.Α.Τ.Α.Π. ασκείται από το Δ.Σ., το οποίο είναι επταμελές και αποτελείται από τον Πρόεδρο, τον Αντιπρόεδρο και πέντε (5) συμβούλους με τους αναπληρωτές τους. Καθήκοντα γραμματέα ασκεί διοικητικός υπάλληλος του φορέα κατηγορίας Πανεπιστημιακής Εκπαίδευσης (ΠΕ) ή Τεχνολογικής Εκπαίδευσης (ΤΕ), τον οποίο ορίζει το Δ.Σ. του Δ.Ο.Α.Τ.Α.Π. Ο Πρόεδρος, ο Αντιπρόεδρος, τα μέλη του Δ.Σ. και οι αναπληρωτές τους διορίζονται με απόφαση του Υπουργού Παιδείας και Θρησκευμάτων, που δημοσιεύεται στην Εφημερίδα της Κυβερνήσεως. Τέσσερα (4) από τα μέλη του Δ.Σ., μεταξύ των οποίων ο Πρόεδρος και ο Αντιπρόεδρος, είναι Καθηγητές Πανεπιστημίου. Τα υπόλοιπα μέλη του Δ.Σ. είναι είτε υψηλόβαθμα διοικητικά στελέχη αυξημένων προσόντων δημόσιου ή ιδιωτικού τομέα, είτε πρόσωπα εγνωσμένου κύρους με αυξημένα ειδικά προσόντα. Για τον Πρόεδρο και τον Αντιπρόεδρο ακολουθείται η διαδικασία του Κεφαλαίου Β’ του ν. 4735/2020 (Α’ 197). Για τον διορισμό του Προέδρου απαιτείται η προηγούμενη γνώμη της αρμόδιας Επιτροπής της Βουλής, σύμφωνα με τα ειδικότερα οριζόμενα στον Κανονισμό της. Η αντικατάσταση μέλους του Δ.Σ. που απουσιάζει από τις συνεδριάσεις του ή κωλύεται για οποιονδήποτε λόγο για διάστημα άνω των τεσσάρων (4) μηνών ή απουσιάζει χωρίς σοβαρό λόγο για περισσότερες από τρεις (3) συνεχόμενες συνεδριάσεις γίνεται με απόφαση του Υπουργού Παιδείας και Θρησκευμάτων που εκδίδεται μετά από γνώμη του Δ.Σ. και δημοσιεύεται στην Εφημερίδα της Κυβερνήσεως.
3. Η θητεία του Προέδρου και του Αντιπροέδρου και των μελών του Δ.Σ. είναι τριετής και μπορεί να ανανεώνεται μία (1) φορά. Μέλος που διορίζεται σε αντικατάσταση άλλου, διανύει το υπόλοιπο της θητείας του προκατόχου του.
4. Ο Πρόεδρος και ο Αντιπρόεδρος του Δ.Σ. είναι πλήρους και αποκλειστικής απασχόλησης και αμείβονται σύμφωνα με το άρθρο 57 του ν. 4653/2020 (Α’ 12). Ο Πρόεδρος και ο Αντιπρόεδρος δύναται να ενταχθούν σε καθεστώς μερικής απασχόλησης, στο Ανώτατο Εκπαιδευτικό Ίδρυμα (Α.Ε.Ι.) στο οποίο υπηρετούν εφόσον το επιθυμούν, άλλως τίθενται σε αναστολή καθηκόντων.
Η αποζημίωση των υπόλοιπων μελών του Δ.Σ. για κάθε συνεδρίαση καθορίζεται με κοινή απόφαση των Υπουργών Παιδείας και Θρησκευμάτων και Οικονομικών.
5. Ο πρόεδρος του Δ.Σ. έχει τις εξής αρμοδιότητες:
α) εκπροσωπεί τον Δ.Ο.Α.Τ.Α.Π. δικαστικά και εξώδικα,
β) συγκαλεί το Δ.Σ. και προεδρεύει των συνεδριάσεών του,
γ) καταρτίζει την ημερήσια διάταξη και εισηγείται τα θέματά της μόνος ή με τη σύμπραξη αρμόδιων μελών του Συμβουλίου ή ορίζει εισηγητή τον Σύμβουλο ο οποίος έχει την ευθύνη του σχετικού με το θέμα τομέα,
δ) προΐσταται των διοικητικών υπηρεσιών του Δ.Ο.Α.Τ.Α.Π., των οποίων συντονίζει τη λειτουργία,
ε) επιβλέπει την εκτέλεση των αποφάσεων του Δ.Σ., των νόμων και του εσωτερικού κανονισμού,
στ) ασκεί επιπλέον αρμοδιότητες που του παραχωρεί το Δ.Σ.,
ζ) έχει δικαίωμα έγκρισης λειτουργικών δαπανών στο πλαίσιο του εγκεκριμένου από το Δ.Σ. ετήσιου προϋπολογισμού,
η) εισηγείται στο Δ.Σ. την ανάγκη πρόσληψης διοικητικού και βοηθητικού προσωπικού,
θ) είναι πειθαρχικώς προϊστάμενος στο διοικητικό προσωπικό του Δ.Ο.Α.Τ.Α.Π. Κατά τα λοιπά, πειθαρχική εξουσία ασκείται από τα αρμόδια όργανα του εποπτεύοντος Υπουργείου.
6. Το Δ.Σ. λαμβάνει κάθε απόφαση και ασκεί κάθε εξουσία για όλα γενικώς τα ζητήματα που αφορούν στη διοίκηση και διαχείριση του Δ.Ο.Α.Τ.Α.Π. όπως αναφέρονται στον παρόντα νόμο και στον εσωτερικό κανονισμό λειτουργίας του και ιδίως:
α) συνομολογεί, υπογράφει και εκτελεί κάθε σύμβαση απαραίτητη για την εκπλήρωση των σκοπών του Δ.Ο.Α.Τ.Α.Π., εισπράττει απαιτήσεις και έσοδα, αποδέχεται δωρεές, χορηγίες, και προβαίνει σε κάθε νόμιμη εκμετάλλευση εσόδων στο πλαίσιο των σκοπών του,
β) εγκρίνει τον κανονισμό λειτουργίας του Δ.Ο.Α.Τ.Α.Π.,
γ) καταρτίζει τον ετήσιο προϋπολογισμό και συντάσσει την ετήσια έκθεση και τον ισολογισμό και στο τέλος κάθε διαχειριστικής χρήσης διενεργεί έλεγχο νομιμότητας του έργου όλων των οργάνων διοίκησης,
δ) ορίζει την Επιτροπή Επανεξέτασης του άρθρου 302,
ε) αποφασίζει για την κατάρτιση, ενημέρωση και δημοσίευση στην επίσημη ιστοσελίδα του των πινάκων βαθμολογικής αντιστοιχίας ημεδαπών και αλλοδαπών τίτλων σπουδών, καθώς και πίνακα αντιστοίχισης των συστημάτων πιστωτικών μονάδων αυτών, ύστερα από εισήγηση του Διευθυντή Ακαδημαϊκής Αναγνώρισης. Αν δεν υφίσταται στους αλλοδαπούς τίτλους βαθμολογικός ή αξιολογικός χαρακτηρισμός, η απόφαση εκδίδεται ύστερα από εισήγηση του Διευθυντή Ακαδημαϊκής Αναγνώρισης κατά συνεκτίμηση των λοιπών στοιχείων ή εγγράφων του αλλοδαπού εκπαιδευτικού ιδρύματος και αν αυτό δεν είναι εφικτό, ο σχετικός τίτλος χαρακτηρίζεται ως αδιαβάθμητος,
στ) συντάσσει ετήσια έκθεση, στην οποία εκθέτει και αξιολογεί το έργο του Δ.Ο.Α.Τ.Α.Π. Η έκθεση υποβάλλεται τον Μάρτιο κάθε έτους στον Υπουργό Παιδείας και Θρησκευμάτων και στον Πρόεδρο της Βουλής.
7. Το Δ.Σ. με απόφασή του, που λαμβάνεται σε ειδική συνεδρίαση μετά από εισήγηση του Προέδρου, μπορεί να μεταβιβάζει ορισμένες από τις αρμοδιότητές του σε οποιοδήποτε από τα μέλη του. Ο Πρόεδρος δύναται να μεταβιβάζει αρμοδιότητές του σε οποιαδήποτε από τα μέλη του Δ.Σ. Το Δ.Σ., με απόφασή του, μπορεί να αναθέτει σε οποιοδήποτε από τα μέλη του ειδικά καθήκοντα της αρμοδιότητάς του, καθώς και καθήκοντα γραμματέα. Το μέλος του Δ.Σ., στο οποίο ανατίθενται αρμοδιότητες του Δ.Σ. ή ειδικά καθήκοντα. σύμφωνα με την παρούσα, αναπληρώνεται, όταν απουσιάζει ή κωλύεται, από άλλο μέλος του Δ.Σ. που ορίζεται για τον σκοπό αυτόν με την απόφαση της ανάθεσης των αρμοδιοτήτων ή των ειδικών καθηκόντων.
8. Το Δ.Σ. συνεδριάζει μία (1) τουλάχιστον φορά τον μήνα στα γραφεία του Δ.Ο.Α.Τ.Α.Π. ή με τηλεδιάσκεψη και είναι σε απαρτία αν είναι παρόντα τουλάχιστον τέσσερα (4) μέλη, μεταξύ των οποίων ο Πρόεδρος ή ο Αντιπρόεδρος. Η αντιπροσώπευση μέλους του Δ.Σ. στις συνεδριάσεις του από άλλο μέλος ή τρίτο πρόσωπο δεν επιτρέπεται. Οι αποφάσεις λαμβάνονται με απόλυτη πλειοψηφία των παρόντων. Αν υπάρχει ισοψηφία, υπερισχύει η ψήφος του Προέδρου. Σαράντα οκτώ (48) τουλάχιστον ώρες πριν από κάθε συνεδρίαση ο Πρόεδρος του Δ.Σ. απευθύνει στα μέλη έγγραφη πρόσκληση, στην οποία αναγράφονται η ημέρα και η ώρα της συνεδρίασης, καθώς και τα θέματα της ημερήσιας διάταξης. Για τις συζητήσεις και τις αποφάσεις τηρούνται πρακτικά, που υπογράφονται από τους παρόντες στη συνεδρίαση και σε κάθε περίπτωση από τον Πρόεδρο ή τον προεδρεύοντα και τον γραμματέα.
Άρθρο 302
Πόροι
1. Πόροι του Δ.Ο.Α.Τ.Α.Π. είναι:
α) Έσοδα από παράβολο. Το παράβολο συνοδεύει, μαζί με τα σχετικά δικαιολογητικά, την αίτηση που κατατίθεται από κάθε ενδιαφερόμενο στον Δ.Ο.Α.Τ.Α.Π. για:
αα) την αναγνώριση ακαδημαϊκού τίτλου,
αβ) την έκδοση βεβαίωσης βαθμολογικής αντιστοιχίας,
αγ) την υποβολή αίτησης επανεξέτασης κατά των πράξεων ή παραλείψεών του,
αδ) τη χορήγηση αποσπασμάτων πρακτικών των συνεδριάσεων του Διοικητικού Συμβουλίου (Δ.Σ.),
αε) τη χορήγηση ακριβούς αντιγράφου ή βεβαίωσης γνησιότητας εγγράφων που έχει εκδώσει ο Δ.Ο.Α.Τ.Α.Π. ή που φυλάσσονται στο αρχείο του,
αστ) την παροχή κάθε είδους εγγράφων, πληροφοριών και βεβαιώσεων,
αζ) τη συμμετοχή στις εξετάσεις Ιατρικής/Οδοντιατρικής.
β) Επιχορηγήσεις από τον τακτικό προϋπολογισμό του Υπουργείου Παιδείας και Θρησκευμάτων.
γ) Επιχορηγήσεις από το Πρόγραμμα Δημοσίων Επενδύσεων του Υπουργείου Παιδείας και Θρησκευμάτων.
δ) Χρηματοδοτήσεις από την Ευρωπαϊκή Ένωση ή διεθνείς οργανισμούς.
ε) Κληρονομιές, κληροδοσίες, δωρεές εν ζωή και αιτία θανάτου, καθώς και κάθε φύσεως παροχές φυσικών ή νομικών προσώπων της ημεδαπής ή αλλοδαπής.
στ) Πρόσοδοι από τη διαχείριση της περιουσίας του.
ζ) Έσοδα από άλλες πηγές.
2. Το ύψος του παραβόλου της περ. α) της παρ. 1 καθορίζεται και μπορεί να αναπροσαρμόζεται με κοινή απόφαση των Υπουργών Οικονομικών και Παιδείας και Θρησκευμάτων που εκδίδεται ύστερα από γνώμη του Διοικητικού Συμβουλίου (Δ.Σ.) του Δ.Ο.Α.Τ.Α.Π.
Άρθρο 303
Εθνικό Μητρώο Αξιολογητών
1. Ιδρύεται Εθνικό Μητρώο Αξιολογητών για την αναγνώριση ακαδημαϊκών τίτλων σπουδών. Στο Μητρώο τηρείται κατάλογος αξιολογητών κατά επιστημονικό κλάδο.
2. Προσόντα εγγραφής στο Μητρώο είναι:
α) Πτυχίο ή δίπλωμα ελληνικού πανεπιστημίου ή αναγνωρισμένο πτυχίο της αλλοδαπής, που καλύπτει το γνωστικό αντικείμενο της θέσης ή συναφές με αυτό γνωστικό αντικείμενο.
β) Επιστημονική εξειδίκευση στον επιστημονικό κλάδο της θέσης που αποδεικνύεται με:
βα) διδακτορικό δίπλωμα ελληνικού πανεπιστημίου ή αναγνωρισμένο της αλλοδαπής ή
ββ) μεταπτυχιακό τίτλο σπουδών διάρκειας τουλάχιστον ενός (1) ακαδημαϊκού έτους ελληνικού πανεπιστημίου ή αναγνωρισμένο της αλλοδαπής και αντίστοιχη εμπειρία τουλάχιστον δύο (2) ετών μετά την απόκτηση του μεταπτυχιακού τίτλου.
γ) Η άριστη ή πολύ καλή γνώση τουλάχιστον της αγγλικής γλώσσας.
Κατά την επιλογή λαμβάνεται πρόνοια ώστε να εκπροσωπούνται στο Μητρώο κατά το δυνατό περισσότεροι επιστημονικοί κλάδοι.
3. Για την εγγραφή στο Μητρώο προηγείται δημόσια πρόσκληση του Δ.Σ. του Δ.Ο.Α.Τ.Α.Π., η οποία δημοσιεύεται τουλάχιστον σε δύο (2) εφημερίδες ευρείας κυκλοφορίας, καθώς και με κάθε πρόσφορο ηλεκτρονικό μέσο. Με την προκήρυξη εξειδικεύονται κάθε φορά οι απαιτούμενοι τίτλοι σπουδών, βασικοί και μεταπτυχιακοί, και μπορεί να καθορίζεται ως πρόσθετο προσόν δεύτερη ευρωπαϊκή γλώσσα, προβλέπονται το επίπεδο γλωσσομάθειας της τελευταίας, η απαιτούμενη εμπειρία, η γνώση χρήσης ηλεκτρονικού υπολογιστή, και δύναται, για όλους ή μέρος των επιστημονικών κλάδων, να απαιτούνται ορισμένα μόνο από τα προσόντα των υποπερ. βα) και ββ) της περ. β) της παρ. 2.
4. Η επιλογή των Αξιολογητών γίνεται με βάση τα στοιχεία των φακέλων των υποψηφίων, με απόφαση του Δ.Σ., η οποία εκδίδεται ύστερα από εισήγηση του Προέδρου.
5. Η αποζημίωση των αξιολογητών καθορίζεται με κοινή απόφαση των Υπουργών Παιδείας και Θρησκευμάτων και Οικονομικών.
6. Οι πράξεις που αφορούν στην επιλογή, τον ορισμό, τις μετακινήσεις εκτός έδρας και την αποζημίωση των αξιολογητών αναρτώνται στο Πρόγραμμα «ΔΙΑΥΓΕΙΑ» μετά τη διεξαγωγή και ολοκλήρωση των αξιολογήσεων, ανά τρίμηνο.
7. Τα εγγεγραμμένα μέλη στο Μητρώο Αξιολογητών του παρόντος δεν εμπίπτουν στο άρθρο 1 του ν. 3213/2003 (Α’ 309) και δεν είναι υπόχρεοι σε δήλωση περιουσιακής κατάστασης, μόνο εκ της συμμετοχής τους σε διαδικασίες αξιολόγησης του παρόντος, από την ημερομηνία σύστασης του Μητρώου.
8. Το Δ.Σ. διενεργεί ετησίως δειγματοληπτικό έλεγχο του έργου των Αξιολογητών και στη βάση των πορισμάτων επικαιροποιεί το Μητρώο.
Άρθρο 304
Εθνικό Μητρώο Αναγνωρισμένων Ιδρυμάτων Ανώτατης Εκπαίδευσης της αλλοδαπής και Εθνικό Μητρώο Τύπων Τίτλων Σπουδών Αναγνωρισμένων Ιδρυμάτων της Αλλοδαπής
1. Θεσπίζεται Εθνικό Μητρώο Αναγνωρισμένων Ιδρυμάτων Ανώτατης Εκπαίδευσης της αλλοδαπής και Εθνικό Μητρώο Τύπων Τίτλων Σπουδών Αναγνωρισμένων Ιδρυμάτων της αλλοδαπής.
2. Με απόφαση του Διοικητικού Συμβουλίου (Δ.Σ.) του Δ.Ο.Α.Τ.Α.Π. στα Μητρώα της παρ. 1 εντάσσονται τα ιδρύματα της αλλοδαπής και οι τίτλοι σπουδών που απονέμουν. Εντάσσονται, επίσης, αυτοδικαίως τα ιδρύματα της αλλοδαπής και οι τίτλοι σπουδών που απονέμουν κατόπιν διακρατικής συμφωνίας.
3. Στο Εθνικό Μητρώο Αναγνωρισμένων Ιδρυμάτων της αλλοδαπής εντάσσονται με απόφαση του Δ.Σ. του Δ.Ο.Α.Τ.Α.Π. ιδρύματα, τα οποία:
α) απονέμουν τύπους τίτλων σπουδών που προβλέπονται στις παρ. 1 και 2 του άρθρου 306 ή
β) πληρούν σωρευτικά τα ακόλουθα κριτήρια:
βα) το ανώτατο ίδρυμα απονέμει ως τίτλους σπουδών πτυχία ή μεταπτυχιακά διπλώματα ή διδακτορικά διπλώματα,
ββ) η διάρκεια σπουδών είναι τουλάχιστον τριετής και αντιστοιχεί σε εκατόν ογδόντα (180) πιστωτικές μονάδες (ECTS) για το προπτυχιακό πρόγραμμα και ενός (1) έτους και αντιστοιχεί σε εξήντα (60) πιστωτικές μονάδες (ECTS) για το μεταπτυχιακό πρόγραμμα, οι δε σπουδαστές έχουν περατώσει τη δευτεροβάθμια εκπαίδευση,
βγ) η εκπαίδευση λαμβάνει χώρα με φυσική παρουσία ή εξ αποστάσεως ή με συνδυασμό αυτών.
4. Τα Ανώτατα Εκπαιδευτικά Ιδρύματα (Α.Ε.Ι.) της ημεδαπής και τα δημόσια ερευνητικά κέντρα που εποπτεύονται από τη Γενική Γραμματεία Έρευνας και Καινοτομίας, προκειμένου να διαπιστώσουν αν ένα ίδρυμα της αλλοδαπής ή ένας τύπος τίτλου ιδρύματος της αλλοδαπής είναι αναγνωρισμένα: α) για την αποδοχή αίτησης και εγγραφής για εισαγωγή σε μεταπτυχιακό πρόγραμμα σπουδών ή εκπόνησης διδακτορικής διατριβής, β) για την αποδοχή αίτησης στο πληροφοριακό σύστημα «ΑΠΕΛΛΑ» για την πρόσληψη είτε ως μέλος του τακτικού προσωπικού ή για την αποδοχή αίτησης και πρόσληψη σε θέση μόνιμου ερευνητή σε δημόσια ερευνητικά κέντρα που εποπτεύονται από τη Γενική Γραμματεία Έρευνας και Καινοτομίας, γ) για την αποδοχή αίτησης και πρόσληψη σε θέση Συνεργαζόμενου Εκπαιδευτικού Προσωπικού στο Ελληνικό Ανοικτό Πανεπιστήμιο (Ε.Α.Π.) και δ) για την πλήρωση θέσης μεταδιδακτορικού ερευνητή (post-doc) σε εθνικά και ευρωπαϊκά ερευνητικά προγράμματα, δεσμεύονται από τα Μητρώα του παρόντος. Το ημεδαπό πανεπιστήμιο ή ερευνητικό κέντρο της ημεδαπής, εφόσον ο τίτλος σπουδών συμπεριλαμβάνεται στον κατάλογο του άρθρου 307, επιπροσθέτως των λοιπών δικαιολογητικών που καθορίζει, οφείλει να ζητήσει Βεβαίωση Τόπου Σπουδών, η οποία εκδίδεται και αποστέλλεται από το πανεπιστήμιο της αλλοδαπής για τις περ. α), β) και γ), ενώ για την περ. δ) την υποχρέωση αυτή έχει ο φορέας εκπόνησης του ερευνητικού έργου. Αν ως τόπος σπουδών ή μέρος αυτών βεβαιώνεται η ελληνική επικράτεια, ο τίτλος σπουδών δεν αναγνωρίζεται, εκτός αν το μέρος σπουδών που έγιναν στην ελληνική επικράτεια βρίσκεται σε δημόσιο Α.Ε.Ι.
5. Αν ίδρυμα ή τίτλος σπουδών δεν έχει καταχωρηθεί από τον Δ.Ο.Α.Τ.Α.Π. στα μητρώα της παρ. 1, το Δ.Σ. του Δ.Ο.Α.Τ.Α.Π. εξετάζει, αυτεπαγγέλτως ή κατόπιν αιτήματος των φορέων της παρ. 4, αν πληρούνται οι προϋποθέσεις του παρόντος Κεφαλαίου και με απόφασή του τα εντάσσει στα μητρώα.
ΚΕΦΑΛΑΙΟ B’
ΑΚΑΔΗΜΑΪΚΗ ΑΝΑΓΝΩΡΙΣΗ
Άρθρο 305
Ακαδημαϊκή ισοδυναμία - Συνέπειες
Η ακαδημαϊκή αναγνώριση συνίσταται στην πιστοποίηση της ακαδημαϊκής ισοδυναμίας τίτλων σπουδών της αλλοδαπής με τους τίτλους σπουδών που απονέμονται από τα ελληνικά Α.Ε.Ι.
Άρθρο 306
Προϋποθέσεις ακαδημαϊκής ισοδυναμίας
1. Οι τίτλοι σπουδών των αναγνωρισμένων εκπαιδευτικών ιδρυμάτων της αλλοδαπής αναγνωρίζονται ως ακαδημαϊκά ισοδύναμοι τίτλοι σπουδών της ημεδαπής, εφόσον το σύνολο των σπουδών έχει πραγματοποιηθεί εκτός ελληνικής επικράτειας ή μέρος αυτού έχει πραγματοποιηθεί εντός ελληνικής επικράτειας σε δημόσιο ίδρυμα ως ακολούθως:
α) ακαδημαϊκά ισοδύναμοι με τίτλο σπουδών πρώτου κύκλου ανώτατης εκπαίδευσης, εφόσον ο τίτλος σπουδών κατατάσσεται στο επίπεδο έξι (6) του Εθνικού και Ευρωπαϊκού Πλαισίου Προσόντων, σύμφωνα με το άρθρο 47 του ν. 4763/2020 (Α’ 254), περί της αρχιτεκτονικής δομής και των περιγραφικών δεικτών επιπέδων πλαισίου και αντιστοιχεί κατ’ ελάχιστον σε εκατόν ογδόντα (180) μονάδες του Ευρωπαϊκού Συστήματος Μεταφοράς και Σώρευσης Ακαδημαϊκών Μονάδων ή το ισοδύναμό τους στα συστήματα πιστωτικών μονάδων τρίτων χωρών,
β) ακαδημαϊκά ισοδύναμοι με τίτλο σπουδών δεύτερου κύκλου ανώτατης εκπαίδευσης, εφόσον ο τίτλος σπουδών κατατάσσεται στο επίπεδο επτά (7) του Εθνικού και Ευρωπαϊκού Πλαισίου Προσόντων, σύμφωνα με το άρθρο 47 του ν. 4763/2020, και αντιστοιχεί κατ’ ελάχιστον σε εξήντα (60) μονάδες του Ευρωπαϊκού Συστήματος Μεταφοράς και Σώρευσης Ακαδημαϊκών Μονάδων,
γ) ακαδημαϊκά ισοδύναμοι με τίτλο σπουδών τρίτου κύκλου, εφόσον ο τίτλος σπουδών κατατάσσεται στο επίπεδο οκτώ (8) του Εθνικού και Ευρωπαϊκού Πλαισίου Προσόντων, σύμφωνα με το άρθρο 47 του ν. 4763/2020.
2. Οι τίτλοι σπουδών αναγνωρισμένων εκπαιδευτικών ιδρυμάτων ανώτατης εκπαίδευσης της αλλοδαπής που δεν έχουν αντιστοιχηθεί και καταταχθεί στα επίπεδα έξι (6), επτά (7) ή οκτώ (8) του Εθνικού και Ευρωπαϊκού Πλαισίου Προσόντων, σύμφωνα με το άρθρο 47 του ν. 4763/2020, ή δεν είναι γνωστός ο αριθμός των μονάδων του Ευρωπαϊκού Συστήματος Μεταφοράς και Σώρευσης Ακαδημαϊκών Μονάδων, αναγνωρίζονται ως ακαδημαϊκά ισοδύναμοι της ημεδαπής, εφόσον τα προγράμματα αξιολογούνται ή πιστοποιούνται από αναγνωρισμένες αρχές πιστοποίησης προγραμμάτων ανώτατης εκπαίδευσης στη χώρα απονομής του τίτλου σπουδών, ως ακολούθως:
α) ακαδημαϊκά ισοδύναμοι με τίτλο σπουδών πρώτου κύκλου ανώτατης εκπαίδευσης της ημεδαπής, εφόσον αντιστοιχούν κατ’ ελάχιστον σε εκατόν ογδόντα (180) μονάδες του Ευρωπαϊκού Συστήματος Μεταφοράς και Σώρευσης Ακαδημαϊκών Μονάδων ή το ισοδύναμό τους στα συστήματα άλλων χωρών και οδηγούν σε δεύτερο κύκλο σπουδών στη χώρα απονομής,
β) ακαδημαϊκά ισοδύναμοι με τίτλο σπουδών δεύτερου κύκλου ανώτατης εκπαίδευσης της ημεδαπής, εφόσον αντιστοιχούν κατ’ ελάχιστον σε εξήντα (60) μονάδες του Ευρωπαϊκού Συστήματος Μεταφοράς και Σώρευσης Ακαδημαϊκών Μονάδων ή το ισοδύναμό τους στα συστήματα άλλων χωρών και οδηγούν σε τρίτο κύκλο σπουδών στη χώρα απονομής,
γ) ακαδημαϊκά ισοδύναμοι με τίτλο σπουδών τρίτου κύκλου ανώτατης εκπαίδευσης της ημεδαπής, εφόσον αναγνωρίζονται ως τέτοιοι στη χώρα απονομής και οδηγούν σε θέση καθηγητή Πανεπιστημίου ή θέση ερευνητή σε αναγνωρισμένο ερευνητικό κέντρο στη χώρα απονομής.
3. Η ακαδημαϊκή ισοδυναμία τίτλων σπουδών αναγνωρισμένων εκπαιδευτικών ιδρυμάτων ανώτατης εκπαίδευσης που δεν έχουν αντιστοιχηθεί και καταταχθεί στα επίπεδα έξι (6), επτά (7) ή οκτώ (8) του Εθνικού και Ευρωπαϊκού Πλαισίου Προσόντων, σύμφωνα με το άρθρο 47 του ν. 4763/2020, ή δεν είναι γνωστός ο αριθμός των μονάδων του Ευρωπαϊκού Συστήματος Μεταφοράς και Σώρευσης Ακαδημαϊκών Μονάδων ή το ισοδύναμό τους στα συστήματα πιστωτικών μονάδων τρίτων χωρών, και τα προγράμματα σπουδών δεν αξιολογούνται ή πιστοποιούνται από αναγνωρισμένες αρχές πιστοποίησης προγραμμάτων ανώτατης εκπαίδευσης στη χώρα απονομής του τίτλου σπουδών, αναγνωρίζεται ως ακολούθως:
α) η ακαδημαϊκή ισοδυναμία πρώτου κύκλου σπουδών, εφόσον ο τίτλος σπουδών αναγνωρίζεται ως τέτοιος στη χώρα απονομής, αποκτάται μετά από διάρκεια φοίτησης τουλάχιστον τριών (3) ετών και οδηγεί σε σπουδές δευτέρου ή τρίτου κύκλου στη χώρα απονομής,
β) η ακαδημαϊκή ισοδυναμία δεύτερου κύκλου σπουδών, εφόσον ο τίτλος σπουδών αναγνωρίζεται ως τέτοιος στη χώρα απονομής, αποκτάται μετά από διάρκεια φοίτησης τουλάχιστον ενός (1) έτους και είτε οδηγεί σε σπουδές τρίτου κύκλου στη χώρα απονομής είτε όχι,
γ) η ακαδημαϊκή ισοδυναμία τρίτου κύκλου σπουδών, εφόσον ο τίτλος σπουδών αναγνωρίζεται ως τέτοιος στη χώρα απονομής, αποκτάται μετά από διάρκεια φοίτησης τουλάχιστον δύο (2) ετών, εκτός αν στη χώρα απονομής προβλέπεται μεγαλύτερος ελάχιστος χρόνος εκπόνησης.
4. Ως σύνολο σπουδών της παρ. 1 νοούνται η διαδικασία διδασκαλίας και μάθησης και οι όροι αξιολόγησης, προαγωγής και αποφοίτησης.
Άρθρο 307
Κατάλογος αλλοδαπών ιδρυμάτων με συμφωνία δικαιόχρησης
Ο Διεπιστημονικός Οργανισμός Αναγνώρισης Τίτλων Ακαδημαϊκών και Πληροφόρησης (Δ.Ο.Α.Τ.Α.Π.) τηρεί και επικαιροποιεί κατάλογο των αλλοδαπών ιδρυμάτων που απονέμουν τίτλους σπουδών που οργανώνονται μέσω συμφωνίας δικαιόχρησης με ιδιωτικούς φορείς στην Ελλάδα. Για τη σύνταξη και επικαιροποίηση του καταλόγου συνεργάζεται με την αρμόδια υπηρεσία του Υπουργείου Παιδείας και Θρησκευμάτων και αντλεί σχετικά στοιχεία από το αρχείο του και με κάθε άλλο πρόσφορο μέσο.
Άρθρο 308
Αναγνώριση ακαδημαϊκών τίτλων σπουδών
1. Η αναγνώριση ακαδημαϊκών τίτλων σπουδών συνίσταται στην έκδοση απόφασης αναγνώρισης ακαδημαϊκής ισοδυναμίας τίτλων σπουδών ανώτατης εκπαίδευσης: α) τουλάχιστον τριετούς διάρκειας σπουδών και φοίτησης, όταν πρόκειται για πτυχίο πρώτου κύκλου σπουδών, β) τουλάχιστον μονοετούς διάρκειας σπουδών και φοίτησης, όταν πρόκειται για μεταπτυχιακό δίπλωμα ειδίκευσης και γ) τουλάχιστον διετούς διάρκειας σπουδών και φοίτησης, όταν πρόκειται για διδακτορικό κύκλο σπουδών.
Αναγνώριση ακαδημαϊκών τίτλων σπουδών, σύμφωνα με το παρόν, είναι δυνατή υπό την προϋπόθεση ότι το σύνολο των σπουδών πραγματοποιείται εκτός της ελληνικής επικράτειας, εκτός αν οι σπουδές που έγιναν στην ελληνική επικράτεια έγιναν σε δημόσιο Ανώτατο Εκπαιδευτικό Ίδρυμα (Α.Ε.Ι.).
Άρθρο 309
Αιτήσεις και αποφάσεις αναγνώρισης
1. Αρμόδια αρχή για να δέχεται τις αιτήσεις των ενδιαφερομένων είναι ο Δ.Ο.Α.Τ.Α.Π. Οι αιτήσεις των ενδιαφερομένων συνοδεύονται από παράβολο υπέρ του Δ.Ο.Α.Τ.Α.Π. Αρμόδια αρχή για να χορηγεί ή να δέχεται τα προβλεπόμενα στο παρόν έγγραφα, καθώς και να παρέχει τις αναγκαίες πληροφορίες, ορίζεται ο Δ.Ο.Α.Τ.Α.Π.
2. Αρμόδιο όργανο για να εκδίδει τις αποφάσεις αναγνώρισης ακαδημαϊκών τίτλων σπουδών των άλλων κρατών μελών της Ευρωπαϊκής Ένωσης ή τρίτων χωρών σπουδών είναι ο Πρόεδρος του Δ.Ο.Α.Τ.Α.Π.
3. Εφόσον πληρούνται οι νόμιμες προϋποθέσεις, η απόφαση αναγνώρισης του Προέδρου εκδίδεται εντός προθεσμίας τριών (3) μηνών από την υποβολή ή την περιέλευση της αίτησης και των σχετικών δικαιολογητικών. Εφόσον απαιτείται πρακτική άσκηση ή γραπτή δοκιμασία, εκδίδεται εντός της ίδιας προθεσμίας απόφαση της αρμόδιας αρχής, που ορίζει τα σχετικά με την πρακτική άσκηση ή τη γραπτή δοκιμασία. Μετά την ολοκλήρωση της γραπτής δοκιμασίας ή της πρακτικής άσκησης, η απόφαση αναγνώρισης εκδίδεται από την αρμόδια αρχή εντός προθεσμίας τριάντα (30) ημερών από τη γνωστοποίηση σε αυτή των αποτελεσμάτων της γραπτής δοκιμασίας ή της πρακτικής άσκησης σε αυτήν.
Άρθρο 310
Διαδικασία ακαδημαϊκής ισοδυναμίας τίτλων ανώτατης εκπαίδευσης
1. Η αναγνώριση της ακαδημαϊκής ισοδυναμίας τίτλων ανώτατης εκπαίδευσης γίνεται με ειδικώς αιτιολογημένη απόφαση του Προέδρου του Δ.Ο.Α.Τ.Α.Π., κατόπιν της διαδικασίας του παρόντος.
2. Η αίτηση αναγνώρισης ακαδημαϊκής ισοδυναμίας τίτλων ανώτατης εκπαίδευσης, καθώς και η ανάρτηση όλων των σχετικών δικαιολογητικών που καθορίζονται από το Δ.Σ. του Δ.Ο.Α.Τ.Α.Π. και περιλαμβάνουν, κατ’ ελάχιστον, (α) πιστοποιητικό ταυτοποίησης, (β) τον τίτλο σπουδών, (γ) επίσημο πιστοποιητικό μαθημάτων (official transcript) με αναλυτική βαθμολογία όλων των ετών φοίτησης και (δ) παράρτημα διπλώματος (diploma supplement), εφόσον υπάρχει, υποβάλλεται αποκλειστικά μέσω ηλεκτρονικής πλατφόρμας. Το Δ.Σ. του Δ.Ο.Α.Τ.Α.Π., εντός ενός (1) μηνός από την υποβολή της αίτησης, ενημερώνει τον αιτούντα για την πληρότητά της ή τα ελλείποντα έγγραφα. Πέραν των απαιτούμενων δικαιολογητικών, το Δ.Σ. του Δ.Ο.Α.Τ.Α.Π. δύναται να ζητά πρόσθετα στοιχεία και να καλεί τον ενδιαφερόμενο για συμπληρωματικές επεξηγήσεις. Η αίτηση συνοδεύεται από παράβολο υπέρ του Δ.Ο.Α.Τ.Α.Π., το ύψος του οποίου καθορίζεται και μπορεί να αναπροσαρμόζεται με κοινή απόφαση των Υπουργών Οικονομικών και Παιδείας και Θρησκευμάτων.
3. Αν υπάρχει προηγούμενο αναγνώρισης ή μη αναγνώρισης όμοιων τίτλων, ο φάκελος εισάγεται στον Πρόεδρο, ο οποίος είναι αρμόδιος να εκδώσει τη σχετική απόφαση αναγνώρισης ή μη αναγνώρισης.
4. Για τα προγράμματα σπουδών πρώτου κύκλου, αν δεν υπάρχει προηγούμενο αναγνώρισης ή μη αναγνώρισης όμοιων τίτλων για την κρίση της ύπαρξης ουσιωδών διαφορών, ο Πρόεδρος δύναται να αναθέτει τον φάκελο του κάθε αιτούντος, σε έναν (1) αξιολογητή του ίδιου ή συναφούς κλάδου από τον κατάλογο του Εθνικού Μητρώου Αξιολογητών, ο οποίος οφείλει, εντός προθεσμίας δεκαπέντε (15) ημερών, να υποβάλει στον Πρόεδρο γραπτή εισήγηση για την ακαδημαϊκή αναγνώριση του τίτλου ή την υποβολή του αιτούντα σε συγκεκριμένα αντισταθμιστικά μέτρα. Αν παρέλθει άπρακτη η προθεσμία των δεκαπέντε (15) ημερών, η αίτηση ανατίθεται σε άλλον αξιολογητή, του ίδιου ή συναφούς κλάδου, από τον κατάλογο του Εθνικού Μητρώου, ο οποίος οφείλει, εντός προθεσμίας δεκαπέντε (15) ημερών, να υποβάλει στον Πρόεδρο γραπτή εισήγηση. Αν κατά τη διαδικασία του πρώτου και δεύτερου εδαφίου υποβληθεί μία (1) τουλάχιστον εισήγηση και τηρούνται οι λοιποί όροι και προϋποθέσεις, ο Πρόεδρος εκδίδει απόφαση για την ακαδημαϊκή αναγνώριση του τίτλου ή την υποβολή του αιτούντα σε συγκεκριμένα αντισταθμιστικά μέτρα. Αν κατά τη διαδικασία του πρώτου και του δεύτερου εδαφίου δεν υποβληθεί, σύμφωνα με την ανωτέρω διαδικασία, μία (1) εισήγηση στον Πρόεδρο, ο Προϊστάμενος της Διεύθυνσης Ακαδημαϊκής Αναγνώρισης υποβάλλει στο Δ.Σ. γραπτή εισήγηση και το Δ.Σ. εκδίδει απόφαση για την ακαδημαϊκή αναγνώριση του τίτλου ή την υποβολή του αιτούντα σε συγκεκριμένα αντισταθμιστικά μέτρα. Ο Πρόεδρος δύναται κατ’ εξαίρεση να ζητά τη γνώμη του Δ.Σ. Η τελική πράξη υπογράφεται από τον Πρόεδρο. Αν διαπιστωθεί ότι δεν υπάρχει συγκρίσιμο πτυχίο της ημεδαπής για να εξεταστούν ουσιώδεις διαφορές και να χρεωθούν αντισταθμιστικά μέτρα, δύναται να εκδοθεί βεβαίωση ότι ο υπό εκτίμηση τίτλος είναι πτυχίο πρώτου κύκλου, με την προϋπόθεση ότι τόσο το ίδρυμα όσο και ο τύπος του τίτλου περιλαμβάνονται στα Μητρώα του παρόντος.
5. Για τους τίτλους σπουδών δεύτερου και τρίτου κύκλου, ο φάκελος εισάγεται στον Προϊστάμενο της Διεύθυνσης Ακαδημαϊκής Ισοδυναμίας, ο οποίος εισηγείται στον Πρόεδρο την αναγνώριση ή μη του τίτλου με βάση τα Μητρώα του άρθρου 304. Ο Πρόεδρος δύναται κατ’ εξαίρεση να ζητά τη γνώμη του Δ.Σ.
Κρίνεται αυτοτελώς χωρίς την κατοχή προπτυχιακού τίτλου Α.Ε.Ι. της ημεδαπής ή αναγνωρισμένου από το Δ.Ο.Α.Τ.Α.Π. της αλλοδαπής:
α. Μεταπτυχιακός τίτλος μουσικών, θεατρικών, σπουδών χορού και κινηματογράφου Α.Ε.Ι. της αλλοδαπής του Εθνικού Μητρώου Ιδρυμάτων, ο οποίος απονεμήθηκε μετά από εισαγωγή και φοίτηση, σύμφωνα με τον κανονισμό μεταπτυχιακού προγράμματος του εν λόγω Α.Ε.Ι., εφόσον:
αα) κατά τον χρόνο εισαγωγής στο μεταπτυχιακό πρόγραμμα δεν είχε ακόμα απονεμηθεί πτυχίο αντίστοιχης ειδίκευσης από ελληνικό Α.Ε.Ι. και
αβ) οι σπουδές έχουν πραγματοποιηθεί στη χώρα απονομής του τίτλου.
β. Διδακτορικό δίπλωμα μουσικών, θεατρικών, σπουδών χορού και κινηματογράφου Α.Ε.Ι. της αλλοδαπής του Εθνικού Μητρώου Ιδρυμάτων, εφόσον υπάρχει αναγνωρισμένος μεταπτυχιακός τίτλος, σύμφωνα με την περ. α’.
6. Σε περίπτωση αμφιβολιών σχετικά με τον τίτλο και το περιεχόμενο των σπουδών, ο Δ.Ο.Α.Τ.Α.Π. επαληθεύει με το σημείο επαφής ή με τον αρμόδιο φορέα στο κράτος μέλος καταγωγής του τίτλου:
α) κατά πόσον η εκπαίδευση στο ίδρυμα που παρέσχε την εκπαίδευση έχει πιστοποιηθεί επισήμως από το εκπαιδευτικό ίδρυμα που βρίσκεται στο κράτος καταγωγής του τίτλου,
β) κατά πόσον οι τίτλοι εκπαίδευσης που έχουν εκδοθεί είναι οι ίδιοι με εκείνους που θα είχαν χορηγηθεί αν η εκπαίδευση είχε πραγματοποιηθεί εξ ολοκλήρου στο κράτος καταγωγής του τίτλου και
γ) εφόσον πρόκειται για ρυθμιζόμενο επάγγελμα στην ημεδαπή, κατά πόσον οι τίτλοι εκπαίδευσης οδηγούν στα ίδια επαγγελματικά δικαιώματα στη χώρα απονομής.
7. Σε περίπτωση αμφιβολιών, ο Δ.Ο.Α.Τ.Α.Π. ζητεί από τις αρμόδιες αρχές του κράτους απονομής επιβεβαίωση του γνησίου των υποβαλλόμενων εγγράφων και των τίτλων εκπαίδευσης που χορηγούνται σε αυτό το κράτος.
8. Ο Πρόεδρος του Δ.Ο.Α.Τ.Α.Π. εκδίδει αιτιολογημένη απόφαση σχετικά με την αναγνώριση ή μη του τίτλου ή με την επιβολή αντισταθμιστικών μέτρων στον αιτούντα, εντός μηνός από την υποβολή των εισηγήσεων και πάντως εντός τριών (3) μηνών από την υποβολή της αίτησης και του πλήρους φακέλου. Εφόσον επιβάλλονται αντισταθμιστικά μέτρα, ο Πρόεδρος εκδίδει απόφαση αναγνώρισης ακαδημαϊκής ισοδυναμίας τίτλου, αν τα επιβληθέντα μέτρα ολοκληρώθηκαν επιτυχώς από τον αιτούντα, εντός προθεσμίας ενός (1) μηνός από την υποβολή στον Δ.Ο.Α.Τ.Α.Π. των σχετικών αποδεικτικών επιτυχούς ολοκλήρωσης.
9. Η διαδικασία εξέτασης αίτησης ακαδημαϊκής αναγνώρισης ισοδυναμίας τίτλου ανώτατης εκπαίδευσης ολοκληρώνεται το συντομότερο δυνατόν και οπωσδήποτε εντός τριών (3) μηνών από τη συμπλήρωση του φακέλου του αιτούντος με όλα τα απαραίτητα δικαιολογητικά.
10. Ο ενδιαφερόμενος δύναται να ασκήσει άπαξ αίτηση επανεξέτασης ενώπιον του Δ.Ο.Α.Τ.Α.Π. και να ζητήσει την ακύρωση ή την τροποποίηση της απόφασης ή της παράλειψης έκδοσης της απόφασης της παρ. 1 εντός αποκλειστικής προθεσμίας εξήντα (60) ημερών από την κοινοποίησή της. Η προσφυγή συνοδεύεται από παράβολο υπέρ του Δ.Ο.Α.Τ.Α.Π., το ύψος του οποίου καθορίζεται και μπορεί να αναπροσαρμόζεται με κοινή απόφαση των Υπουργών Οικονομικών και Παιδείας και Θρησκευμάτων. Ο Δ.Ο.Α.Τ.Α.Π. γνωστοποιεί στον προσφεύγοντα την απόφασή του το αργότερο μέσα σε τρεις (3) μήνες.
11. Η απόφαση επί της αίτησης επανεξέτασης της παρ. 10 ή η μη έκδοσή της, δύναται να προσβληθεί με ένδικα μέσα ενώπιον των αρμόδιων δικαστηρίων.
Άρθρο 311
Αντισταθμιστικά μέτρα
1. Ο Πρόεδρος του Δ.Ο.Α.Τ.Α.Π., κατά τη διαδικασία αναγνώρισης ακαδημαϊκών τίτλων σπουδών πρώτου κύκλου, πλην τίτλων Ιατρικής και Οδοντιατρικής που αποκτήθηκαν στην αλλοδαπή, κατόπιν εξέτασης του φακέλου και της αίτησης του ενδιαφερόμενου, μπορεί να εκδώσει αιτιολογημένη απόφαση για αντισταθμιστικά μέτρα που περιλαμβάνουν γραπτή δοκιμασία ή πρακτική άσκηση ή εκπόνηση διπλωματικής εργασίας ή συνδυασμό αυτών, σύμφωνα με τις επόμενες παραγράφους.
2. Ο Πρόεδρος του Δ.Ο.Α.Τ.Α.Π., κατόπιν εξέτασης του φακέλου και της αίτησης, μπορεί να εκδώσει απόφαση για αντισταθμιστικά μέτρα, εφόσον από την εξέταση της αίτησης και του φακέλου προκύπτουν ουσιώδεις διαφορές μεταξύ του προγράμματος σπουδών που παρακολούθησε ο αιτών και του προγράμματος σπουδών συγκρίσιμου τίτλου σπουδών Ανώτατου Εκπαιδευτικού Ιδρύματος (Α.Ε.Ι.) της ημεδαπής.
3. Η γραπτή δοκιμασία ακαδημαϊκής ισοδυναμίας σε επιστημονικά αντικείμενα - μαθήματα που καθορίζει το Δ.Σ. του Δ.Ο.Α.Τ.Α.Π. λαμβάνει χώρα σε κάθε εξεταστική περίοδο, που ορίζεται για το συγκεκριμένο μάθημα - επιστημονικό αντικείμενο σε Τμήμα Α.Ε.Ι. της ημεδαπής. Ο ενδιαφερόμενος έχει δικαίωμα να επιλέξει το Τμήμα Α.Ε.Ι. της ημεδαπής όπου επιθυμεί να εξεταστεί και υποβάλλει σχετική αίτηση στη Γραμματεία του Τμήματος. Η αίτηση συνοδεύεται από την απόφαση του Δ.Σ. του Δ.Ο.Α.Τ.Α.Π. για την επιβολή αντισταθμιστικών μέτρων. Ο Πρόεδρος του Τμήματος ή ο Κοσμήτορας στην περίπτωση των μονοτμηματικών Σχολών εκδίδει υποχρεωτικά ειδική άδεια συμμετοχής στις εξετάσεις, οι οποίες μπορεί να είναι γραπτές ή/και προφορικές, ανάλογα με το πρόγραμμα σπουδών του τμήματος ή της σχολής των συγκεκριμένων αντικειμένων. Παράλειψη της υποχρέωσής του αυτής συνιστά παράβαση καθήκοντος. Αν το γνωστικό αντικείμενο - μάθημα περιλαμβάνει υποχρεωτική εργαστηριακή παρακολούθηση, με την άδεια του τέταρτου εδαφίου δίνεται και η δυνατότητα της παρακολούθησης στον ενδιαφερόμενο. Μετά την εξέταση, η Γραμματεία του Τμήματος εκδίδει βεβαίωση αποτελέσματος, με ένδειξη «επιτυχώς» ή μη και με βαθμολόγηση, την οποία ο ενδιαφερόμενος υποβάλλει στον Δ.Ο.Α.Τ.Α.Π., προκειμένου να διαπιστωθεί ότι πληρούνται οι όροι για την αναγνώριση που αποφασίστηκαν με την προηγούμενη απόφαση του Δ.Σ. του Δ.Ο.Α.Τ.Α.Π.
4. Για λόγους εφαρμογής του παρόντος, νοούνται ως «τομείς γνώσεων ουσιωδώς διαφορετικοί» οι τομείς των οποίων η γνώση, οι αποκτηθείσες δεξιότητες και ικανότητες είναι απαραίτητες για ακαδημαϊκή αναγνώριση και ως προς τους οποίους η εκπαίδευση που έχει λάβει ο αιτών παρουσιάζει σημαντικές αποκλίσεις όσον αφορά το περιεχόμενο σε σχέση με την εκπαίδευση που απαιτείται στην Ελλάδα.
5. Η πρακτική άσκηση για την αναγνώριση ακαδημαϊκής ισοδυναμίας τίτλων διενεργείται από την οικεία επαγγελματική οργάνωση, εφόσον αυτή είναι οργανωμένη ως Νομικό Πρόσωπο Δημοσίου Δικαίου ή από δημόσια αρχή ή από Α.Ε.Ι., άλλως ο φορέας αυτής ορίζεται με απόφαση του Δ.Σ. του Δ.Ο.Α.Τ.Α.Π. Η πρακτική άσκηση διενεργείται με τους ίδιους όρους και προϋποθέσεις που διενεργείται για τους φοιτητές των ημεδαπών Α.Ε.Ι.
6. Αν ο ενδιαφερόμενος αιτείται την αναγνώριση της ισοδυναμίας του τίτλου πρώτου κύκλου σπουδών, που απέκτησε στην αλλοδαπή, με ενιαίο και αδιάσπαστο τίτλο πρώτου κύκλου σπουδών μεταπτυχιακού επιπέδου (integrated master) της ημεδαπής, μπορεί να συνεκτιμάται και τυχόν μεταπτυχιακός τίτλος που κατέχει ο ενδιαφερόμενος ή και να υποβάλλεται ο ενδιαφερόμενος σε εκπόνηση διπλωματικής εργασίας ως αντισταθμιστικό μέτρο. Αν ο μεταπτυχιακός τίτλος συνεκτιμηθεί, δεν αναγνωρίζεται αυτοτελώς.
7. Η απόφαση επιβολής αντισταθμιστικών μέτρων συνοδεύεται από επαρκή αιτιολόγηση. Ειδικότερα, στον αιτούντα πρέπει να γνωστοποιούνται οι ουσιαστικές διαφορές που αναφέρονται στην παρ. 4 και οι λόγοι για τους οποίους οι εν λόγω διαφορές δεν μπορούν να αντισταθμιστούν από γνώσεις, δεξιότητες και ικανότητες που αποκτήθηκαν στο πλαίσιο των σπουδών του.
8. Τα Α.Ε.Ι. υποχρεούνται να δέχονται, μέσα στις δύο (2) επόμενες εξεταστικές περιόδους από την υποβολή στο ίδρυμα της σχετικής αίτησης του ενδιαφερομένου, υποψηφίους που παραπέμπονται από τον Δ.Ο.Α.Τ.Α.Π. για εξέταση σε συμπληρωματικά μαθήματα ή σε πρακτική άσκηση σε αριθμό τουλάχιστον ίσο με το δέκα τοις εκατό (10%) των εισακτέων στα αντίστοιχα Τμήματα κατά το συγκεκριμένο ακαδημαϊκό έτος. Παράλειψη της υποχρέωσής τους αυτής συνιστά παράβαση καθήκοντος του οργάνου που είναι αρμόδιο για την αποδοχή της αίτησης εξέτασης.
Άρθρο 312
Ακαδημαϊκή αναγνώριση τίτλων σπουδών Ιατρικής και Οδοντιατρικής εκτός των χωρών της Ευρωπαϊκής Ένωσης
1. Η αναγνώριση ακαδημαϊκών τίτλων σπουδών Ιατρικής και Οδοντιατρικής που χορηγούνται από αναγνωρισμένα πανεπιστήμια του εξωτερικού, εκτός των χωρών της Ευρωπαϊκής Ένωσης, διενεργείται ύστερα από εξετάσεις σε μαθήματα, όπως ορίζεται στις παρ. 3 και 4. Εξαιρέσεις από τη διαδικασία αυτή και υπαγωγή στον κανόνα του άρθρου 300 επιτρέπονται με ειδικά αιτιολογημένες αποφάσεις του Δ.Σ. του Δ.Ο.Α.Τ.Α.Π., εφόσον πρόκειται για πτυχιούχους Ανώτατων Εκπαιδευτικών Ιδρυμάτων διεθνούς κύρους με βάση ακαδημαϊκά κριτήρια. Οι σχετικές αποφάσεις του Δ.Σ. αναρτώνται στην επίσημη ιστοσελίδα του Δ.Ο.Α.Τ.Α.Π.
Επίσης, εξαιρούνται από τη διαδικασία της αναγνώρισης οι τίτλοι σπουδών αναγνωρισμένων πανεπιστημίων, που ελήφθησαν από χώρες του εξωτερικού μετά την ένταξή τους στην Ευρωπαϊκή Ένωση.
2. Οι εξετάσεις είναι γραπτές και διενεργούνται δύο (2) φορές κάθε έτος σε εξεταστικά κέντρα που ορίζονται με αποφάσεις του Δ.Σ. του Δ.Ο.Α.Τ.Α.Π.
3. Οι εξετάσεις διεξάγονται με σύστημα που διασφαλίζει το αδιάβλητο. Οι εξετάσεις μπορεί να γίνονται και με τη μέθοδο των ερωτήσεων πολλαπλών επιλογών, γραπτά ή ηλεκτρονικά, η δε βαθμολογία των δοκιμίων των εξεταζομένων μπορεί να γίνεται και με ηλεκτρονικό τρόπο.
4. Με απόφαση του Υπουργού Παιδείας και Θρησκευμάτων, η οποία εκδίδεται μετά από πρόταση του Δ.Σ. του Δ.Ο.Α.Τ.Α.Π., σε συνεργασία με πανεπιστημιακά ή τεχνολογικά ιδρύματα της ανώτατης εκπαίδευσης ή άλλα ερευνητικά ή επιστημονικά ιδρύματα ή άλλους δημόσιους φορείς ή αναγνωρισμένους επιστήμονες ή ερευνητές, ορίζονται το σύστημα, η διαδικασία, τα εξεταζόμενα μαθήματα, ο τρόπος εξέτασης και βαθμολόγησης, η εξεταζόμενη ύλη και κάθε ειδικότερο θέμα σχετικά με τις εξετάσεις αυτές και τη διαδικασία εφαρμογής του παρόντος. Με όμοια απόφαση, μπορεί το σύστημα εξετάσεων της παρ. 1 να επεκτείνεται και σε άλλες Σχολές και Τμήματα και να ορίζονται οι λεπτομέρειες για την προσαρμογή του στις ιδιαιτερότητες της συγκεκριμένης Σχολής ή Τμήματος. Με όμοια απόφαση, μπορεί να συνιστώνται και να συγκροτούνται επιτροπές επεξεργασίας θεμάτων για τη δημιουργία τράπεζας ερωτήσεων για τα εξεταζόμενα μαθήματα. Με κοινή απόφαση των Υπουργών Οικονομικών και Παιδείας και Θρησκευμάτων και με την επιφύλαξη της παρ. 4 του άρθρου 34 του ν. 2768/1999 (Α’ 273) καθορίζονται οι κάθε είδους αμοιβές ή αποζημιώσεις όσων συμμετέχουν με οποιαδήποτε ιδιότητα στη διαδικασία διεξαγωγής των εξετάσεων του παρόντος, καθώς και όσων συμμετέχουν στην κατάρτιση τράπεζας θεμάτων για τις εξετάσεις αυτές, καθώς και το ύψος του παραβόλου για τη συμμετοχή στις εξετάσεις.
Άρθρο 313
Αίτηση επανεξέτασης
1. Οι αιτήσεις επανεξέτασης των αποφάσεων αναγνώρισης ή μη τίτλων σπουδών πρώτου κύκλου σπουδών του Δ.Ο.Α.Τ.Α.Π., ασκούνται εντός εξήντα (60) ημερών από την κοινοποίηση της πράξης στον ενδιαφερόμενο και εξετάζονται από την τριμελή Ειδική Επιτροπή Επανεξέτασης, η οποία αποτελείται από τρεις (3) αξιολογητές του ίδιου ή συναφούς κλάδου από το Μητρώο Αξιολογητών του άρθρου 303 με τους αναπληρωτές τους που ορίζονται από τον Πρόεδρο του Διοικητικού Συμβουλίου (Δ.Σ.) του Δ.Ο.Α.Τ.Α.Π. Η Ειδική Επιτροπή εξετάζει το θέμα και εισηγείται σχετικά εντός τριάντα (30) ημερών στο Δ.Σ. του Δ.Ο.Α.Τ.Α.Π. Στις ειδικές επιτροπές επανεξέτασης δεν συμμετέχουν αξιολογητές που εξέτασαν αρχικά το συγκεκριμένο θέμα. Το Δ.Σ. αποφαίνεται το ταχύτερο και πάντως εντός τριών (3) μηνών και πληροφορεί σχετικά τον ενδιαφερόμενο.
2. Οι αιτήσεις επανεξέτασης των αποφάσεων αναγνώρισης ή μη τίτλων σπουδών δεύτερου και τρίτου κύκλου σπουδών του Δ.Ο.Α.Τ.Α.Π. ασκούνται εντός εξήντα (60) ημερών από την κοινοποίησή της πράξης στον ενδιαφερόμενο και εξετάζονται από την τριμελή Ειδική Επιτροπή Επανεξέτασης, η οποία αποτελείται από τον Πρόεδρο του Δ.Σ. του Δ.Ο.Α.Τ.Α.Π. και δύο (2) μέλη από το Μητρώο Αξιολογητών του άρθρου 303 με τους αναπληρωτές τους που ορίζονται από τον Πρόεδρο Δ.Σ. του Δ.Ο.Α.Τ.Α.Π. Η Ειδική Επιτροπή εξετάζει το θέμα και εισηγείται εντός τριάντα (30) ημερών σχετικά στο Δ.Σ. του Δ.Ο.Α.Τ.Α.Π. Το Δ.Σ. αποφαίνεται το ταχύτερο και πάντως εντός τριών (3) μηνών και πληροφορεί σχετικά τον ενδιαφερόμενο.
Άρθρο 314
Διακρατικές συμφωνίες ακαδημαϊκής αναγνώρισης
Τα αναγνωρισμένα ιδρύματα ανώτατης εκπαίδευσης της αλλοδαπής και οι ακαδημαϊκά ισοδύναμοι τίτλοι σπουδών με τους τίτλους σπουδών της ημεδαπής που απονέμουν δύναται να καθορίζονται και με διακρατικές συμφωνίες.
ΚΕΦΑΛΑΙΟ Γ’
ΟΡΓΑΝΩΤΙΚΕΣ ΔΙΑΤΑΞΕΙΣ
Άρθρο 315
Διάρθρωση διοικητικών υπηρεσιών
1. Στον Δ.Ο.Α.Τ.Α.Π. ιδρύονται μία (1) Γενική Διεύθυνση, τρεις (3) Διευθύνσεις, ένα (1) Αυτοτελές Τμήμα και Μονάδα Εσωτερικού Ελέγχου ως εξής:
α) Διεύθυνση Ακαδημαϊκής Αναγνώρισης.
β) Διεύθυνση Ενημέρωσης.
γ) Διεύθυνση Διοικητικής Υποστήριξης.
δ) Αυτοτελές Τμήμα Ψηφιακών Εφαρμογών.
ε) Μονάδα Εσωτερικού Ελέγχου.
Οι Διευθύνσεις των περ. α) έως γ) υπάγονται στον Γενικό Διευθυντή και το Αυτοτελές Τμήμα Ψηφιακών Εφαρμογών και η Μονάδα Εσωτερικού Ελέγχου υπάγονται στον Πρόεδρο.
2. Η Διεύθυνση Ακαδημαϊκής Αναγνώρισης περιλαμβάνει: α) το Τμήμα Ακαδημαϊκών Μητρώων και β) το Τμήμα Ακαδημαϊκής Ισοδυναμίας Τίτλων.
Η Διεύθυνση Ενημέρωσης περιλαμβάνει: α) το Τμήμα Διασύνδεσης με Α.Ε.Ι., β) το Τμήμα Διεθνούς Νομοθεσίας και Διεθνών Σχέσεων και γ) το Τμήμα Ενημέρωσης και Εξυπηρέτησης Πολιτών και Φορέων.
Η Διεύθυνση Διοικητικής Υποστήριξης περιλαμβάνει: α) το Τμήμα Ανθρώπινου Δυναμικού και β) το Τμήμα Οικονομικής Διαχείρισης, Προϋπολογισμού, Προμηθειών και Δαπανών.
3. Στον Δ.Ο.Α.Τ.Α.Π. συνιστάται αυτοτελές Δικαστικό Γραφείο του Νομικού Συμβουλίου του Κράτους. Το Δικαστικό Γραφείο του Δ.Ο.Α.Τ.Α.Π. έχει τις αρμοδιότητες και λειτουργεί σύμφωνα με τα οριζόμενα στον Οργανισμό του Νομικού Συμβουλίου του Κράτους (ν. 4831/2021, Α’ 170).
Με απόφαση του Δ.Σ. του Δ.Ο.Α.Τ.Α.Π. μπορεί να ανατίθεται σε δικηγόρους ο χειρισμός συγκεκριμένων δικαστικών υποθέσεων του Δ.Ο.Α.Τ.Α.Π.
4. Το Κεντρικό Υπηρεσιακό Συμβούλιο Διοικητικού Προσωπικού (Κ.Υ.Σ.ΔΙ.Π.) του Υπουργείου Παιδείας και Θρησκευμάτων είναι και υπηρεσιακό συμβούλιο των υπαλλήλων του Δ.Ο.Α.Τ.Α.Π.
5. Με τη διαδικασία του ν. 4440/2016 (Α’ 224) σε θέσεις διοικητικού προσωπικού του Δ.Ο.Α.Τ.Α.Π. δύνανται να αποσπώνται υπάλληλοι του Δημοσίου, των Οργανισμών Τοπικής Αυτοδιοίκησης και άλλων Νομικών Προσώπων Δημοσίου Δικαίου.
6. Για την κάλυψη των λειτουργικών αναγκών των διοικητικών υπηρεσιών του Δ.Ο.Α.Τ.Α.Π. μπορεί να αποσπώνται εκπαιδευτικοί της πρωτοβάθμιας και της δευτεροβάθμιας εκπαίδευσης. Η διάρκεια της απόσπασης είναι πέντε (5) σχολικά έτη και μπορεί να παρατείνεται με απόφαση του αρμοδίου οργάνου του Υπουργείου Παιδείας και Θρησκευμάτων, που εκδίδεται σύμφωνα με την παρ. 6 του άρθρου 6 του ν. 2740/1999 (Α’ 186). Με όμοια απόφαση μπορεί να διακόπτεται η απόσπαση των εκπαιδευτικών πριν από τη λήξη της. Με τη διακοπή ή τη λήξη της διάρκειας της απόσπασης, οι αποσπασθέντες εκπαιδευτικοί επιστρέφουν στις οργανικές τους θέσεις. Ο φορέας μισθοδοσίας των αποσπασμένων εκπαιδευτικών είναι ο φορέας της οργανικής τους θέσης.
7. Για τις ανάγκες του Δ.Ο.Α.Τ.Α.Π. συνιστώνται πέντε (5) θέσεις κατηγορίας Πανεπιστημιακής Εκπαίδευσης (ΠΕ) ή Τεχνολογικής Εκπαίδευσης (ΤΕ).
Άρθρο 316
Αξιολόγηση
Το έργο του Δ.Ο.Α.Τ.Α.Π. αξιολογείται ανά τετραετία από πενταμελή Επιτροπή Ανεξάρτητων Εμπειρογνωμόνων. Η επιτροπή συνιστάται και τα μέλη της καθορίζονται κάθε φορά με απόφαση του Υπουργού Παιδείας και Θρησκευμάτων. Με την ίδια απόφαση ρυθμίζονται και οι λοιπές λεπτομέρειες της σύστασης και λειτουργίας της Επιτροπής αυτής. Τα μέλη της Επιτροπής επιλέγονται από κατάλογο καθηγητών πανεπιστημίων και εκπροσώπων επαγγελματικών φορέων, που προτείνονται από τα Ανώτατα Εκπαιδευτικά Ιδρύματα (Α.Ε.Ι.) και την Κεντρική Ένωση Επιμελητηρίων αντίστοιχα. Η αποζημίωση των μελών της Επιτροπής Ανεξάρτητων Εμπειρογνωμόνων καθορίζεται με κοινή απόφαση των Υπουργών Παιδείας και Θρησκευμάτων και Οικονομικών.
ΜΕΡΟΣ Γ’
ΕΚΚΛΗΣΙΑΣΤΙΚΕΣ ΕΠΑΡΧΙΕΣ ΤΟΥ ΟΙΚΟΥΜΕΝΙΚΟΥ ΠΑΤΡΙΑΡΧΕΙΟΥ ΣΤΗ ΔΩΔΕΚΑΝΗΣΟ ΚΑΙ ΑΛΛΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΕΚΚΛΗΣΙΑΣΤΙΚΕΣ ΕΠΑΡΧΙΕΣ ΤΟΥ ΟΙΚΟΥΜΕΝΙΚΟΥ ΠΑΤΡΙΑΡΧΕΙΟΥ ΣΤΗ ΔΩΔΕΚΑΝΗΣΟ
Άρθρο 317
Εκκλησιαστικό καθεστώς των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου
1. Οι Ιερές Μητροπόλεις της Δωδεκανήσου και η Πατριαρχική Εξαρχία Πάτμου τελούν υπό την άμεση, κανονική, εκκλησιαστική και πνευματική δικαιοδοσία του Οικουμενικού Πατριαρχείου.
2. Το εκκλησιαστικό καθεστώς των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου υφίσταται εντός των γεωγραφικών ορίων της Δωδεκανήσου, όπως αυτά καθορίζονται στον ν. 518/1948 (Α’ 7).
3. Οι Μητροπολίτες των Ιερών Μητροπόλεων της Δωδεκανήσου μετέχουν στην Αγία και Ιερά Σύνοδο του Οικουμενικού Πατριαρχείου, σύμφωνα με τα κανονικώς και εκκλησιαστικώς ισχύοντα και μνημονεύουν το όνομα του Οικουμενικού Πατριάρχη.
4. Εντός των ορίων των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου επιτρέπεται η τέλεση της Θείας Λειτουργίας και οποιασδήποτε θρησκευτικής τελετής ή ιεροπραξίας από Κληρικούς της Ανατολικής Ορθόδοξης Εκκλησίας του Χριστού που δεν ανήκουν στις Ιερές Μητροπόλεις της Δωδεκανήσου ή στην Πατριαρχική Εξαρχία της Πάτμου, μόνο κατόπιν άδειας του οικείου Μητροπολίτη ή του Πατριαρχικού Εξάρχου Πάτμου αντίστοιχα. Σε διαφορετική περίπτωση ειδικά οι ιεροπραξίες του γάμου και της βάπτισης είναι ανυπόστατες και δεν εγγράφονται στα Ληξιαρχεία.
5. Όλοι οι Χριστιανοί Ορθόδοξοι που κατοικούν στη Δωδεκάνησο είναι μέλη των αντίστοιχων Ιερών Μητροπόλεων της Δωδεκανήσου ή της Πατριαρχικής Εξαρχίας Πάτμου.
Άρθρο 318
Νομική προσωπικότητα των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου
1. Οι Ιερές Μητροπόλεις της Δωδεκανήσου και η Πατριαρχική Εξαρχία Πάτμου κατά τις νομικές τους σχέσεις είναι Νομικά Πρόσωπα Δημοσίου Δικαίου και εκπροσωπούνται από τον οικείο Μητροπολίτη και τον Πατριαρχικό Έξαρχο Πάτμου ή τους υπ’ αυτών διοριζομένους εκπροσώπους.
2. Οι Ιερές Μητροπόλεις της Δωδεκανήσου, οι Ενορίες και οι Ιερές Μονές τους, καθώς και η Πατριαρχική Εξαρχία Πάτμου υπάγονται στις διατάξεις που διέπουν τη Γενική Κυβέρνηση και τον δημόσιο τομέα ως προς την οργάνωση και διοίκησή τους, την εν γένει περιουσιακή και λογιστική διαχείρισή τους, τους λειτουργούς και το προσωπικό τους, μόνον εφόσον αυτές το ορίζουν ρητά. Οι ισχύουσες διατάξεις, γενικές ή ειδικές, που ορίζουν ρητώς την κρατική εποπτεία επί των ανωτέρω Νομικών Προσώπων Δημοσίου Δικαίου, τη διοίκηση και διαχείρισή τους, τον δημοσιονομικό και διαχειριστικό έλεγχό τους, καθώς και τη διαδικασία πρόσληψης και την υπηρεσιακή κατάσταση του κάθε είδους προσωπικού τους δεν θίγονται. Διαχειριστικές πράξεις των ανωτέρω Νομικών Προσώπων Δημοσίου Δικαίου, για τις οποίες αυτά επιχορηγούνται ή χρηματοδοτούνται από εθνικούς ή ευρωπαϊκούς πόρους, υπόκεινται στις διατάξεις για τις κρατικές ή δημόσιες συμβάσεις και την εποπτεία και έλεγχο της διαχείρισης κρατικών και ευρωπαϊκών πόρων.
Άρθρο 319
Αριθμός και ονομασία Ιερών Μητροπόλεων της Δωδεκανήσου
Οι Ιερές Μητροπόλεις της Δωδεκανήσου, κατά την τάξη που ορίζουν ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου, είναι οι ακόλουθες: α) Ιερά Μητρόπολη Ρόδου, με έδρα την πόλη της Ρόδου, β) Ιερά Μητρόπολη Κώου και Νισύρου, με έδρα την πόλη της Κω, γ) Ιερά Μητρόπολη Λέρου, Καλύμνου και Αστυπάλαιας, με έδρα τον Πλάτανο Λέρου, δ) Ιερά Μητρόπολη Καρπάθου και Κάσου, με έδρα το Απέρι Καρπάθου και ε) Ιερά Μητρόπολη Σύμης, με έδρα την πόλη της Σύμης.
Άρθρο 320
Πατριαρχική Εξαρχία Πάτμου
1. Η Ιερά Νήσος Πάτμος, οι νήσοι Λειψοί, Αρκιοί, Μαράθι, Αγαθονήσι, Φαρμακονήσι και Λέβιθα, καθώς και οι νήσοι και νησίδες, συμπεριλαμβανομένων και των βραχονησίδων, κατοικημένες ή μη, εντός των ορίων του Δήμου Πάτμου, του Δήμου Αγαθονησίου και του Δήμου Λειψών, αποτελούν την Πατριαρχική Εξαρχία Πάτμου, της οποίας κανονικός Επίσκοπος είναι ο Αρχιεπίσκοπος Κωνσταντινουπόλεως, Νέας Ρώμης και Οικουμενικός Πατριάρχης.
2. Ο εκάστοτε Καθηγούμενος της Ιεράς Βασιλικής, Πατριαρχικής, Σταυροπηγιακής και Κοινοβιακής Ανδρώας Μονής του Αγίου Ιωάννη του Θεολόγου και Ευαγγελιστού της Ιεράς Νήσου Πάτμου είναι ο Πατριαρχικός Έξαρχος Πάτμου. Ο Οικουμενικός Πατριάρχης ανακοινώνει τον Πατριαρχικό Έξαρχο Πάτμου στον Υπουργό Παιδείας και Θρησκευμάτων, ο οποίος εκδίδει σχετική διαπιστωτική πράξη που δημοσιεύεται στην Εφημερίδα της Κυβερνήσεως.
3. Ο Πατριαρχικός Έξαρχος Πάτμου είναι ο πνευματικός προεστώς και ο νόμιμος εκπρόσωπος και διαχειριστής της Πατριαρχικής Εξαρχίας Πάτμου, με την επιφύλαξη των διαχειριστικών αρμοδιοτήτων του Εξαρχικού Συμβουλίου που καθορίζονται με το προεδρικό διάταγμα της παρ. 4 του άρθρου 337.
4. Η χηρεία της θέσης του Πατριαρχικού Εξάρχου Πάτμου και η τοποθέτηση τοποτηρητή της Ηγουμενίας ανακοινώνονται από το Οικουμενικό Πατριαρχείο στον Υπουργό Παιδείας και Θρησκευμάτων, ο οποίος εκδίδει σχετική διαπιστωτική πράξη που δημοσιεύεται στην Εφημερίδα της Κυβερνήσεως.
5. Τα όρια της Πατριαρχικής Εξαρχίας Πάτμου δεν μεταβάλλονται.
6. Στην Πατριαρχική Εξαρχία Πάτμου μνημονεύεται το όνομα του Οικουμενικού Πατριάρχη.
Άρθρο 321
Όρια των Ιερών Μητροπόλεων της Δωδεκανήσου
1. Η Ιερά Μητρόπολη Ρόδου περιλαμβάνει τις νήσους και τις νησίδες, συμπεριλαμβανομένων και των βραχονησίδων, κατοικημένες ή μη, εντός των ορίων του Δήμου Ρόδου.
2. Η Ιερά Μητρόπολη Κω και Νισύρου περιλαμβάνει τις νήσους και τις νησίδες, συμπεριλαμβανομένων και των βραχονησίδων, κατοικημένες ή μη, εντός των ορίων του Δήμου Κω και του Δήμου Νισύρου.
3. Η Ιερά Μητρόπολη Λέρου, Καλύμνου και Αστυπάλαιας περιλαμβάνει τις νήσους και τις νησίδες, συμπεριλαμβανομένων και των βραχονησίδων, κατοικημένες ή μη, εντός των ορίων του Δήμου Αστυπάλαιας, του Δήμου Καλύμνου και του Δήμου Λέρου πλην των νήσων Φαρμακονήσι και Λέβιθα.
4. Η Ιερά Μητρόπολη Καρπάθου και Κάσου περιλαμβάνει τις νήσους και τις νησίδες, συμπεριλαμβανομένων και των βραχονησίδων, κατοικημένες ή μη, εντός των ορίων του Δήμου Καρπάθου και του Δήμου Ηρωικής Νήσου Κάσου.
5. Η Ιερά Μητρόπολη Σύμης περιλαμβάνει τις νήσους και τις νησίδες, συμπεριλαμβανομένων και των βραχονησίδων, κατοικημένες ή μη, εντός των ορίων του Δήμου Σύμης, του Δήμου Τήλου, του Δήμου Χάλκης και του Δήμου Μεγίστης.
6. Τα όρια των Ιερών Μητροπόλεων της Δωδεκανήσου μπορεί να μεταβάλλονται με νόμο, κατόπιν αιτιολογημένης απόφασης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου και σύμφωνης γνώμης του οικείου Μητροπολίτη, μη επιτρεπομένης της διαίρεσης υφιστάμενης Ενορίας μεταξύ Ιερών Μητροπόλεων.
7. Δεν επιτρέπεται η μεταβολή των ορίων των Ιερών Μητροπόλεων της Δωδεκανήσου κατά την περίοδο διοίκησής τους από Πατριαρχικό Επίτροπο.
Άρθρο 322
Ίδρυση, κατάργηση και συγχώνευση Ιεράς Μητρόπολης
1. Η ίδρυση νέας Ιεράς Μητρόπολης στη Δωδεκάνησο γίνεται με νόμο κατόπιν αιτιολογημένης απόφασης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, στην οποία πρέπει να αναφέρονται η ονομασία, η έδρα και τα όρια της νέας Μητρόπολης, και σύμφωνης γνώμης του Μητροπολίτη από τη Μητρόπολη του οποίου αποσπάται γεωγραφική περιοχή.
2. Η κατάργηση και η συγχώνευση Ιεράς Μητρόπολης στη Δωδεκάνησο γίνεται με νόμο, κατόπιν αιτιολογημένης απόφασης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου και σύμφωνης γνώμης του οικείου Μητροπολίτη.
3. Για την ίδρυση, κατάργηση ή συγχώνευση Ιεράς Μητρόπολης, ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου ζητά, μέσω του Υπουργείου Παιδείας και Θρησκευμάτων, γνωμοδότηση των Δημοτικών Συμβουλίων των οικείων Δήμων. Η γνωμοδότηση πρέπει να δοθεί εντός τριάντα (30) ημερών από την ημερομηνία που θα ζητηθεί, άλλως η διαδικασία συνεχίζεται χωρίς αυτή.
Άρθρο 323
Εκλογή Μητροπολίτη
1. Εκλόγιμοι για τη θέση Μητροπολίτη είναι όσοι διαθέτουν σωρευτικά τα κάτωθι: α) είναι άγαμοι και έχουν συμπληρώσει τουλάχιστον πέντε (5) έτη από την ημερομηνία χειροτονίας τους, β) είναι Έλληνες πολίτες ή πολίτες άλλων κρατών μελών της Ευρωπαϊκής Ένωσης (ΕΕ) ή ομογενείς, γ) έχουν την υγεία που απαιτείται για την εκπλήρωση των καθηκόντων τους, δ) δεν έχουν καταδικασθεί τελεσιδίκως από εκκλησιαστικά ή ποινικά δικαστήρια, ε) έχουν συμπληρώσει το τριακοστό πέμπτο (35ο) έτος της ηλικίας τους, στ) κατέχουν πτυχίο ορθόδοξης Θεολογικής Σχολής ημεδαπού Ανώτατου Εκπαιδευτικού Ιδρύματος (Α.Ε.Ι.) ή ισότιμο αντίστοιχης ειδικότητας σχολών της αλλοδαπής ή πτυχίο της Θεολογικής Σχολής της Χάλκης, ζ) έχουν τουλάχιστον πενταετή ευδόκιμη προϋπηρεσία μετά τη λήψη του πτυχίου σε μια ή περισσότερες εκ των ακόλουθων θέσεων: ζα) Μεγάλου Πρωτοσύγκελου της Αγίας του Χριστού Μεγάλης Εκκλησίας ή Πρωτοσύγκελου Ιεράς Αρχιεπισκοπής ή Μητροπόλεως του Οικουμενικού Πατριαρχείου ή της Εκκλησίας της Ελλάδος ή της Εκκλησίας της Κρήτης, ζβ) Αρχιγραμματέως της Αγίας και Ιεράς Συνόδου του Οικουμενικού Πατριαρχείου ή της Ιεράς Συνόδου της Εκκλησίας της Ελλάδος ή της Ιεράς Επαρχιακής Συνόδου της Εκκλησίας της Κρήτης, ζγ) οποιουδήποτε άλλου επιτελικού στελέχους της Πατριαρχικής Αυλής, ζδ) Ιεροκήρυκα Ιεράς Μητροπόλεως ή Εφημερίου Ιερού Ναού των ως άνω Εκκλησιών ή των Ενόπλων Δυνάμεων ή των Σωμάτων Ασφαλείας, ζε) Ηγουμένου Ιεράς Πατριαρχικής και Σταυροπηγιακής Μονής ή άλλης Ιεράς Μονής των ως άνω Εκκλησιών στην οποία εγκαταβιούν τουλάχιστον πέντε (5) αδελφοί, ζστ) Διευθυντή ή Καθηγητή Εκκλησιαστικού Σχολείου ή Δημόσιας Δευτεροβάθμιας Εκπαίδευσης ή Καθηγητή οποιασδήποτε βαθμίδας ημεδαπών Θεολογικών Σχολών ή των Προγραμμάτων Ιερατικών Σπουδών των Ανώτατων Εκκλησιαστικών Ακαδημιών ή της Θεολογικής Σχολής Χάλκης.
2. Η έλλειψη οποιουδήποτε τυπικού προσόντος από τα αναφερόμενα στην παρ. 1 καθιστά αυτοδίκαια άκυρη την εκλογή για τη θέση Μητροπολίτη στη Δωδεκάνησο.
3. Ο Μητροπολίτης εκλέγεται από την Αγία και Ιερά Σύνοδο του Οικουμενικού Πατριαρχείου εντός έξι (6) μηνών από την κήρυξη της Μητρόπολης σε χηρεία. Ο εκλεγείς Μητροπολίτης δίνει το νενομισμένο Μικρό Μήνυμα ενώπιον του Οικουμενικού Πατριάρχη και της Αγίας και Ιεράς Συνόδου του Οικουμενικού Πατριαρχείου και το Μεγάλο Μήνυμα ενώπιον της Αγίας και Ιεράς Συνόδου του Οικουμενικού Πατριαρχείου και ακολουθεί η χειροτονία του, εφόσον δεν είναι ήδη Επίσκοπος.
4. Το Οικουμενικό Πατριαρχείο ανακοινώνει εγγράφως στο Υπουργείο Παιδείας και Θρησκευμάτων την εκλογή Μητροπολίτη και αποστέλλει το πρακτικό της εκλογής και τα έγγραφα που πιστοποιούν την κατοχή των τυπικών προσόντων της παρ. 1. Το Υπουργείο Παιδείας και Θρησκευμάτων προτείνει την έκδοση του προεδρικού διατάγματος (π.δ.) αναγνώρισης και κατάστασης του εκλεγέντος Μητροπολίτη εντός δεκαπέντε (15) ημερών από την ημερομηνία παραλαβής του πρακτικού εκλογής και των εγγράφων που πιστοποιούν την κατοχή των τυπικών προσόντων της παρ. 1. Το π.δ. δημοσιεύεται στην Εφημερίδα της Κυβερνήσεως και αποστέλλεται στο Οικουμενικό Πατριαρχείο, το οποίο το ανακοινώνει στον χειροτονηθέντα Μητροπολίτη. Η εγκαθίδρυση του εκλεγέντος Μητροπολίτη πραγματοποιείται, μετά τη δημοσίευση του σχετικού π.δ., διά της εκκλησιαστικής τελετής της ενθρονίσεως.
5. Οι εκλεγέντες Μητροπολίτες, πριν την ενθρόνιση και την ανάληψη των καθηκόντων τους, δίνουν ενώπιον του Προέδρου της Δημοκρατίας, με την παρουσία αντιπροσωπείας του Οικουμενικού Πατριαρχείου, την παρακάτω διαβεβαίωση: «Διαβεβαιούμαι επί τη Αρχιερωσύνη μου ότι Θεία Χάριτι θα εκπληρώ τα επισκοπικά μου καθήκοντα μετά πάσης σπουδής και δυνάμεως, τηρών απαρασαλεύτως τους Θείους και Ιερούς Αποστολικούς τε και Συνοδικούς Κανόνας και τας Ιεράς Παραδόσεις - διαδηλώ δε υπακοήν εις το Σύνταγμα και τους Νόμους του Κράτους».
Άρθρο 324
Μετάθεση Μητροπολίτη
1. Ο Μητροπολίτης μπορεί να μετατεθεί σε άλλη Μητρόπολη της Δωδεκανήσου ή σε Μητρόπολη του Οικουμενικού Πατριαρχείου εκτός Ελλάδας για την κάλυψη ποιμαντικών αναγκών της ομογένειας, με εκλογή από την Αγία και Ιερά Σύνοδο του Οικουμενικού Πατριαρχείου.
2. Το Οικουμενικό Πατριαρχείο ανακοινώνει τη μετάθεση του Μητροπολίτη στο Υπουργείο Παιδείας και Θρησκευμάτων, το οποίο εκδίδει προεδρικό διάταγμα κήρυξης της Μητρόπολης σε χηρεία.
3. Σε περίπτωση μετάθεσης σε Μητρόπολη του Οικουμενικού Πατριαρχείου εκτός Ελλάδας, ο Μητροπολίτης συνεχίζει να λαμβάνει κανονικά τις αποδοχές εν ενεργεία Μητροπολίτη με την επιφύλαξη της παρ. 3 του άρθρου 328.
Άρθρο 325
Παύση Μητροπολίτη
Ο Μητροπολίτης μπορεί να παυθεί από τη θέση του με απόφαση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου εξαιτίας κανονικών παραπτωμάτων ή κατόπιν αμετάκλητης καταδίκης του για κακουργήματα ή τα αδικήματα της παρ. 16 του άρθρου 336. Το Οικουμενικό Πατριαρχείο ανακοινώνει στο Υπουργείο Παιδείας και Θρησκευμάτων την απόφαση παύσης και εκδίδεται προεδρικό διάταγμα με το οποίο η Μητρόπολη κηρύσσεται σε χηρεία. Με την κήρυξη της Μητρόπολης σε χηρεία κενώνεται η οργανική θέση Αρχιερέως που κατείχε ο παυθείς και διακόπτεται οριστικά η μισθοδοσία του.
Άρθρο 326
Κοίμηση, παραίτηση και απαλλαγή για λόγους υγείας ή γήρατος Μητροπολίτη
1. Σε περίπτωση κοίμησης εν ενεργεία Μητροπολίτη, η Μητρόπολη τίθεται αυτοδικαίως σε χηρεία και ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου ορίζουν αμελλητί Πατριαρχικό Επίτροπο εκ των υπολοίπων Μητροπολιτών των Ιερών Μητροπόλεων της Δωδεκανήσου και ανακοινώνει εγγράφως τον σχετικό διορισμό στο Υπουργείο Παιδείας και Θρησκευμάτων. Ο Πατριαρχικός Επίτροπος διαχειρίζεται τα τρέχοντα ή εξαιρετικώς επείγοντα θέματα και δεν επιτρέπεται να προβεί σε μεταβολές των Εφημερίων των Ιερών Ναών εκτός από εξαιρετικές περιπτώσεις για τις οποίες απαιτείται η έγκριση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου.
2. Στην περίπτωση της παρ. 1 ο Πρωτοσύγκελος ή, σε περίπτωση που δεν έχει οριστεί Πρωτοσύγκελος, ο Γενικός Αρχιερατικός Επίτροπος, μαζί με δύο Κληρικούς της επιλογής του καλεί τον Ειρηνοδίκη και προβαίνουν από κοινού στη σφράγιση και εξασφάλιση των πραγμάτων και αρχείων του Επισκοπείου, μέχρι να εκλεγεί νέος Μητροπολίτης. Αν εντός του Επισκοπείου εγκαταβιούν εσωκατάκοιλοι Κληρικοί γίνεται απογραφή των κινητών πραγμάτων και σφραγίζονται το δωμάτιο και το γραφείο του Μητροπολίτη, συνεχιζομένης της διαμονής τους στο Επισκοπείο, μέχρι της παράδοσής του στον νέο Μητροπολίτη.
3. Αν Μητροπολίτης επιθυμεί να παραιτηθεί για σοβαρό λόγο ή για λόγους υγείας ή γήρατος, υποβάλλει την παραίτησή του στο Οικουμενικό Πατριαρχείο. Εφόσον ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου κάνουν αποδεκτή την παραίτησή του, το Οικουμενικό Πατριαρχείο ορίζει αμελλητί Πατριαρχικό Επίτροπο εκ των υπολοίπων Μητροπολιτών των Ιερών Μητροπόλεων της Δωδεκανήσου και ενημερώνει εγγράφως το Υπουργείο Παιδείας και Θρησκευμάτων, το οποίο προτείνει την έκδοση προεδρικού διατάγματος (π.δ.) περί κήρυξης της Μητρόπολης σε χηρεία. Αν η παραίτηση του Μητροπολίτη, η αποδοχή της παραίτησης και η εκλογή νέου Μητροπολίτη γίνουν αυθημερόν, το Οικουμενικό Πατριαρχείο ενημερώνει εγγράφως το Υπουργείο Παιδείας και Θρησκευμάτων και ο Υπουργός εκδίδει τη διαπιστωτική πράξη παραίτησης, η οποία δημοσιεύεται στην Εφημερίδα της Κυβερνήσεως, χωρίς να απαιτείται η έκδοση π.δ. κήρυξης της Μητρόπολης σε χηρεία. Μέχρι την έκδοση του π.δ. του δευτέρου εδαφίου της παρ. 4 του άρθρου 323, ορίζεται αμελλητί Πατριαρχικός Επίτροπος εκ των υπολοίπων Μητροπολιτών των Ιερών Μητροπόλεων της Δωδεκανήσου και ενημερώνεται εγγράφως το Υπουργείο Παιδείας και Θρησκευμάτων.
4. Αν Μητροπολίτης έχει περιέλθει για λόγους υγείας ή γήρατος σε μόνιμη και διαρκή κατάσταση αδυναμίας εκπλήρωσης των καθηκόντων του και δεν παραιτείται, μπορεί να απαλλαγεί από τα καθήκοντά του, σύμφωνα με τη διαδικασία των παρ. 5 έως 8.
5. Ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου ορίζουν τριμελή Επιτροπή Απαλλαγής, η οποία αποτελείται από έναν (1) Μητροπολίτη εκ των Ιερών Μητροπόλεων της Δωδεκανήσου ως επικεφαλής και δύο (2) Καθηγητές οποιασδήποτε βαθμίδας των Ιατρικών Σχολών της ημεδαπής. Ο επικεφαλής της Επιτροπής Απαλλαγής, μέσω του Υπουργείου Παιδείας και Θρησκευμάτων, ζητεί εγγράφως από τους Κοσμήτορες των Ιατρικών Σχολών της χώρας να υποδείξουν τέσσερα (4) ονόματα Καθηγητών. Με απόφαση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου επιλέγονται δύο (2) Καθηγητές, με τους αναπληρωματικούς τους, και συγκροτείται η τριμελής Επιτροπή Απαλλαγής. Η απόφαση ορισμού της Επιτροπής Απαλλαγής μαζί με τις επιστολές των Κοσμητόρων ανακοινώνεται αμελλητί στο Υπουργείο Παιδείας και Θρησκευμάτων και στον υπό εξέταση Μητροπολίτη.
6. Η Επιτροπή ενημερώνει τον Μητροπολίτη για την ημερομηνία εξέτασής του, η οποία μπορεί να πραγματοποιηθεί σε νοσοκομείο, κέντρο υγείας ή στον τόπο διαμονής του Μητροπολίτη. Σε περίπτωση άρνησης του Μητροπολίτη να εξεταστεί, αυτό θεωρείται ως τεκμήριο ανικανότητάς του και η Επιτροπή ενημερώνει με έγγραφό της αμελλητί το Οικουμενικό Πατριαρχείο και το Υπουργείο Παιδείας και Θρησκευμάτων.
7. Το πόρισμα της Επιτροπής Απαλλαγής διαβιβάζεται στο Οικουμενικό Πατριαρχείο και ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου στην πρώτη τακτική συνεδρίαση μετά από την ημερομηνία παραλαβής του ή σε έκτακτη συνεδρίασή της αποφασίζουν σχετικά. Σε περίπτωση απαλλαγής του Μητροπολίτη για τους λόγους που αναφέρονται στην παρ. 4, το Οικουμενικό Πατριαρχείο ενημερώνει τον Υπουργό Παιδείας και Θρησκευμάτων, με πρόταση του οποίου εκδίδεται το π.δ. περί κήρυξης της Μητρόπολης σε χηρεία. Αν η απαλλαγή του Μητροπολίτη και η εκλογή νέου Μητροπολίτη γίνουν αυθημερόν, εφαρμόζονται το τρίτο και τέταρτο εδάφιο της παρ. 3.
8. Ο παραιτηθείς ή ο απαλλαχθείς Μητροπολίτης για λόγους υγείας ή για λόγους γήρατος λαμβάνει ισοβίως μηνιαία οικονομική ενίσχυση ίση με τον βασικό μισθό του εν ενεργεία Μητροπολίτη της παρ. 1 του άρθρου 145 του ν. 4472/2017 (Α’ 74), με την επιφύλαξη της παρ. 3 του άρθρου 328. Η προκαλούμενη δαπάνη από την εφαρμογή της παρούσης βαρύνει τον τακτικό προϋπολογισμό του Υπουργείου Παιδείας και Θρησκευμάτων. Κάθε αναγκαία λεπτομέρεια που τυχόν ανακύπτει για την εφαρμογή της παρούσης ρυθμίζεται με κοινή απόφαση των Υπουργών Παιδείας και Θρησκευμάτων και Οικονομικών.
Άρθρο 327
Καθήκοντα Μητροπολιτών
1. Ο Μητροπολίτης ασκεί τα καθήκοντα που ορίζουν η κείμενη νομοθεσία και οι Ιεροί Κανόνες.
2. Ο Μητροπολίτης υποχρεούται να υποβάλλει στο Οικουμενικό Πατριαρχείο τουλάχιστον ετησίως, λεπτομερή έκθεση των πεπραγμένων και της εν γένει κατάστασης της Μητρόπολής του.
3. Ο Μητροπολίτης είναι ο πνευματικός προεστώς και ο νόμιμος εκπρόσωπος και διαχειριστής της οικείας Μητρόπολης, με την επιφύλαξη των διαχειριστικών αρμοδιοτήτων του Μητροπολιτικού Συμβουλίου, οι οποίες καθορίζονται με το προεδρικό διάταγμα της παρ. 4 του άρθρου 337.
Άρθρο 328
Αποδοχές Μητροπολιτών
1. Οι Μητροπολίτες της Δωδεκανήσου υπάγονται στο ίδιο μισθολογικό καθεστώς με τους Μητροπολίτες της Εκκλησίας της Ελλάδος και της Εκκλησίας της Κρήτης και λαμβάνουν τις αποδοχές που προβλέπονται στο άρθρο 145 του ν. 4472/2017 (Α’ 74).
2. Ο Πατριαρχικός Έξαρχος Πάτμου λαμβάνει τις αποδοχές Βοηθού Επισκόπου, που προβλέπονται στο άρθρο 145 του ν. 4472/2017.
3. Οι Μητροπολίτες της Δωδεκανήσου ή ο Πατριαρχικός Έξαρχος Πάτμου, σε βάρος των οποίων ασκήθηκε ποινική δίωξη για τα αναφερόμενα στην παρ. 16 του άρθρου 336, λαμβάνουν το πενήντα τοις εκατό (50%) των αποδοχών τους. Εφόσον απαλλαγούν με αμετάκλητη δικαστική απόφαση, τους αποδίδεται το υπόλοιπο πενήντα τοις εκατό (50%) των αποδοχών τους κατόπιν σχετικής αίτησής τους στον οικείο εκκαθαριστή αποδοχών. Εφόσον καταδικαστούν με αμετάκλητη δικαστική απόφαση, διακόπτεται οριστικά η μισθοδοσία τους.
Άρθρο 329
Ενορίες
1. Η Ενορία με τον ενοριακό ναό αποτελεί τη βασική μονάδα οργάνωσης του εκκλησιαστικού βίου και είναι Νομικό Πρόσωπο Δημοσίου Δικαίου (Ν.Π.Δ.Δ.).
2. Η Ενορία ιδρύεται με προεδρικό διάταγμα (π.δ.) που εκδίδεται με πρόταση του Υπουργού Παιδείας και Θρησκευμάτων και στο οποίο αναφέρονται επακριβώς και λεπτομερώς τα όρια της. Για την ίδρυση απαιτούνται αίτηση τουλάχιστον τριακοσίων (300) Ορθοδόξων Χριστιανών, σύμφωνη γνώμη του Μητροπολιτικού Συμβουλίου το οποίο ορίζει επακριβώς και λεπτομερώς τα όρια της Ενορίας και γνωμοδότηση του δημοτικού συμβουλίου του οικείου Δήμου. Η γνωμοδότηση πρέπει να δοθεί εντός τριάντα (30) ημερών από την ημερομηνία που θα ζητηθεί, άλλως η διαδικασία συνεχίζεται άνευ αυτής.
3. Κέντρο της εν γένει εκκλησιαστικής ζωής της ενορίας είναι ο ενοριακός ναός, όπως αυτός καθορίζεται με απόφαση του Μητροπολιτικού Συμβουλίου.
4. Με π.δ., κατόπιν πρότασης του Υπουργού Παιδείας και Θρησκευμάτων και απόφασης του οικείου Μητροπολιτικού Συμβουλίου, επιτρέπεται η μεταβολή της ονομασίας, η συγχώνευση ή η κατάργηση μιας Ενορίας.
5. Κάθε κατοικημένο νησί αποτελεί τουλάχιστον μία Ενορία. Ακατοίκητες νήσοι και νησίδες, συμπεριλαμβανομένων και των βραχονησίδων, αποτελούν υποχρεωτικά τμήματα Ενορίας και αναφέρονται στο π.δ. ίδρυσης ή συγχώνευσης ενοριών.
Άρθρο 330
Ιερές Μονές και Ησυχαστήρια
1. Η Ιερά Μονή είναι θρησκευτικό καθίδρυμα για την πνευματική άσκηση ανδρών ή γυναικών που εγκαταβιώνουν σε αυτή, σύμφωνα με τους Ιερούς Κανόνες και τις παραδόσεις της Ορθοδόξου Εκκλησίας περί μοναχισμού. Οι Ιερές Μονές είναι Νομικά Πρόσωπα Δημοσίου Δικαίου (Ν.Π.Δ.Δ.).
2. Οι Ιερές Μονές τελούν υπό την κανονική και εκκλησιαστική εποπτεία των οικείων Αρχιερέων και διοικούνται, σύμφωνα με τις διατάξεις του παρόντος νόμου και του προεδρικού διατάγματος (π.δ.) της παρ. 8.
3. Η ίδρυση νέων Ιερών Μονών, η διάλυση ή η συγχώνευση υφισταμένων και η ανασύσταση παλαιών Ιερών Μονών πραγματοποιείται με π.δ., που εκδίδεται με πρόταση του Υπουργού Παιδείας και Θρησκευμάτων, κατόπιν σύμφωνης γνώμης του οικείου Μητροπολίτη και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, και με την προϋπόθεση της ύπαρξης περιουσίας ικανής να διασφαλίσει τη λειτουργία της Ιεράς Μονής. Ναοί και περιουσίες διαλελυμένων ή διαλυομένων Μονών παραμένουν στην κυριότητα του Ν.Π.Δ.Δ. της οικείας Ιεράς Μητροπόλεως ή περιέρχονται αυτοδίκαια, σε περίπτωση συγχωνεύσεώς τους με άλλη Μονή, στην κυρία Μονή ή, σε περίπτωση ανασυστάσεως, στην ανασυσταθείσα Μονή.
4. Το Ηγουμενοσυμβούλιο της Ιεράς Μονής καθορίζει με Εσωτερικό Κανονισμό όλα τα θέματα που αφορούν στην οργάνωση και στην οικονομική διαχείριση της Ιεράς Μονής, σύμφωνα με τους Ιερούς Κανόνες, τις παραδόσεις του ορθόδοξου μοναχισμού και τη νομοθεσία του Κράτους. Ο Εσωτερικός Κανονισμός αποφασίζεται από τον οικείο Μητροπολίτη και το Μητροπολιτικό Συμβούλιο ή το Εξαρχικό Συμβούλιο, εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου και δημοσιεύεται, επί ποινή ανυποστάτου, στο επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος». Η ισχύς του Εσωτερικού Κανονισμού άρχεται από την ημερομηνία δημοσίευσής του.
5. Ο Ηγούμενος και τα μέλη του Ηγουμενοσυμβουλίου εκλέγονται από τη μοναχική αδελφότητα, εάν αποτελείται από τουλάχιστον πέντε (5) μέλη. Σε διαφορετική περίπτωση ορίζονται από τον οικείο Μητροπολίτη. Ο αριθμός μελών του Ηγουμενοσυμβουλίου ορίζεται αναλόγως του αριθμού των μοναχών κάθε Ιεράς Μονής από τον Εσωτερικό Κανονισμό της.
6. Εκλογείς, εκλόγιμοι ή διοριστέοι σε θέσεις Ηγουμένων και μελών Ηγουμενοσυμβουλίων των Ιερών Μονών επιτρέπεται να είναι μόνον ημεδαποί.
7. Ο Μητροπολίτης ασκεί επί των Ιερών Μονών της επαρχίας του την κατά τους ιερούς κανόνες εκκλησιαστική εποπτεία, η οποία εκφράζεται με την κανονική μνημόνευση του ονόματός του στις ιερές ακολουθίες, τη χειροθεσία του Ηγουμένου, την έγκριση της κουράς των μοναχών, την ανάκριση και εκδίκαση των κανονικών παραπτωμάτων, τη μέριμνα για την κατά τους ιερούς κανόνες λειτουργία της Μονής και τον έλεγχο της νομιμότητας της οικονομικής διαχείρισής τους.
8. Με π.δ. που εκδίδεται με πρόταση του Υπουργού Παιδείας και Θρησκευμάτων, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, και δημοσιεύεται στην Εφημερίδα της Κυβερνήσεως, θεσπίζονται στη βάση της κανονικής παράδοσης της Ανατολικής Ορθόδοξης Εκκλησίας του Χριστού για κάθε Ιερά Μητρόπολη της Δωδεκανήσου και την Πατριαρχική Εξαρχία Πάτμου οι γενικοί κανόνες αναφορικά με: α) τους όρους και τη διαδικασία εισόδου στον μοναχισμό, β) το προσωπικό και περιουσιακό καθεστώς των μοναχών των Ιερών Μονών και των Μετοχίων τους, γ) τα όργανα, τις προϋποθέσεις και τη διαδικασία έγκρισης της σύστασης, καθιέρωσης, συγχώνευσης, κατάργησης, διάλυσης, ανασύστασης των Ιερών Μονών και των Μετοχίων τους, δ) τα αρμόδια όργανα, τις προϋποθέσεις και τη διαδικασία έκδοσης απολυτηρίου γράμματος για την μετάπεμψη (αποχώρηση) των μοναχών από Ιερά Μονή, ε) την ίδρυση, λειτουργία και εποπτεία των μετοχίων Ιερών Μονών εντός του εδάφους των Ιερών Μητροπόλεων Δωδεκανήσων, στ) τους σκοπούς των Ιερών Μονών, τα διοικητικά όργανα, την εκλογή ή τον διορισμό και τις αρμοδιότητές τους, τις προϋποθέσεις ισχύος και δημοσιεύσεως των αποφάσεών τους, το καθεστώς διοίκησης, εκπροσώπησης, διαχείρισης, οργάνωσης, εποπτείας, προστασίας της περιουσίας και λειτουργίας των Ιερών Μονών και των μετοχίων τους και ζ) τον τρόπο διαχείρισης και διοίκησης των ερημωθεισών ή εγκαταλελειμμένων Ιερών Μονών. Οι εσωτερικοί κανονισμοί των Ιερών Μονών δεν μπορούν να αποκλίνουν από τις ρυθμίσεις του π.δ. του πρώτου εδαφίου.
9. Τα Ορθόδοξα Ησυχαστήρια ιδρύονται ως Νομικά Πρόσωπα Ιδιωτικού Δικαίου (Ν.Π.Ι.Δ.), σύμφωνα με τις κείμενες διατάξεις, μετά από προηγούμενη σύμφωνη γνώμη του οικείου Μητροπολίτη ή του Πατριαρχικού Εξάρχου Πάτμου και έγκριση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, και λειτουργούν επί τη βάσει του ιδρυτικού τους κανονισμού. Με π.δ. που εκδίδεται με πρόταση του Υπουργού Παιδείας και Θρησκευμάτων, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου και δημοσιεύεται στην Εφημερίδα της Κυβερνήσεως, θεσπίζεται το πλαίσιο λειτουργίας τους για κάθε Ιερά Μητρόπολη και την Πατριαρχική Εξαρχία Πάτμου. Ο Μητροπολίτης ή ο Πατριαρχικός Έξαρχος Πάτμου ασκεί επί των Ορθοδόξων Ησυχαστηρίων της επαρχίας του την κατά τους ιερούς κανόνες εποπτεία, η οποία εκφράζεται με την κανονική μνημόνευση του ονόματος του Οικουμενικού Πατριάρχη για την Πατριαρχική Εξαρχία Πάτμου ή του οικείου Μητροπολίτη για τις Ιερές Μητροπόλεις της Δωδεκανήσου στις ιερές ακολουθίες, τη χειροθεσία του Ηγουμένου, την έγκριση της κουράς των μοναχών, την ανάκριση και εκδίκαση των κανονικών παραπτωμάτων, τη μέριμνα για την κατά τους ιερούς κανόνες λειτουργία τους και τον έλεγχο της νομιμότητας της οικονομικής διαχείρισής τους.
Άρθρο 331
Ιερά Βασιλική, Πατριαρχική, Σταυροπηγιακή και Κοινοβιακή Ανδρώα Μονή Αγίου Ιωάννη του Θεολόγου και Ευαγγελιστού
1. Η Ιερά Βασιλική, Πατριαρχική, Σταυροπηγιακή και Κοινοβιακή Ανδρώα Μονή του Αγίου Ιωάννη του Θεολόγου και Ευαγγελιστού, ιδρυθείσα το 1088, είναι κατά τις νομικές της σχέσεις αυτοτελές, αυτοδιοίκητο, αυτοδέσποτο και αυτεξούσιο Νομικό Πρόσωπο Ιδιωτικού Δικαίου (Ν.Π.Ι.Δ.), υπάγεται στην άμεση κανονική, εκκλησιαστική και πνευματική δικαιοδοσία του Οικουμενικού Πατριάρχη, εδρεύει στην Ιερά Νήσο Πάτμο και εκπροσωπείται από τον Καθηγούμενο.
2. Η Ιερά Βασιλική, Πατριαρχική, Σταυροπηγιακή και Κοινοβιακή Ανδρώα Μονή του Αγίου Ιωάννη του Θεολόγου και Ευαγγελιστού διοικείται σύμφωνα με τις διατάξεις του παρόντος και του Εσωτερικού Κανονισμού της.
3. Η Αδελφότητα της Ιεράς Βασιλικής, Πατριαρχικής, Σταυροπηγιακής και Κοινοβιακής Ανδρώας Μονής του Αγίου Ιωάννη του Θεολόγου και Ευαγγελιστού καθορίζει με Εσωτερικό Κανονισμό όλα τα θέματα που αφορούν στην οργάνωση, λειτουργία, διοίκηση, οικονομική διαχείριση της Ιεράς Μονής και σε κάθε άλλη αναγκαία λεπτομέρεια, σύμφωνα με τους Ιερούς Κανόνες, τις παραδόσεις του ορθόδοξου μοναχισμού και τη νομοθεσία του Κράτους. Ο Εσωτερικός Κανονισμός εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου και δημοσιεύεται, επί ποινή ανυποστάτου, στο επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος». Η ισχύς του Εσωτερικού Κανονισμού άρχεται από την ημερομηνία δημοσίευσής του.
4. Κάθε τροποποίηση του Εσωτερικού Κανονισμού της Ιεράς Βασιλικής, Πατριαρχικής, Σταυροπηγιακής και Κοινοβιακής Ανδρώας Μονής του Αγίου Ιωάννη του Θεολόγου και Ευαγγελιστού ή η κατάργησή του, εν μέρει ή εν όλω, γίνεται με απόφαση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου ή κατόπιν εισήγησης της Γεροντικής Συνάξεως της Ιεράς Βασιλικής, Πατριαρχικής, Σταυροπηγιακής και Κοινοβιακής Ανδρώας Μονής του Αγίου Ιωάννη του Θεολόγου και Ευαγγελιστού και απόφασης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου. Η τροποποίηση ή η απόφαση κατάργησης εν μέρει ή εν όλω του Εσωτερικού Κανονισμού δημοσιεύεται, επί ποινή ανυποστάτου, στο επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος». Η ισχύς της τροποποίησης ή της απόφασης κατάργησης του Εσωτερικού Κανονισμού, εν μέρει ή εν όλω, άρχεται από την ημερομηνία δημοσίευσής της.
5. Εκλογείς, εκλόγιμοι ή διοριστέοι στη θέση του Ηγουμένου και των μελών της Γεροντικής Σύναξης επιτρέπεται να είναι μόνον ημεδαποί.
Άρθρο 332
Ιερές Πατριαρχικές και Σταυροπηγιακές Μονές
1. Οι Ιερές Πατριαρχικές και Σταυροπηγιακές Μονές που εδρεύουν εντός των γεωγραφικών ορίων της παρ. 2 του άρθρου 317 είναι η Ιερά Πατριαρχική και Σταυροπηγιακή Μονή Αγίου Γεωργίου Βασσών, που ευρίσκεται εντός των γεωγραφικών ορίων της Ιεράς Μητρόπολης Καρπάθου και Κάσου και η Ιερά Πατριαρχική και Σταυροπηγιακή Μονή Ταξιάρχου Μιχαήλ του Ρουκουνιώτου, που ευρίσκεται εντός των γεωγραφικών ορίων της Ιεράς Μητρόπολης Σύμης.
2. Οι Ιερές Πατριαρχικές και Σταυροπηγιακές Μονές της παρ. 1 είναι Νομικά Πρόσωπα Δημοσίου Δικαίου (Ν.Π.Δ.Δ.), τελούν υπό την άμεση κανονική, εκκλησιαστική και πνευματική δικαιοδοσία του Οικουμενικού Πατριάρχη και διοικούνται σύμφωνα με τις διατάξεις του παρόντος νόμου και του Εσωτερικού Κανονισμού της παρ. 3.
3. Το Ηγουμενοσυμβούλιο της Ιεράς Πατριαρχικής και Σταυροπηγιακής Μονής καθορίζει με Εσωτερικό Κανονισμό όλα τα θέματα που αφορούν στην οργάνωση, στη λειτουργία, στη διοίκηση και στην οικονομική διαχείρισή της, σύμφωνα με τους Ιερούς Κανόνες, τις παραδόσεις του ορθόδοξου μοναχισμού και τη νομοθεσία του Κράτους. Ο Εσωτερικός Κανονισμός εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου και δημοσιεύεται, επί ποινή ανυποστάτου, στο επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος». Η ισχύς του Εσωτερικού Κανονισμού άρχεται από την ημερομηνία δημοσίευσής του.
4. Ο Ηγούμενος και τα μέλη του Ηγουμενοσυμβουλίου εκλέγονται από τη μοναχική αδελφότητα, εάν απαρτίζεται από τουλάχιστον πέντε (5) μέλη. Σε διαφορετική περίπτωση ορίζονται από τον Οικουμενικό Πατριάρχη. Ο αριθμός μελών του Ηγουμενοσυμβουλίου ορίζεται αναλόγως του αριθμού των μοναχών κάθε Ιεράς Πατριαρχικής και Σταυροπηγιακής Μονής από τον Εσωτερικό Κανονισμό της.
5. Εκλογείς, εκλόγιμοι ή διοριστέοι σε θέσεις Ηγουμένων και μελών Ηγουμενοσυμβουλίων των Ιερών Πατριαρχικών και Σταυροπηγιακών Μονών επιτρέπεται να είναι μόνον ημεδαποί.
6. Αν δεν υφίσταται αδελφότητα στην Ιερά Πατριαρχική και Σταυροπηγιακή Μονή Αγίου Γεωργίου Βασσών ή στην Ιερά Πατριαρχική και Σταυροπηγιακή Μονή Ταξιάρχου Μιχαήλ του Ρουκουνιώτου και χαρακτηρίζονται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου ως ερημωθείσες ή εγκαταλελειμμένες, τότε εφαρμόζονται αναλογικά οι διατάξεις περί ερημωθεισών ή εγκαταλελειμμένων Ιερών Μονών του προεδρικού διατάγματος της παρ. 8 του άρθρου 330.
Άρθρο 333
Σύσταση Εκκλησιαστικών Ιδρυμάτων
Οι Ιερές Μητροπόλεις της Δωδεκανήσου και η Πατριαρχική Εξαρχία Πάτμου μπορούν, με απόφαση των οικείων Μητροπολιτών και των Μητροπολιτικών Συμβουλίων και του Πατριαρχικού Έξαρχου και του Εξαρχικού Συμβουλίου αντιστοίχως, η οποία εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου, να συστήνουν Εκκλησιαστικά Ιδρύματα για την προαγωγή μη κερδοσκοπικών φιλανθρωπικών, μορφωτικών, κοινωνικών και πολιτιστικών σκοπών, τα οποία αποτελούν Νομικά Πρόσωπα Ιδιωτικού Δικαίου (Ν.Π.Ι.Δ.) και αποκτούν νομική προσωπικότητα από της δημοσιεύσεως της απόφασης στην Εφημερίδα της Κυβερνήσεως. Ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου εγκρίνουν και τον Κανονισμό του εκκλησιαστικού Ιδρύματος ο οποίος περιέχει τους εν γένει κανόνες λειτουργίας και διαχείρισής του, με τους οποίους καθορίζονται οπωσδήποτε η επωνυμία, η έδρα, ο σκοπός του και το εκκλησιαστικό Ν.Π.Δ.Δ. που το εκκλησιαστικό ίδρυμα επικουρεί, η διοίκησή του, οι πόροι, οι κανόνες διαχείρισης της περιουσίας του, καθώς και οι όροι διάλυσής του. Σε περίπτωση διάλυσης του Εκκλησιαστικού Ιδρύματος, η περιουσία του περιέρχεται αυτοδικαίως στο εκκλησιαστικό Ν.Π.Δ.Δ., τους σκοπούς του οποίου επικουρεί. Εκκλησιαστικό Ίδρυμα που συστάθηκε για τη θεραπεία ορισμένου σκοπού και διαχειρίζεται περιουσία, η οποία διατέθηκε, εν ζωή ή αιτία θανάτου, σε Ν.Π.Δ.Δ. των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, των Ιερών Μονών και των Ιερών Ναών τους, ειδικά για αυτόν τον σκοπό, δεν μεταβάλλει τον σκοπό του, παρά μόνον υπό τους όρους του άρθρου 109 του Συντάγματος και της κείμενης νομοθεσίας για τα κοινωφελή ιδρύματα, αναλόγως εφαρμοζομένης στην περίπτωση αυτή στα εκκλησιαστικά ιδρύματα. Το παρόν εφαρμόζεται αναλόγως στα εκκλησιαστικά μουσεία και στα Ιερά Προσκυνήματα των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου.
Άρθρο 334
Διαχείριση και αξιοποίηση περιουσίας 
και οικονομικός έλεγχος
1. Ο τρόπος διοίκησης, ελέγχου, διαφύλαξης και καταγραφής, λογιστικής διαχείρισης, ανάθεσης, εκπόνησης και διενέργειας έργων, μελετών, προμηθειών και υπηρεσιών, εκποίησης και εκμίσθωσης, και γενικά κάθε ζήτημα που αφορά στη διαχείριση και αξιοποίηση της περιουσίας κάθε νομικού προσώπου των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, των Ιερών Μονών, και των Ιερών Ναών τους, καθορίζεται, κατόπιν απόφασης του οικείου Μητροπολίτη και του Μητροπολιτικού Συμβουλίου ή του Πατριαρχικού Εξάρχου και του Εξαρχικού Συμβουλίου αντίστοιχα με Κανονισμούς τους οποίους εγκρίνουν ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου και οι οποίοι δημοσιεύονται στην Εφημερίδα της Κυβερνήσεως και στο επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος». Κανονισμοί, που αφορούν στη διοίκηση, τη διαχείριση, τον έλεγχο, τη διαφύλαξη, την καταγραφή και αξιοποίηση του συνόλου της εκκλησιαστικής περιουσίας καταρτίζονται από τους οικείους Μητροπολίτες και τα Μητροπολιτικά Συμβούλια ή τον Πατριαρχικό Έξαρχο Πάτμου και το Εξαρχικό Συμβούλιο αντίστοιχα και κατόπιν έγκρισής τους από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου, δημοσιεύονται στην Εφημερίδα της Κυβερνήσεως και στο επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος».
2. Τα Ν.Π.Δ.Δ. των Ιερών Μητροπόλεων της Δωδεκανήσου, της Πατριαρχικής Εξαρχίας Πάτμου, των Ιερών Μονών και των Ιερών Ναών τους δύνανται να συστήνουν ή να μετέχουν σε εταιρείες κάθε νομικής μορφής, μονοπρόσωπες ή μη, με αποκλειστικό σκοπό την υποστήριξη του θρησκευτικού, μορφωτικού, πολιτιστικού και φιλανθρωπικού τους έργου. Στις εταιρείες αυτές δεν επιτρέπεται η με οποιονδήποτε τρόπο συμμετοχή φυσικού ή νομικού προσώπου, που επιδιώκει κερδοσκοπικό σκοπό. Η σύσταση ή η συμμετοχή στις εταιρείες αυτές αποφασίζονται από τους οικείους Μητροπολίτες και τα Μητροπολιτικά Συμβούλια ή τον Πατριαρχικό Έξαρχο Πάτμου και το Εξαρχικό Συμβούλιο αντίστοιχα και εγκρίνονται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου.
3. Οι πράξεις διαχειρίσεως των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, των Ιερών Μονών, των Ιερών Ναών τους, των Ιερών Πατριαρχικών και Σταυροπηγιακών Μονών, των Ησυχαστηρίων, καθώς και κάθε νομικού προσώπου αυτών, υπόκεινται σε οικονομικό έλεγχο, ο οποίος διενεργείται από Οικονομικούς Επιθεωρητές της Ανεξάρτητης Αρχής Δημοσίων Εσόδων, οι οποίοι ορίζονται με κοινή απόφαση των Υπουργών Οικονομικών και Παιδείας και Θρησκευμάτων.
4. Επιτρέπεται προς εκπλήρωση των σκοπών των Ν.Π.Δ.Δ. των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου και των υπαγομένων σε αυτά Νομικών Προσώπων Ιδιωτικού Δικαίου (Ν.Π.Ι.Δ.), η δωρεάν παραχώρηση εμπραγμάτων δικαιωμάτων ή κατοχής επί εκκλησιαστικών, δημοσίων ακινήτων ή ακινήτων Ν.Π.Δ.Δ. ή Οργανισμών Τοπικής Αυτοδικοίκησης (Ο.Τ.Α.). Οι μεταβιβάσεις αυτές, όπως και οι άνευ ανταλλάγματος μεταβιβάσεις ακινήτων του Δημοσίου, Ν.Π.Δ.Δ. ή Ο.Τ.Α. ή ιδιωτών, επί των οποίων λειτουργεί ή με σκοπό να ανεγερθεί Ιερός Ναός ή Επισκοπείο ή Ιερά Μονή, προς το οικείο εκκλησιαστικό νομικό πρόσωπο ή μεταξύ εκκλησιαστικών νομικών προσώπων του παρόντος νόμου προκειμένου να εξυπηρετηθεί η λειτουργία τους, απαλλάσσονται των τελών μεταγραφής. Οι μεταβιβάσεις αυτές πραγματοποιούνται κατόπιν απόφασης των ανωτέρω νομικών προσώπων, οι οποίες εγκρίνονται από τους οικείους Μητροπολίτες και τα Μητροπολιτικά Συμβούλια ή τον Πατριαρχικό Έξαρχο Πάτμου και το Εξαρχικό Συμβούλιο αντίστοιχα και από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου.
5. Στην περίπτωση της οποτεδήποτε σύστασης νέων Ιερών Μητροπόλεων ή Ενοριών, εκκλησιαστικά ακίνητα που υπάγονται πλέον στην εδαφική περιφέρεια των νέων Ιερών Μητροπόλεων ή Ενοριών, περιέρχονται κατά κυριότητα σε αυτές από τη σύστασή τους, ως οιονεί καθολικούς διαδόχους, χωρίς άλλη πράξη ή συμβόλαιο ή αντάλλαγμα. Ο Μητροπολίτης της νεοπαγούς Ιεράς Μητροπόλεως ή ο κατά τον νόμο προϊστάμενος της νεοπαγούς Ενορίας υποχρεούται σε απογραφή των ακινήτων, που περιέρχονται σε αυτή και η έκθεση απογραφής που περιγράφει τα ακίνητα, καθώς και τα λοιπά εμπράγματα δικαιώματα επί των ακινήτων, εγκρίνονται από τον οικείο Μητροπολίτη και το Μητροπολιτικό Συμβούλιο ή τον Πατριαρχικό Έξαρχο Πάτμου και το Εξαρχικό Συμβούλιο αντίστοιχα και από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου, περιβάλλεται, δε, τον συμβολαιογραφικό τύπο και μαζί με την περίληψη, που προβλέπεται από το άρθρο 9 του β.δ. 533/1963 (Α’ 147), καταχωρίζεται στα οικεία βιβλία μεταγραφών του αρμοδίου υποθηκοφυλακείου ή Κτηματολογικού Γραφείου και αναλόγως πραγματοποιούνται και οι απαιτούμενες κτηματολογικές εγγραφές. Οι ανωτέρω εκθέσεις απογραφής δεν αποτελούν μεταβιβαστικές εμπραγμάτων δικαιωμάτων πράξεις, συντάσσονται και καταχωρίζονται χωρίς φόρους, εισφορές, αμοιβές, δικαιώματα και τέλη. Τα ανωτέρω ισχύουν στην περίπτωση διάλυσης, συγχώνευσης ή ανασύστασης Ιερών Μονών ή σύστασης μετοχίου από διαλελυμένες ή ερημωθείσες Ιερές Μονές ή προσαρτήσεων Ιερών Ναών σε Νομικά Πρόσωπα Δημοσίου Δικαίου των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου ή μετατροπής Ιερού Ναού σε Ιερά Μονή, οπότε συντάσσεται από τον επιχώριο Μητροπολίτη ή τον Πατριαρχικό Έξαρχο Πάτμου έκθεση απογραφής της ακίνητης περιουσίας, η οποία εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου και μεταγράφεται κατά τα ανωτέρω.
6. Όσον αφορά στην εφαρμογή του παρόντος άρθρου, δεν θίγονται οι ρυθμίσεις του Κώδικα Διατάξεων Φορολογίας Κληρονομιών, Δωρεών, Γονικών Παροχών και Κερδών από Τυχερά Παίγνια (ν. 2961/2001, Α’ 266) και του Κώδικα Φόρου Προστιθέμενης Αξίας (ν. 2859/2000, Α’ 248).
7. Επιτρέπεται η σύσταση δικαιώματος επιφάνειας στα ακίνητα των Ν.Π.Δ.Δ. των Ιερών Μητροπόλεων της Δωδεκανήσου, της Πατριαρχικής Εξαρχίας Πάτμου, των Ιερών Ναών και των Ιερών Μονών τους, κατ’ ανάλογη εφαρμογή των άρθρων 18 έως 26 του ν. 3986/2011 (Α’ 152).
8. Τα άρθρα 4 και 23 του α.ν. 1539/1938 (Α’ 488) έχουν ανάλογη εφαρμογή και επί των κτημάτων και εν γένει ακινήτων, που ανήκουν στα Ν.Π.Δ.Δ. των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, των Ιερών Ναών, των Ιερών Μονών και των Ιερών Πατριαρχικών και Σταυροπηγιακών Μονών τους και στα υπαγόμενα σε αυτά εκκλησιαστικά ιδρύματα, Ιερά Προσκυνήματα και εκκλησιαστικά μουσεία.
Άρθρο 335
Οργανικές θέσεις Κληρικών 
και εκκλησιαστικών υπαλλήλων
1. Κληρικοί της κατ’ άρθρο 3 του Συντάγματος Ανατολικής Ορθοδόξου Εκκλησίας του Χριστού είναι οι έχοντες κανονική χειροτονία ενός εκ των τριών βαθμών της ιερωσύνης.
2. Από την έναρξη ισχύος του παρόντος καταργούνται:
α) οι οργανικές θέσεις διακόνων του άρθρου 1 του ν.δ. 1399/1973 (Α’ 112), όπως τις ανακατένειμε το άρθρο 3 του ν. 673/1977 (Α’ 238) και όπως αυτές τελικά διαμορφώθηκαν μετά τη μετατροπή τους σε οργανικές θέσεις ιεροκηρύκων και εκκλησιαστικών υπαλλήλων, σύμφωνα με την παρ. 3 του άρθρου 25 του ν. 817/1978 (Α’ 170), το π.δ. 225/1985 (Α’ 85), το άρθρο 30 του ν. 3432/2006 (Α’ 14) και την περ. 7 της παρ. 2 του άρθρου 42 του ν. 3848/2010 (Α’ 71),
β) οι οργανικές θέσεις Ιεροκηρύκων της παρ. 3 του άρθρου 25 του ν. 817/1978, οι οποίες προήλθαν εκ μετατροπής οργανικών θέσεων διακόνων του ν.δ. 1399/1973, όπως τις ανακατένειμε το άρθρο 3 του ν. 673/1977 και όπως αυτές τελικά διαμορφώθηκαν μετά τη μετατροπή τους σε οργανικές θέσεις διακόνων, σύμφωνα με το άρθρο 30 του ν. 3432/2006,
γ) οι οργανικές θέσεις εκκλησιαστικών υπαλλήλων του π.δ. 225/1985 (Α’ 85), που εκδόθηκε κατ’ εξουσιοδότηση της παρ. 6 του άρθρου 20 του ν. 1476/1984 (Α’ 136), οι οποίες προήλθαν από εκ μετατροπής οργανικές θέσεις διακόνων του ν.δ. 1399/1973, όπως τις ανακατένειμε το άρθρο 3 του ν. 673/1977 και όπως αυτές τελικά διαμορφώθηκαν μετά τη μετατροπή τους, σύμφωνα με τα άρθρο 30 του ν. 3432/2006 και την περ. 7 της παρ. 2 του άρθρου 42 του ν. 3848/2010, σύμφωνα με τον πίνακα 1 ως εξής:
ΠΙΝΑΚΑΣ 1: ΚΑΤΑΡΓΗΣΗ ΟΡΓΑΝΙΚΩΝ ΘΕΣΕΩΝ
Α/Α	ΟΡΓΑΝΙΚΕΣ
ΘΕΣΕΙΣ 
ΔΙΑΚΟΝΩΝ	ΟΡΓΑΝΙΚΕΣ
ΘΕΣΕΙΣ 
ΙΕΡΟΚΗΡΥΚΩΝ	ΟΡΓΑΝΙΚΕΣ
ΘΕΣΕΙΣ 
ΕΚΚΛΗΣΙΑΣΤΙΚΩΝ ΥΠΑΛΛΗΛΩΝ
1 ΙΜ Ρόδου	3	1	3
2 ΙΜ Κώ και Νισύρου	2	1	2
3 ΙΜ Λέρου, Καλύµνου και Αστυπάλαιας	0	1	3
4 ΙΜ Καρπάθου και Κάσου	1	1	2
5 ΙΜ Σύµης, Τήλου, Χάλκης και Καστελλορίζου	0	0	2
6 Πατριαρχική Εξαρχία Πάτµου	2	1	0
ΣΥΝΟΛΟ ΚΑΤΑΡΓΟΥΜΕΝΩΝ		
ΟΡΓΑΝΙΚΩΝ ΘΕΣΕΩΝ	8	5	12

3. Στις Ιερές Μητροπόλεις Δωδεκάνησου και στην Πατριαρχική Εξαρχία Πάτμου συνιστώνται: α) μόνιμες οργανικές θέσεις Μητροπολιτών ισάριθμες με τις υφιστάμενες Μητροπόλεις και Πατριαρχικού Εξάρχου Πάτμου για την Πατριαρχική Εξαρχία Πάτμου, β) μόνιμες οργανικές θέσεις ιεροκηρύκων, διακόνων και εκκλησιαστικών υπαλλήλων ισάριθμες με τις καταργούμενες του πίνακα 1 της παρ. 2, γ) μόνιμες οργανικές θέσεις Εφημερίων, οι οποίες είναι ίσες με τον αριθμό όσων μισθοδοτούνται από το Δημόσιο και η απόφαση διορισμού τους έχει δημοσιευθεί στην Εφημερίδα της Κυβερνήσεως κατά την έναρξη ισχύος του παρόντος, προστιθεμένων των θέσεων Κληρικών που κατανέμει στο Υπουργείο Παιδείας και Θρησκευμάτων η απόφαση του Υπουργού Εσωτερικών υπό στοιχεία ΔΙΠΑΑΔ/Φ.Κ./109/5358/20.4.2022 (Β’ 2138) και η απόφαση της Υπουργού Παιδείας και Θρησκευμάτων περί κατανομής θέσεων μονίμων Κληρικών στις Ιερές Μητροπόλεις της Δωδεκανήσου (ΑΔΑ: Ψ8ΠΩ46ΜΤΛΗ-5ΟΛ). Οι οργανικές θέσεις Μητροπολιτών, Πατριαρχικού Εξάρχου Πάτμου, Εφημερίων, Ιεροκηρύκων, διακόνων και εκκλησιαστικών υπαλλήλων του πρώτου εδαφίου καλύπτονται με τη διαδικασία και τις προϋποθέσεις που προβλέπουν οι κείμενες διατάξεις, μισθοδοτούνται από το Δημόσιο και κατανέμονται στις Ιερές Μητροπόλεις και την Πατριαρχική Εξαρχία Πάτμου, σύμφωνα με τον πίνακα 2, ως εξής:
4. Για την κάλυψη οργανικής θέσης εφημερίων και διακόνων απαιτείται ως ελάχιστο τυπικό προσόν το οριζόμενο στο άρθρο 140 του ν. 4823/2021 (Α’ 136). Για την κάλυψη οργανικής θέσης Ιεροκηρύκων απαιτείται πτυχίο της Θεολογικής Σχολής της Χάλκης ή Ορθόδοξης Θεολογικής Σχολής ή πτυχίο του Προγράμματος Ιερατικών Σπουδών των Ανώτατων Εκκλησιαστικών Ακαδημιών. Δεν καταλαμβάνουν οργανική θέση Μητροπολίτη, Πατριαρχικού Εξάρχου Πάτμου, Εφημερίου, Διακόνου και Ιεροκήρυκα όσοι έχουν καταδικαστεί αμετάκλητα για τα αναφερόμενα στην παρ. 16 του άρθρου 337 ποινικά αδικήματα, για τα οποία απαιτείται αντίγραφο ποινικού μητρώου δικαστικής χρήσης, πέραν των κωλυμάτων που ορίζονται από τους Ιερούς Κανόνες και το προεδρικό διάταγμα (π.δ.) της παρ. 11 του άρθρου 337.
5. Με π.δ. που εκδίδεται μετά από πρόταση των Υπουργών Παιδείας και Θρησκευμάτων, Οικονομικών και Εσωτερικών και γνώμη των οικείων Μητροπολιτών ή του Πατριαρχικού Εξάρχου Πάτμου καθορίζονται η κατηγορία εκπαίδευσης και η ειδικότητα των θέσεων των εκκλησιαστικών υπαλλήλων του πίνακα 2 της παρ. 3.
6. Με απόφαση του οικείου Μητροπολίτη ή του Πατριαρχικού Εξάρχου Πάτμου μπορεί να κατανέμονται οι οργανικές θέσεις των εφημερίων και διακόνων του πίνακα 2 της παρ. 3, εφόσον αυτές κενωθούν, μεταξύ ενοριών εντός της οικείας Μητρόπολης ή της Πατριαρχικής Εξαρχίας Πάτμου αντίστοιχα. Με απόφαση του οικείου Μητροπολίτη ή του Πατριαρχικού Εξάρχου Πάτμου οι εφημέριοι και οι διάκονοι μπορούν να καλύπτουν τις λατρευτικές, τις ποιμαντικές και τις προνοιακές ανάγκες και άλλων ιερών ναών.
7. Η πλήρωση των οργανικών θέσεων των Εφημερίων, Διακόνων, Ιεροκηρύκων και εκκλησιαστικών υπαλλήλων υπόκειται στη διαδικασία που προβλέπουν οι διατάξεις για τον ετήσιο προγραμματισμό ανθρώπινου δυναμικού της δημόσιας διοίκησης. Ειδικά για το διορισμό σε θέση εκκλησιαστικού υπαλλήλου εφαρμόζεται ο ν. 4765/2021 (Α’ 6).
8. Η μετατροπή και η μεταφορά οργανικών θέσεων Εφημερίων, Διακόνων, Ιεροκηρύκων και εκκλησιαστικών υπάλληλων εντός του εκκλησιαστικού καθεστώτος της Δωδεκανήσου πραγματοποιούνται με νόμο κατόπιν σύμφωνης γνώμης των οικείων Μητροπολιτών ή του Πατριαρχικού Εξάρχου Πάτμου και έγκριση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου.
9. Η μεταβολή του αριθμού των ενοριών ή των Ιερών Μητροπόλεων της Δωδεκανήσου ή των ορίων αυτών, σύμφωνα με το άρθρο 336 και το άρθρο 332, δεν μεταβάλλει τον συνολικό αριθμό των οργανικών θέσεων του πίνακα 2 της παρ. 3, πλην της αυτοδίκαιης σύστασης θέσης Μητροπολίτη σε περίπτωση ίδρυσης νέας Ιεράς Μητρόπολης.
10. Κληρικός των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου που εκλέγεται βοηθός επίσκοπος χωρίς να υφίσταται αντίστοιχη κενή οργανική θέση, λαμβάνει μόνο τις αποδοχές της θέσης από την οποία προέρχεται.
11. Οι Ιερές Μητροπόλεις της Δωδεκανήσου και η Πατριαρχική Εξαρχία Πάτμου μπορούν να προσλαμβάνουν Κληρικούς με σχέση εργασίας ιδιωτικού δικαίου για την κάλυψη λατρευτικών, ποιμαντικών και προνοιακών αναγκών, καθώς και εκκλησιαστικούς υπαλλήλους με σχέση εργασίας ιδιωτικού δικαίου, ορισμένου ή αορίστου χρόνου, ή με σύναψη σύμβασης έργου. Η πρόσληψη των Κληρικών και η παροχή υπηρεσιών ή έργου των εκκλησιαστικών υπαλλήλων του πρώτου εδαφίου δεν γεννά καμία έννομη σχέση εξαρτημένης εργασίας, σύμβασης έργου ή άλλης εξάρτησης, ή υποχρέωση ή ευθύνη του Δημοσίου και υπόχρεες για την καταβολή των αποδοχών τους είναι αποκλειστικά οι Ιερές Μητροπόλεις και η Πατριαρχική Εξαρχία Πάτμου εξ ιδίων πόρων. Οι Κληρικοί της παρούσας δεν επιτρέπεται να μετέχουν στα Μητροπολιτικά και Εκκλησιαστικά Συμβούλια του 
άρθρου 457.
12. Η υπηρεσιακή και μισθολογική κατάσταση των ήδη υπηρετούντων Κληρικών και εκκλησιαστικών υπαλλήλων δεν θίγεται και ρυθμίζεται με την παρ. 7 του 
άρθρου 457.
13. Όπου στην κείμενη νομοθεσία απαντάται ο όρος «μόνιμη οργανική θέση» ή «οργανική θέση» Μητροπολιτών, Πατριαρχικού Εξάρχου Πάτμου, Ιεροκηρύκων, Εφημερίων, Διακόνων και εκκλησιαστικών υπαλλήλων των Ιερών Μητροπόλεων της Δωδεκανήσου ή της Πατριαρχικής Εξαρχίας Πάτμου, νοείται αποκλειστικά και μόνο η οργανική θέση του πίνακα 2 της παρ. 3.
Άρθρο 336
Εφημέριοι και Διάκονοι
1. Ο Εφημέριος μεριμνά για τη λατρευτική και πνευματική ζωή των ενοριτών και για κάθε ζήτημα που αφορά στην πνευματική και υλική πρόοδο της Ενορίας.
2. Οι κενές οργανικές εφημεριακές θέσεις καλύπτονται μονίμως από έγγαμους Πρεσβύτερους. Κατ’ εξαίρεση και προσωρινά μπορούν να καλύπτονται από Ιερομόναχους, εγγεγραμμένους σε Ιερά Μονή της οικείας Μητροπόλεως, εφόσον για τη συγκεκριμένη εφημεριακή θέση δεν ευρίσκεται έγγαμος Πρεσβύτερος. Οι Ιερομόναχοι δεν καθίστανται αυτοδικαίως τακτικοί ανεξάρτητα από τον χρόνο υπηρεσίας τους.
3. Οι έγγαμοι Εφημέριοι που συμπληρώνουν πέντε (5) έτη υπηρεσίας σε οργανική εφημεριακή θέση καθίστανται αυτοδικαίως τακτικοί.
4. Επιτρέπεται η απόσπαση τακτικού Εφημερίου σε άλλη κενή οργανική θέση για χρονικό διάστημα που δεν μπορεί να υπερβαίνει τους τρεις (3) μήνες συνεχόμενους ή διακεκομμένους εντός του αυτού έτους, εκτός αν υφίσταται αίτηση ή έγγραφη συγκατάθεσή του.
5. Οι τακτικοί Εφημέριοι μπορούν να αποχωρούν από την υπηρεσία, με αίτησή τους, μετά τη συμπλήρωση του εβδομηκοστού (70ού) έτους της ηλικίας τους. Οι αποχωρήσαντες, κατόπιν αίτησής τους και απόφασης του οικείου Μητροπολίτη, μπορούν να καλύπτουν, χωρίς καμία επιβάρυνση του κρατικού προϋπολογισμού, τις λατρευτικές, τις ποιμαντικές και τις προνοιακές ανάγκες Ενορίας.
6. Τακτικοί Εφημέριοι αποχωρούν υποχρεωτικά από την υπηρεσία για λόγους ανικανότητας εκτέλεσης των εφημεριακών τους καθηκόντων εξαιτίας ασθένειας, η οποία πιστοποιείται σύμφωνα με τις σχετικές διατάξεις που ισχύουν για τους δημοσίους υπαλλήλους. Η διαδικασία εκκινεί κατόπιν αίτησης των ιδίων ή του οικείου Μητροπολίτη.
7. Ο τακτικός Εφημέριος δικαιούται κανονική άδεια μετ’ αποδοχών διαρκείας ενός (1) μηνός κατ’ έτος, της οποίας η χορήγηση είναι υποχρεωτική. Η άδεια πρέπει να δίνεται εντός του αυτού ημερολογιακού έτους.
8. Τακτικός Εφημέριος μετατίθεται σε άλλη κενή οργανική θέση εντός της οικείας Μητρόπολης ή της Πατριαρχικής Εξαρχίας Πάτμου: α) κατόπιν αίτησής του, β) απόφασης του Μητροπολίτη και γ) λόγω τελεσίδικης ποινής που επιβλήθηκε από εκκλησιαστικό δικαστήριο του άρθρου 342. Μετάθεση τακτικού Εφημερίου σε άλλη Ιερά Μητρόπολη της Δωδεκανήσου ή στην Πατριαρχική Εξαρχία Πάτμου ή την Εκκλησία της Ελλάδος ή την Εκκλησία της Κρήτης, επιτρέπεται, εφόσον σε αυτήν υφίσταται κενή μόνιμη οργανική θέση Εφημερίου.
9. Υπάλληλοι μόνιμοι ή αορίστου χρόνου που ανήκουν σε φορείς της Γενικής Κυβέρνησης και έχουν χειροτονηθεί μέχρι τη δημοσίευση του παρόντος ή χειροτονούνται Διάκονοι ή Πρεσβύτεροι, δικαιούνται απόσπασης στην οικεία Μητρόπολη ή στην Πατριαρχική Εξαρχία Πάτμου. Η απόσπαση διενεργείται κατόπιν αίτησης του υπαλλήλου και σύμφωνης γνώμης του οικείου Μητροπολίτη ή του Πατριαρχικού Εξάρχου Πάτμου αντίστοιχα, με κοινή απόφαση των αρμοδίων οργάνων του Υπουργείου Παιδείας και Θρησκευμάτων και του κατά περίπτωση οικείου Υπουργείου, με διάρκεια ενός (1) έτους και δυνατότητα παράτασης αποκλειστικά έως άλλα δύο (2) έτη. Η μισθοδοσία των αποσπασμένων υπαλλήλων καλύπτεται από τον φορέα προέλευσης. Μετά τη λήξη της απόσπασης ή της παράτασής της, οι υπάλληλοι αυτοί δικαιούνται, κατόπιν αίτησής τους, μετάταξη στην οικεία Μητρόπολη Δωδεκανήσου ή στην Πατριαρχική Εξαρχία Πάτμου και λαμβάνουν τις αποδοχές της νέας τους θέσης. Η κατά τα ως άνω μετάταξη διενεργείται, κατόπιν σύμφωνης γνώμης του οικείου Μητροπολίτη ή του Πατριαρχικού Εξάρχου Πάτμου, με κοινή απόφαση των αρμοδίων οργάνων των Υπουργείων Παιδείας και Θρησκευμάτων, Εσωτερικών, Οικονομικών και του οικείου Υπουργείου, περίληψη της οποίας δημοσιεύεται στην Εφημερίδα της Κυβερνήσεως, σε κενή οργανική θέση ή, εφόσον δεν υφίσταται τέτοια, σε προσωποπαγή θέση, που συνιστάται με την απόφαση μετάταξης, στον φορέα υποδοχής. Η προσωποπαγής θέση καταργείται με την με οποιονδήποτε τρόπο αποχώρησή τους. Η αίτηση για μετάταξη υποβάλλεται εντός αποκλειστικής προθεσμίας έξι (6) μηνών από τη λήξη της απόσπασης ή της παράτασής της. Για την απόσπαση ή τη μετάταξη των προηγούμενων εδαφίων δεν απαιτείται γνώμη του οικείου υπηρεσιακού συμβουλίου του φορέα προέλευσης.
10. Εφημέριοι, Ιεροκήρυκες και Διάκονοι των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου επιτρέπεται να αποσπώνται για την κάλυψη ποιμαντικών αναγκών στο Οικουμενικό Πατριαρχείο ή σε ένα εκ των άλλων Πρεσβυγενών Πατριαρχείων ή στην Ιερά Μονή του Σινά. Οι αποσπώμενοι δεν δικαιούνται επιμίσθιο ή οποιουδήποτε είδους πρόσθετη αμοιβή ή αποζημίωση από το Δημόσιο για τη μετακίνηση, επιστροφή ή για τον χρόνο της απόσπασής τους. Η δαπάνη της μισθοδοσίας τους συνεχίζει να βαραίνει τον φορέα προέλευσης. Η απόσπαση πραγματοποιείται με αίτηση του ενδιαφερομένου και απόφαση του οικείου Μητροπολίτη κατόπιν έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου. Η απόσπαση διακόπτεται οποτεδήποτε με απόφαση του οικείου Μητροπολίτη κατόπιν έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, χωρίς να είναι προϋπόθεση ή αναγκαίος όρος η υποβολή σχετικής αίτησης του αποσπασμένου. Εφημέριοι, Ιεροκήρυκες ή Διάκονοι των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου που έχουν εκλεγεί κατά την έναρξη ισχύος του παρόντος ή εκλέγονται βοηθοί Επίσκοποι, Επίσκοποι, Μητροπολίτες ή Αρχιεπίσκοποι του Οικουμενικού Πατριαρχείου ή ενός εκ των άλλων Πρεσβυγενών Πατριαρχείων, επιτρέπεται να αποσπώνται, σύμφωνα με τα οριζόμενα στην παρούσα, και συνεχίζουν να λαμβάνουν μόνο τις αποδοχές της θέσης από την οποία προέρχονται.
11. Με προεδρικό διάταγμα που εκδίδεται με πρόταση του Υπουργού Παιδείας και Θρησκευμάτων, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου αντίστοιχα και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, θεσπίζονται και εξειδικεύονται, στη βάση της κανονικής παράδοσης της Ανατολικής Ορθόδοξης Εκκλησίας του Χριστού, για κάθε Ιερά Μητρόπολη της Δωδεκανήσου και της Πατριαρχικής Εξαρχίας Πάτμου τα προσόντα, η διαδικασία εκλογής και εγκατάστασης των Εφημερίων και Διακόνων, η διαδικασία πλήρωσης των εφημεριακών θέσεων, οι διαδικασίες μετάθεσης και απόσπασης του παρόντος άρθρου, η επιμόρφωση, η αξιολόγηση, τα καθήκοντα και τα δικαιώματα των Εφημερίων και των Διακόνων.
12. Κληρικός που επιθυμεί να φοιτήσει στις Θεολογικές Σχολές της ημεδαπής και στις Ανώτατες Εκκλησιαστικές Ακαδημίες οφείλει να ζητήσει την άδεια του οικείου Μητροπολίτη, η οποία του χορηγείται υποχρεωτικά και η διάρκειά της δεν μπορεί να υπερβαίνει τα τέσσερα (4) έτη. Κατά τη διάρκεια των σπουδών του και για επιπλέον χρόνο ίσο με το ήμισυ της άδειας που έλαβε δεν μπορεί να μετατεθεί σε άλλη Μητρόπολη. Κατά τη διάρκεια των σπουδών του οφείλει, κατά το μέτρο του δυνατού, να εξυπηρετεί τις ανάγκες της ενορίας του.
13. Με Κανονισμό της οικείας Μητρόπολης που εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου και δημοσιεύεται στο επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος», καθορίζονται τα αφορώντα στην υπηρεσιακή εν γένει κατάσταση των ψαλτών και των νεωκόρων.
14. Κάθε Μητρόπολη και η Πατριαρχική Εξαρχία Πάτμου προβαίνει σε κατάρτιση διαρκούς μητρώου των εν ενεργεία εφημερίων, διακόνων και ιεροκηρύκων της, το οποίο επικαιροποιεί με τις αποχωρήσεις ή χειροτονίες κληρικών και τις μεταβολές στην προσωπική τους κατάσταση. Ο Κανονισμός της οικείας Ιεράς Μητρόπολης και της Πατριαρχικής Εξαρχίας Πάτμου αντίστοιχα, που εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου και δημοσιεύεται στην Εφημερίδα της Κυβερνήσεως, καθορίζει τα καταχωριζόμενα στοιχεία και δεδομένα του μητρώου, καθώς και τις αρμοδιότητες, τις προϋποθέσεις και τον τρόπο τήρησης, διάρθρωσης, λειτουργίας, ενημέρωσης, διασύνδεσής του με άλλα αρχεία και της δημοσίευσης στοιχείων του. Οι Ιερές Μητροπόλεις και η Πατριαρχική Εξαρχία Πάτμου υποχρεούνται να ενημερώνουν σχετικά με τους θρησκευτικούς λειτουργούς τους το μητρώο θρησκευτικών λειτουργών του άρθρου 14 του ν. 4301/2014 (Α’ 223), ανεξάρτητα από τη λειτουργία του Μητρώου της οικείας Μητρόπολης ή της Πατριαρχικής Εξαρχίας Πάτμου.
15. Η μισθοδοσία των εφημερίων και των διακόνων διέπεται από τις ισχύουσες διατάξεις.
16. Οι Κληρικοί των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου που μισθοδοτούνται από το Δημόσιο και σε βάρος των οποίων ασκήθηκε ποινική δίωξη για κακούργημα ή για τα ακόλουθα αδικήματα, λαμβάνουν το πενήντα τοις εκατό (50%) των αποδοχών τους με πράξη του εκκαθαριστή αποδοχών:
α) κλοπή, υπεξαίρεση, κοινή και στην υπηρεσία, απάτη, εκβίαση, πλαστογραφία, δωροδοκία, απιστία περί την υπηρεσία, παράβαση καθήκοντος, συκοφαντική δυσφήμηση, οποιοδήποτε έγκλημα κατά της γενετήσιας ελευθερίας ή έγκλημα οικονομικής εκμετάλλευσης της γενετήσιας ζωής, σωματική βλάβη εμβρύου ή νεογνού, τα αδικήματα του ν. 3500/2006 (Α’ 232) για την αντιμετώπιση της ενδοοικογενειακής βίας, αρπαγή ανηλίκων, παράνομη κατακράτηση, παράνομη βία, αυτοδικία, απειλή, διατάραξη θρησκευτικών συναθροίσεων,
β) βία κατά υπαλλήλων και δικαστικών προσώπων, αθέμιτη επιρροή σε δικαστικούς λειτουργούς, διατάραξη της λειτουργίας υπηρεσίας, διατάραξη δικαστικών συνεδριάσεων, απείθεια, στάση, αντιποίηση, παραβίαση σφραγίδων που έθεσε η αρχή, παραβίαση φύλαξης της αρχής,
γ) διέγερση σε ανυπακοή, διέγερση σε διάπραξη εγκλημάτων, βιαιοπραγίες ή διχόνοια, πρόσκληση και προσφορά για την τέλεση εγκλήματος, εγκληματική οργάνωση, τρομοκρατικές πράξεις - τρομοκρατική οργάνωση, αξιόποινη υποστήριξη, διατάραξη κοινής ειρήνης, απειλή διάπραξης εγκλημάτων, διασπορά ψευδών ειδήσεων, προσβολή συμβόλων ή τόπων ιδιαίτερης εθνικής ή θρησκευτικής σημασίας,
δ) τα αδικήματα του ν. 927/1979 (Α’ 139),
ε) προσηλυτισμό του άρθρου 4 του α.ν. 1363/1938 (Α’ 305),
στ) τα αδικήματα του ν. 4139/2013 (Α’ 74).
Μετά την άσκηση της ποινικής δίωξης εκκινεί αμελλητί η διαδικασία παραπομπής των Κληρικών στα αρμόδια εκκλησιαστικά δικαστήρια και μέχρι την έκδοση της τελεσίδικης απόφασης των εκκλησιαστικών δικαστηρίων τελεί σε αναστολή η εγγραφή τους στο μητρώο θρησκευτικών λειτουργών του άρθρου 14 του ν. 4301/2014 σε συνδυασμό με το άρθρο 47 του ν. 4559/2018 (Α’ 142).
17. Στους Κληρικούς των Ιερών Μητροπόλεων της Δωδεκανήσου ή της Πατριαρχικής Εξαρχίας Πάτμου, εφόσον απαλλαγούν με αμετάκλητη δικαστική απόφαση, τους αποδίδεται το υπόλοιπο πενήντα τοις εκατό (50%) των αποδοχών τους εντόκως, σύμφωνα με το άρθρο 45 του ν. 4607/2019 (Α’ 65) για τις οφειλές του Δημοσίου, κατόπιν σχετικής αίτησής τους στον οικείο εκκαθαριστή αποδοχών. Ο τόκος οφείλεται από την έκδοση της σχετικής πράξης περικοπής της μισθοδοσίας κατ’ εφαρμογή της παρ. 16 μέχρι την πλήρη και ολοσχερή εξόφληση.
18. Στους Κληρικούς των Ιερών Μητροπόλεων της Δωδεκανήσου ή της Πατριαρχικής Εξαρχίας Πάτμου, εφόσον καταδικαστούν με αμετάκλητη δικαστική απόφαση για τα αδικήματα που αναφέρονται στην παρ. 16, διακόπτεται η μισθοδοσία τους και εκδίδεται διαπιστωτική πράξη κένωσης της οργανικής θέσης που κατέχουν.
19. Ο Εισαγγελέας ο οποίος ασκεί την ποινική δίωξη, ενημερώνει παραχρήμα την οικεία Ιερά Μητρόπολη ή την Πατριαρχική Εξαρχία Πάτμου και τη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων ότι ασκήθηκε ποινική δίωξη για κακούργημα ή τα αδικήματα της παρ. 16. Η Γραμματεία του ποινικού Δικαστηρίου, το οποίο εκδίδει την αμετάκλητη δικαστική απόφαση της παρ. 18, ενημερώνει παραχρήμα την οικεία Ιερά Μητρόπολη ή την Πατριαρχική Εξαρχία Πάτμου και τη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων.
Άρθρο 337
Μητροπολιτικά και Εκκλησιαστικά Συμβούλια
1. Σε κάθε Ιερά Μητρόπολη της Δωδεκανήσου συστήνεται και λειτουργεί Μητροπολιτικό Συμβούλιο με πρόεδρο τον οικείο Μητροπολίτη.
2. Στην Πατριαρχική Εξαρχία Πάτμου συστήνεται και λειτουργεί Εξαρχικό Συμβούλιο της Εξαρχίας με πρόεδρο τον Πατριαρχικό Έξαρχο.
3. Σε κάθε ενοριακό ιερό ναό συστήνεται και λειτουργεί Εκκλησιαστικό Συμβούλιο, στο οποίο προεδρεύει τακτικός Εφημέριος.
4. Με προεδρικό διάταγμα που εκδίδεται με πρόταση του Υπουργού Παιδείας και Θρησκευμάτων, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου και δημοσιεύεται στην Εφημερίδα της Κυβερνήσεως, θεσπίζονται στη βάση της κανονικής παράδοσης της Ανατολικής Ορθόδοξης Εκκλησίας του Χριστού για κάθε Ιερά Μητρόπολη της Δωδεκανήσου και την Πατριαρχική Εξαρχία Πάτμου αντίστοιχα οι γενικοί κανόνες αναφορικά με: α) τα της συγκρότησης του Μητροπολιτικού Συμβουλίου ή του Εξαρχικού Συμβουλίου, του τρόπου σύγκλησης και λειτουργίας, τις αρμοδιότητες, τα ένδικα μέσα, τις αρμοδιότητες του Προέδρου, καθώς και κάθε άλλη λεπτομέρεια που αφορά στην οργάνωση, διοίκηση, διαχείριση και λειτουργία του Μητροπολιτικού Συμβουλίου ή του Εξαρχικού Συμβουλίου, β) τη σύνθεση του Εκκλησιαστικού Συμβουλίου και τα καθήκοντα των μελών αυτού, τη συγκρότηση και τις συνεδριάσεις, τις αρμοδιότητες, τα της οικονομικής διαχείρισης, των πόρων και του τρόπου διάθεσης αυτών, τα τηρούμενα βιβλία, τις διαδικασίες εκμισθώσεων ακινήτων και εκποίησης ακινήτων, τις διαδικασίες διενέργειας εράνων και κάθε άλλη λεπτομέρεια που αφορά στην οργάνωση, διοίκηση, διαχείριση και λειτουργία του Εκκλησιαστικού Συμβουλίου.
Άρθρο 338
Έκδοση Κανονισμών
1. Οι Μητροπολίτες των Ιερών Μητροπόλεων της Δωδεκανήσου και ο Πατριαρχικός Έξαρχος Πάτμου μπορούν με αποφάσεις τους, που εγκρίνονται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου και δημοσιεύονται στην Εφημερίδα της Κυβερνήσεως και στο επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος» και με την προϋπόθεση ότι η δαπάνη που τυχόν προκαλείται δεν βαρύνει τον κρατικό προϋπολογισμό, να εκδίδουν Κανονισμούς για τη ρύθμιση ειδικότερων και λεπτομερειακών εσωτερικών θεμάτων που αφορούν στις Μητροπόλεις τους ή στην Πατριαρχική Εξαρχία Πάτμου και στους φορείς τους, όπως ιδίως θέματα που αφορούν: α) στην οργάνωση και λειτουργία των Ιερών Μητροπόλεων και της Πατριαρχικής Εξαρχίας Πάτμου, των Ιερών Ναών, των Ενοριών μετά των Ενοριακών αυτών Ναών ως και των λοιπών Εκκλησιαστικών Καθιδρυμάτων και νομικών προσώπων της Ιεράς Μητρόπολής τους, στα της διοίκησης, διαχείρισης, ελέγχου και λειτουργίας της, καθώς και της εν γένει υπηρεσιακής κατάστασης του προσωπικού τους και β) στην υπηρεσιακή κατάσταση των εκκλησιαστικών υπαλλήλων των Ιερών Μητροπόλεών τους ή της Πατριαρχικής Εξαρχίας της Πάτμου, εφόσον η μισθοδοσία τους δεν καλύπτεται από τον κρατικό προϋπολογισμό.
2. Οι Κανονισμοί ανακοινώνονται από το Οικουμενικό Πατριαρχείο στο Υπουργείο Παιδείας και Θρησκευμάτων.
Άρθρο 339
Επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος»
1. Με απόφαση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου καθορίζεται η Ιερά Μητρόπολη της Δωδεκανήσου, η οποία εκδίδει το επίσημο Δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος».
2. Με απόφαση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου συγκροτείται πενταμελής συντακτική επιτροπή για την έκδοση του επισήμου Δελτίου των Επαρχιών του Οικουμενικού Θρόνου της Δωδεκανήσου «Δωδεκάνησος» υπό την προεδρία του Μητροπολίτη του οποίου η Ιερά Μητρόπολη έχει αναλάβει την έκδοσή του, ο οποίος είναι αυτοδίκαια μέλος της συντακτικής επιτροπής.
3. Με απόφαση του Υπουργού Παιδείας και Θρησκευμάτων, κατόπιν γνώμης της Αγίας και Ιεράς Συνόδου του Οικουμενικού Πατριαρχείου, καθορίζεται μηνιαία εισφορά υπέρ του επισήμου Δελτίου «Δωδεκάνησος» επί της μισθοδοσίας των Διακόνων, Εφημερίων, Ιεροκηρύκων και Αρχιερέων των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, το ύψος αυτής, ο τρόπος είσπραξης και απόδοσής της, καθώς και όλες οι αναγκαίες λεπτομέρειες για την εφαρμογή του παρόντος. Μέχρι την έκδοση της απόφασης του πρώτου εδαφίου ισχύει η με στοιχεία 162896/Α1/2010 (Β’ 2173) απόφαση της Υπουργού Παιδείας, Διά Βίου Μάθησης και Θρησκευμάτων.
4. Στο επίσημο δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος» δημοσιεύονται Κανονισμοί, κανονιστικές διατάξεις, πράξεις, αποφάσεις και εγκύκλιοι του Οικουμενικού Πατριάρχη και της Αγίας και Ιεράς Συνόδου του Οικουμενικού Πατριαρχείου, των Ιερών Μητροπόλεων της Δωδεκανήσου και της Πατριαρχικής Εξαρχίας της Πάτμου καθώς και θεολογικά, επιστημονικά άρθρα, εκκλησιαστικά επίκαιρα ή γεγονότα. Η παράλειψη δημοσιεύσεως πράξεων και αποφάσεων κανονιστικού ή ατομικού περιεχομένου προκαλεί ακυρότητα της πράξης, εκτός αν αυτή έχει δημοσιευθεί στην Εφημερίδα της Κυβερνήσεως.
5. Το επίσημο Δελτίο λαμβάνουν δωρεάν οι Εφημέριοι, οι Ιερές Μονές, οι Ενορίες, τα εκκλησιαστικά ιδρύματα και εκκλησιαστικά μουσεία των Ιερών Μητροπόλεων της Δωδεκανήσων και της Πατριαρχικής Εξαρχίας της Πάτμου. Η ύλη του δημοσιεύεται στις ιστοσελίδες των Ιερών Μητροπόλεων της Δωδεκανήσου και της Πατριαρχικής Εξαρχίας της Πάτμου.
6. Με απόφαση του Προέδρου της συντακτικής επιτροπής και κατόπιν έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, εκδίδονται από το επίσημο Δελτίο της παρ. 1, μετά από αίτημα του οικείου Μητροπολίτη ή του Πατριαρχικού Εξάρχου Πάτμου αντίστοιχα, και εκκλησιαστικά έντυπα των Ιερών Μητροπόλεων της Δωδεκανήσου και της Πατριαρχικής Εξαρχίας της Πάτμου, καθώς και ανάτυπα αυτών, τα οποία διατίθενται δωρεάν.
7. Το επίσημο δελτίο των Επαρχιών του Οικουμενικού Θρόνου της Δωδεκανήσου «Δωδεκάνησος» διατηρεί ιστοσελίδα με κατάληξη «.gr», στην οποία δημοσιεύεται υποχρεωτικά όλη η ύλη του.
8. Με απόφαση του Προέδρου της συντακτικής επιτροπής, κατόπιν έγκρισης από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου, εκδίδεται Κανονισμός που δημοσιεύεται στην Εφημερίδα της Κυβερνήσεως και ρυθμίζει τα θέματα της έκδοσης, σύνταξης, οικονομικής διαχείρισης του επίσημου Δελτίου, καθώς και κάθε άλλο συναφές ζήτημα.
Άρθρο 340
Ιστοσελίδες Ιερών Μητροπόλεων της Δωδεκανήσου και Πατριαρχικής Εξαρχίας Πάτμου
Οι Ιερές Μητροπόλεις της Δωδεκανήσου και η Πατριαρχική Εξαρχία Πάτμου διατηρούν ιστοσελίδα με κατάληξη «.gr», όπου δημοσιεύονται Κανονισμοί, κανονιστικές διατάξεις, πράξεις, αποφάσεις και εγκύκλιοι της Αγίας και Ιεράς Συνόδου του Οικουμενικού Πατριαρχείου, των Ιερών Μητροπόλεων της Δωδεκανήσου και της Πατριαρχικής Εξαρχίας της Πάτμου, καθώς και θεολογικά, επιστημονικά άρθρα, εκκλησιαστικά επίκαιρα ή γεγονότα.
Άρθρο 341
Άδειες δόμησης Ιερών Ναών και εκκλησιαστικών ακινήτων
1. Για τις άδειες δόμησης Ιερών Ναών και εκκλησιαστικών ακινήτων των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου εφαρμόζονται το άρθρο 12 του ν. 4258/2014 (Α’ 94), και το άρθρο 32 του ν. 4495/2017 (Α’ 167), καθώς και οι διατάξεις του Τμήματος II του ν. 4858/2021 (Α’ 220).
2. Εντός των ορίων του εκκλησιαστικού καθεστώτος των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου επιτρέπεται η ανέγερση και η λειτουργία Ιερών Ναών, Ιερών Μονών και Μετοχίων, καθώς και Ορθόδοξων Ησυχαστηρίων άλλου εκκλησιαστικού καθεστώτος της Ελλάδας ή εκ των μνημονευομένων Πατριαρχείων και Εκκλησιών στα Δίπτυχα του Οικουμενικού Πατριαρχείου, μετά από σχετική άδεια που εκδίδεται από τον Υπουργό Παιδείας και Θρησκευμάτων κατόπιν σύμφωνης γνώμης του οικείου Μητροπολίτη ή του Πατριαρχικού Εξάρχου Πάτμου και έγκριση του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου και δημοσιεύεται στην Εφημερίδα της Κυβερνήσεως.
3. Σε περίπτωση ανέγερσης ή λειτουργίας, εντός των ορίων του εκκλησιαστικού καθεστώτος των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, Ιερών Ναών, Ιερών Μονών και Μετοχίων, καθώς και Ορθοδόξων Ησυχαστηρίων άλλου εκκλησιαστικού κλίματος της Ελλάδας ή εκ των μνημονευομένων Πατριαρχείων και Εκκλησιών στα Δίπτυχα του Οικουμενικού Πατριαρχείου χωρίς την άδεια του Υπουργείου Παιδείας και Θρησκευμάτων, τότε με απόφαση του οικείου Μητροπολίτη ή του Πατριαρχικού Έξαρχου Πάτμου σφραγίζεται αμέσως από την Αστυνομία και απαλλοτριώνεται αναγκαστικά με κοινή απόφαση των Υπουργών Παιδείας και Θρησκευμάτων και Οικονομικών υπέρ της οικείας Ιεράς Μητρόπολης ή της Πατριαρχικής Εξαρχίας Πάτμου, η οποία είναι και η υπόχρεη για την καταβολή της σχετικής αποζημίωσης. Τη γενική επιμέλεια για την εκκίνηση της διαδικασίας και την κήρυξη της απαλλοτρίωσης, την επίσπευση της διαδικασίας καθορισμού της αποζημίωσης και της αναγνώρισης του δικαιούχου, καθώς και τη συντέλεση της απαλλοτρίωσης έχει η οικεία Ιερά Μητρόπολη ή η Πατριαρχική Εξαρχία Πάτμου, κατά παρέκκλιση της παρ. 2 του άρθρου 14 του ν. 2882/2001 (Α’ 17). Κατά τα λοιπά αναφορικά με την απαλλοτρίωση εφαρμόζεται ο ν. 2882/2001.
4. Η ανέγερση και η λειτουργία Ιερού Ναού της Ανατολικής Ορθόδοξης Εκκλησίας του Χριστού για ιδιωτική λατρεία επιτρέπεται μόνον κατόπιν άδειας του οικείου Μητροπολίτη και για την Πατριαρχική Εξαρχία Πάτμου, κατόπιν άδειας του Πατριαρχικού Εξάρχου Πάτμου, η οποία εγκρίνεται από τον Οικουμενικό Πατριάρχη. Σε αντίθετη περίπτωση εφαρμόζεται η παρ. 3.
5. Ιεροί Ναοί της Ανατολικής Ορθόδοξης Εκκλησίας του Χριστού που λειτουργούν για ιδιωτική λατρεία κατόπιν άδειας, σύμφωνα με την παρ. 4, απαγορεύεται να αποδοθούν στη δημόσια λατρεία. Αν αποδοθούν σε δημόσια λατρεία, εφαρμόζεται η παρ. 3.
6. Ιεροί Ναοί της Ανατολικής Ορθόδοξης Εκκλησίας του Χριστού που λειτουργούν για ιδιωτική λατρεία και διαθέτουν νόμιμη άδεια δόμησης ή έχουν υπαχθεί νομίμως στον ν. 4495/2017 ή σε προγενέστερους νόμους περί υπαγωγής αυθαιρέτων, απαγορεύεται να κατεδαφιστούν, καθώς και να πωληθούν, εκμισθωθούν, μεταβιβαστούν ή δοθούν για χρήση σε οποιαδήποτε θρησκευτική κοινότητα χωρίς προηγούμενη αντίστοιχη άδεια του οικείου Μητροπολίτη ή χωρίς προηγούμενη αντίστοιχη άδεια του Πατριαρχικού Εξάρχου Πάτμου, που εγκρίνεται από τον Οικουμενικό Πατριάρχη εάν αφορά στην Πατριαρχική Εξαρχία Πάτμου. Σε αντίθετη περίπτωση εφαρμόζεται η παρ. 3.
Άρθρο 342
Εκκλησιαστικά Δικαστήρια
1. Τα παραπτώματα των κληρικών και μοναχών των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, που αφορούν στα καθήκοντα και τις υποχρεώσεις τους και επισύρουν κυρώσεις κατά το κανονικό δίκαιο της Ανατολικής Ορθόδοξης Εκκλησίας του Χριστού, εκδικάζονται από τα Εκκλησιαστικά Δικαστήρια.
2. Με προεδρικό διάταγμα που εκδίδεται με πρόταση του Υπουργού Παιδείας και Θρησκευμάτων, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου, η οποία εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου και δημοσιεύεται στην Εφημερίδα της Κυβερνήσεως, ρυθμίζονται, στη βάση της κανονικής παράδοσης της Ανατολικής Ορθόδοξης Εκκλησίας του Χριστού, όλα τα ειδικά θέματα που αφορούν στην ίδρυση, οργάνωση, σύνθεση, συγκρότηση, αρμοδιότητα, σύγκληση και λειτουργία των εκκλησιαστικών δικαστηρίων, την προδικασία και την ακροαματική διαδικασία, τη διαδικασία και τα μέσα απόδειξης, τα κανονικά παραπτώματα και τις επιβαλλόμενες κυρώσεις, τη λήψη, έκδοση και επίδοση αποφάσεων, τα ένδικα μέσα, τους όρους και τις προϋποθέσεις αναστολής και εκτέλεσης των αποφάσεων.
Άρθρο 343
Επικοινωνία
1. Οι Ιερές Μητροπόλεις της Δωδεκανήσου και η Πατριαρχική Εξαρχία Πάτμου επικοινωνούν απευθείας και ατελώς με τις υπηρεσίες του Κράτους.
2. Οι Ιερές Μητροπόλεις της Δωδεκανήσου και η Πατριαρχική Εξαρχία Πάτμου επικοινωνούν αφενός με τις εκτός του Κράτους Εκκλησίες και θρησκευτικές κοινότητες μέσω του Οικουμενικού Πατριαρχείου και αφετέρου με υπηρεσίες και αρχές άλλων Κρατών μέσω του Υπουργείου Εξωτερικών και η σχετική αλληλογραφία κοινοποιείται στο Οικουμενικό Πατριαρχείο και το Υπουργείο Παιδείας και Θρησκευμάτων.
Άρθρο 344
Ελληνική Ορθόδοξη Κοινότητα Ρόδου
1. Το Νομικό Πρόσωπο «Ελληνική Ορθόδοξη Κοινότητα Ρόδου», που διατηρήθηκε με την υπ’ αρ. 39143/13.10.1947 απόφαση του Στρατιωτικού Διοικητή Δωδεκανήσου, καταργείται από τη δημοσίευση του παρόντος.
2. Η κινητή και ακίνητη περιουσία, τα κάθε είδους περιουσιακά στοιχεία και αξίες του νομικού προσώπου της παρ. 1 περιέρχονται αυτοδικαίως κατά πλήρη κυριότητα, νομή και κατοχή στην Ιερά Μητρόπολη Ρόδου χωρίς άλλη πράξη ή συμβόλαιο ή αντάλλαγμα, χωρίς κάθε μορφής διατυπώσεις, εγκρίσεις, διαδικασίες, αποφάσεις ή γνώμες. Η Ιερά Μητρόπολη Ρόδου συνεχίζει τη διοίκηση και διαχείριση της εν γένει περιουσίας της «Ελληνικής Ορθόδοξης Κοινότητας Ρόδου» ως καθολικός διάδοχος, καθώς και στο όνομά της τις τυχόν εκκρεμείς δίκες της χωρίς άλλη ειδικότερη δικαστική ή εξώδικη ενέργεια.
3. Ο Μητροπολίτης Ρόδου υποχρεούται, εντός προθεσμίας έξι (6) μηνών από την έναρξη ισχύος του παρόντος, σε αναλυτική απογραφή της κινητής και ακίνητης περιουσίας, καθώς και κάθε είδους περιουσιακού στοιχείου και αξιών που περιέρχονται σε αυτή και η σχετική έκθεση απογραφής εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου, περιβάλλεται τον συμβολαιογραφικό τύπο και μαζί με την περίληψη που προβλέπεται, καταχωρίζεται ως προς τα ακίνητα στα οικεία βιβλία μεταγραφών του αρμόδιου υποθηκοφυλακείου ή κτηματολογικού γραφείου και αναλόγως πραγματοποιούνται και οι απαιτούμενες κτηματολογικές εγγραφές.
4. Η υπ’ αρ. 39143/13.10.1947 απόφαση της Στρατιωτικού Διοικητή Δωδεκανήσου «περί διατηρήσεως ως νομικού προσώπου της Ελληνικής Ορθόδοξης Κοινότητος Ρόδου» καταργείται από τη δημοσίευση του παρόντος.
Άρθρο 345
Αναλογική εφαρμογή διατάξεων
Για όσα θέματα δεν προβλέπεται η ρύθμισή τους στο παρόν, ισχύουν κατ’ αναλογία οι ρυθμίσεις του ν. 4149/1961 (Α’ 41) και εφόσον δεν προβλέπονται στον ν. 4149/1961, ισχύουν κατ’ αναλογία οι ρυθμίσεις του ν. 590/1977 (Α’ 146).
Άρθρο 346
Απόδειξη σύστασης παλαιών Ενοριών 
και Ιερών Μονών
Η σύσταση Ιερών Μονών και Ενοριών στις Ιερές Μητροπόλεις της Δωδεκανήσου και την Πατριαρχική Εξαρχία Πάτμου, οι οποίες υφίστανται μέχρι την έναρξη ισχύος του παρόντος, αποδεικνύεται με διαπιστωτική πράξη του οικείου Μητροπολίτη ή του Πατριαρχικού Εξάρχου Πάτμου αντιστοίχως, η οποία δημοσιεύεται στην Εφημερίδα της Κυβερνήσεως και καθορίζει: α) την επωνυμία της Μονής ή του Ενοριακού Ναού της Ενορίας αντίστοιχα, β) την έδρα τους, γ) την Ιερά Μητρόπολη, στην δικαιοδοσία της οποίας υπάγονται, δ) το χρόνο ίδρυσής τους με αναφορά οπωσδήποτε στο σώμα της, των αποδεικτικών στοιχείων όπως έγγραφα δημόσιων ή εκκλησιαστικών αρχών, μοναστηριακό τυπικό και άλλα, από τα οποία συνάγεται ο χρόνος ίδρυσής τους και ε) τα όριά τους στην περίπτωση των Ενοριών. Οι σχετικές διαπιστωτικές πράξεις εκδίδονται εντός έξι (6) μηνών από την ημερομηνία ισχύος του παρόντος.
ΚΕΦΑΛΑΙΟ Β’
ΛΟΙΠΕΣ ΡΥΘΜΙΣΕΙΣ ΑΡΜΟΔΙΟΤΗΤΑΣ 
ΤΗΣ ΓΕΝΙΚΗΣ ΓΡΑΜΜΑΤΕΙΑΣ ΘΡΗΣΚΕΥΜΑΤΩΝ
Άρθρο 347
Οργανικές θέσεις Κληρικών 
στην Εκκλησία της Ελλάδος
1. Κληρικοί της κατ’ άρθρο 3 του Συντάγματος Ανατολικής Ορθοδόξου Εκκλησίας του Χριστού είναι οι έχοντες κανονική χειροτονία ενός εκ των τριών βαθμών της ιεροσύνης.
2. Στην Ιερά Αρχιεπισκοπή Αθηνών και στις Ιερές Μητροπόλεις της Εκκλησίας της Ελλάδος συνιστώνται δύο χιλιάδες τριακόσιες έντεκα (2.311) μόνιμες οργανικές θέσεις Εφημερίων, οι οποίες καταλαμβάνονται από Εφημέριους οι οποίοι ήδη μισθοδοτούνται από το Δημόσιο και η απόφαση διορισμού τους έχει δημοσιευθεί στην Εφημερίδα της Κυβερνήσεως κατά την έναρξη ισχύος του παρόντος, συμπεριλαμβανομένων των θέσεων κληρικών που κατανέμονται στο Υπουργείο Παιδείας και Θρησκευμάτων με την υπό στοιχεία ΔΙΠΑΑΔ/Φ.Κ./109/5358/20-4-2022 (Β’ 2138) απόφαση του Υπουργού Εσωτερικών και την απόφαση της Υπουργού Παιδείας και Θρησκευμάτων περί κατανομής θέσεων μόνιμων κληρικών στις Ιερές Μητροπόλεις της Εκκλησίας της Ελλάδος (ΑΔΑ: Ψ8ΠΩ46ΜΤΛΗ-5ΟΛ). Οι θέσεις του πρώτου εδαφίου προστίθενται στις υφιστάμενες οργανικές θέσεις Εφημερίων του πρώτου εδαφίου της παρ. 1 του άρθρου 15 του α.ν. 536/1945 (Α’ 226). Οι δαπάνες βρίσκονται εντός του Μεσοπρόθεσμου Πλαισίου Δημοσιονομικής Στρατηγικής.
3. Με προεδρικό διάταγμα (π.δ.) που εκδίδεται με πρόταση των Υπουργών Παιδείας και Θρησκευμάτων, Οικονομικών και Εσωτερικών, κατόπιν γνώμης της Διαρκούς Ιεράς Συνόδου της Εκκλησίας της Ελλάδος, κατανέμεται ο συνολικός αριθμός των οργανικών θέσεων κληρικών (Αρχιεπισκόπου Αθηνών, Μητροπολιτών, Βοηθών Επισκόπων, Εφημερίων, Ιεροκηρύκων και Διακόνων) και εκκλησιαστικών υπαλλήλων στην Ιερά Αρχιεπισκοπή Αθηνών, στις Ιερές Μητροπόλεις και στην Ιερά Σύνοδο της Εκκλησίας της Ελλάδος. Η γνώμη της Διαρκούς Ιεράς Συνόδου (Δ.Ι.Σ.) της Εκκλησίας της Ελλάδος διατυπώνεται μέσα σε αποκλειστική προθεσμία τριάντα (30) ημερών από τη γνωστοποίηση του σχετικού θέματος στην Δ.Ι.Σ. Εάν παρέλθει άπρακτη η προθεσμία του προηγούμενου εδαφίου, το προεδρικό διάταγμα εκδίδεται χωρίς αυτήν. Οι υπηρετούντες, κατά τον χρόνο έναρξης ισχύος του παρόντος, στην Ιερά Αρχιεπισκοπή Αθηνών και στις Ιερές Μητροπόλεις της Εκκλησίας της Ελλάδος, Βοηθοί Επίσκοποι, Εφημέριοι, Διάκονοι, Ιεροκήρυκες και εκκλησιαστικοί υπάλληλοι, οι οποίοι μισθοδοτούνται από το Δημόσιο, καταλαμβάνουν αυτοδικαίως την αντίστοιχη οργανική θέση που κατανέμεται με το π.δ. του πρώτου εδαφίου. Ο οικείος Μητροπολίτης ή ο Πρόεδρος της Διαρκούς Ιεράς Συνόδου κατά περίπτωση υποχρεούται, εντός τριών (3) μηνών από την έναρξη ισχύος του π.δ., να εκδώσει τις σχετικές διαπιστωτικές πράξεις οι οποίες κοινοποιούνται στη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων. Τα προηγούμενα εδάφια εφαρμόζονται και στους κληρικούς των Ιερών Μητροπόλεων της Εκκλησίας της Ελλάδος, οι οποίοι, κατά τον χρόνο έναρξης ισχύος του παρόντος, υπηρετούν ως αποσπασμένοι στο Οικουμενικό Πατριαρχείο ή σε ένα (1) εκ των άλλων Πρεσβυγενών Πατριαρχείων ή στην Ιερά Μονή του Σινά χωρίς να απαιτείται για την συνέχιση της απόσπασης, αίτηση του ενδιαφερομένου, σύμφωνη γνώμη του οικείου Μητροπολίτη και απόφαση της Ιεράς Συνόδου της Εκκλησίας της Ελλάδος.
4. Με προεδρικό διάταγμα που εκδίδεται μετά από πρόταση των Υπουργών Παιδείας και Θρησκευμάτων, Οικονομικών και Εσωτερικών και γνώμη της Ιεράς Συνόδου της Εκκλησίας της Ελλάδος, καθορίζονται η κατηγορία εκπαίδευσης και η ειδικότητα των θέσεων εκκλησιαστικών υπαλλήλων που μισθοδοτούνται από το Δημόσιο.
5. Οι οργανικές θέσεις κληρικών και εκκλησιαστικών υπαλλήλων καλύπτονται με τη διαδικασία και τις προϋποθέσεις που προβλέπουν οι κείμενες διατάξεις και τα πρόσωπα που τις καταλαμβάνουν μισθοδοτούνται από το Δημόσιο.
6. Για την κάλυψη οργανικής θέσης Εφημερίων και Διακόνων απαιτείται ως ελάχιστο τυπικό προσόν το οριζόμενο στο άρθρο 140 του ν. 4823/2021 (Α’ 136). Για την κάλυψη οργανικής θέσης Ιεροκηρύκων απαιτείται πτυχίο της Θεολογικής Σχολής της Χάλκης ή Ορθόδοξης Θεολογικής Σχολής ή πτυχίο του Προγράμματος Ιερατικών Σπουδών των Ανώτατων Εκκλησιαστικών Ακαδημιών (Α.Ε.Α.). Για την κάλυψη οργανικής θέσης Μητροπολίτη και βοηθού Επισκόπου απαιτείται ως ελάχιστο τυπικό προσόν το οριζόμενο στην περ. γ) της παρ. 1 του άρθρου 18 του ν. 590/1977 (Α’ 146) με την επιφύλαξη της παρ. 4 του ίδιου άρθρου. Δεν καταλαμβάνουν οργανική θέση Εφημερίων, Διακόνων και Ιεροκηρύκων όσοι: α) εμπίπτουν στην περ. ζ) της παρ. 1 του άρθρου 18 του ν. 590/1977 και β) έχουν καταδικασθεί αμετάκλητα για τα αδικήματα που αναφέρονται στην παρ. 14 του παρόντος και για τα οποία απαιτείται αντίγραφο ποινικού μητρώου δικαστικής χρήσης, πέραν των κωλυμάτων που ορίζονται από τους Ιερούς Κανόνες και τους Κανονισμούς της Ιεράς Συνόδου της Εκκλησίας της Ελλάδος.
7. Με απόφαση του οικείου Μητροπολίτη μπορεί να κατανέμονται οι οργανικές θέσεις των Εφημερίων και Διακόνων του π.δ. της παρ. 3, εφόσον αυτές κενωθούν, μεταξύ ενοριών εντός της οικείας Μητρόπολης. Με απόφαση του οικείου Μητροπολίτη οι Εφημέριοι και οι Διάκονοι μπορούν να καλύπτουν τις λατρευτικές, τις ποιμαντικές και τις προνοιακές ανάγκες και άλλων ιερών ναών.
8. Η πλήρωση των οργανικών θέσεων των Εφημερίων, Διακόνων, Ιεροκηρύκων και εκκλησιαστικών υπαλλήλων υπόκειται στη διαδικασία που προβλέπουν οι διατάξεις για τον ετήσιο προγραμματισμό ανθρώπινου δυναμικού της Δημόσιας Διοίκησης. Ειδικά για τον διορισμό σε θέση εκκλησιαστικού υπαλλήλου εφαρμόζεται ο ν. 4765/2021 (Α’ 6).
9. Η μετατροπή και η μεταφορά κενών οργανικών θέσεων Εφημερίων, Διακόνων, Ιεροκηρύκων και εκκλησιαστικών υπάλληλων μεταξύ Ιερών Μητροπόλεων της Εκκλησίας της Ελλάδος πραγματοποιείται με νόμο, κατόπιν σύμφωνης γνώμης των οικείων Μητροπολιτών και απόφασης της Ιεράς Συνόδου της Ιεραρχίας της Εκκλησίας της Ελλάδος. Για την κατανομή τους, εκδίδεται προεδρικό διάταγμα κατ’ εξουσιοδότηση της παρ. 3, χωρίς να απαιτείται η σχετική γνώμη της Διαρκούς Ιεράς Συνόδου της Εκκλησίας της Ελλάδος.
10. Η μεταβολή του αριθμού των ενοριών ή των Ιερών Μητροπόλεων της Εκκλησίας της Ελλάδος ή των ορίων αυτών δεν μεταβάλλει τον συνολικό αριθμό των οργανικών θέσεων του προεδρικού διατάγματος της παρ. 3, πλην της αυτοδίκαιης σύστασης θέσης Μητροπολίτη σε περίπτωση ίδρυσης νέας Ιεράς Μητρόπολης.
11. Κληρικός της Εκκλησίας της Ελλάδος που εκλέγεται βοηθός επίσκοπος από την Ιερά Σύνοδο της Ιεραρχίας της Εκκλησίας της Ελλάδος χωρίς να υφίσταται αντίστοιχη κενή οργανική θέση, λαμβάνει μόνο τις αποδοχές της θέσης από την οποία προέρχεται.
12. Οι Ιερές Μητροπόλεις της Εκκλησίας της Ελλάδος μπορούν να προσλαμβάνουν κληρικούς με σχέση εργασίας ιδιωτικού δικαίου για την κάλυψη λατρευτικών, ποιμαντικών και προνοιακών αναγκών, καθώς και εκκλησιαστικούς υπαλλήλους με σχέση εργασίας ιδιωτικού δικαίου, ορισμένου ή αορίστου χρόνου, ή με σύναψη σύμβασης έργου. Η πρόσληψη των κληρικών και η παροχή υπηρεσιών ή έργου των εκκλησιαστικών υπαλλήλων του πρώτου εδαφίου δεν γεννά καμία έννομη σχέση εξαρτημένης εργασίας, σύμβασης έργου ή άλλης εξάρτησης, ή υποχρέωση ή ευθύνη του Δημοσίου και υπόχρεες για την καταβολή των αποδοχών τους είναι αποκλειστικά οι Ιερές Μητροπόλεις εξ ιδίων πόρων. Οι κληρικοί της παρούσας δεν επιτρέπεται να μετέχουν στα Μητροπολιτικά και Εκκλησιαστικά 
Συμβούλια.
13. Όπου στην κείμενη νομοθεσία απαντάται ο όρος «μόνιμη οργανική θέση» ή «οργανική θέση» Μητροπολιτών, Βοηθών Επισκόπων, Ιεροκηρύκων, Εφημερίων, Διακόνων και εκκλησιαστικών υπαλλήλων της Εκκλησίας της Ελλάδος, νοείται αποκλειστικά και μόνο η οργανική θέση που συστάθηκε με νόμο ή προεδρικό διάταγμα και κατανέμεται με το προεδρικό διάταγμα της παρ. 3.
14. Οι κληρικοί των Ιερών Μητροπόλεων της Εκκλησίας της Ελλάδος που μισθοδοτούνται από το Δημόσιο και σε βάρος των οποίων ασκήθηκε ποινική δίωξη για κακούργημα ή για τα ακόλουθα αδικήματα, λαμβάνουν το πενήντα τοις εκατό (50%) των αποδοχών τους με πράξη του εκκαθαριστή αποδοχών:
α) κλοπή, υπεξαίρεση (κοινή και στην υπηρεσία), απάτη, εκβίαση, πλαστογραφία, δωροδοκία, απιστία περί την υπηρεσία, παράβαση καθήκοντος, συκοφαντική δυσφήμηση, οποιοδήποτε έγκλημα κατά της γενετήσιας ελευθερίας ή έγκλημα οικονομικής εκμετάλλευσης της γενετήσιας ζωής, σωματική βλάβη εμβρύου ή νεογνού, τα αδικήματα του ν. 3500/2006 (Α’ 232) για την αντιμετώπιση της ενδοοικογενειακής βίας, αρπαγή ανηλίκων, παράνομη κατακράτηση, παράνομη βία, αυτοδικία, απειλή, διατάραξη θρησκευτικών συναθροίσεων,
β) βία κατά υπαλλήλων και δικαστικών προσώπων, αθέμιτη επιρροή σε δικαστικούς λειτουργούς, διατάραξη της λειτουργίας υπηρεσίας, διατάραξη δικαστικών συνεδριάσεων, απείθεια, στάση, αντιποίηση, παραβίαση σφραγίδων που έθεσε η αρχή, παραβίαση φύλαξης της αρχής,
γ) διέγερση σε ανυπακοή, διέγερση σε διάπραξη εγκλημάτων, βιαιοπραγίες ή διχόνοια, πρόσκληση και προσφορά για την τέλεση εγκλήματος, εγκληματική οργάνωση, τρομοκρατικές πράξεις - τρομοκρατική οργάνωση, αξιόποινη υποστήριξη, διατάραξη κοινής ειρήνης, απειλή διάπραξης εγκλημάτων, διασπορά ψευδών ειδήσεων, προσβολή συμβόλων ή τόπων ιδιαίτερης εθνικής ή θρησκευτικής σημασίας,
δ) τα αδικήματα του ν. 927/1979 (Α’ 139),
ε) προσηλυτισμό του άρθρου 4 του α.ν. 1363/1938 (Α’ 305),
στ) τα αδικήματα του ν. 4139/2013 (Α’ 74).
Μετά την άσκηση της ποινικής δίωξης εκκινεί αμελλητί η διαδικασία παραπομπής των κληρικών στα αρμόδια εκκλησιαστικά δικαστήρια και μέχρι την έκδοση της τελεσίδικης απόφασης των εκκλησιαστικών δικαστηρίων τελεί σε αναστολή η εγγραφή τους στο μητρώο θρησκευτικών λειτουργών του άρθρου 14 του ν. 4301/2014 (Α’ 223) σε συνδυασμό με το άρθρο 47 του ν. 4559/2018 (Α’ 142).
15. Στους κληρικούς των Ιερών Μητροπόλεων της Εκκλησίας της Ελλάδος, εφόσον απαλλαγούν με αμετάκλητη δικαστική απόφαση, τους αποδίδεται το υπόλοιπο πενήντα τοις εκατό (50%) των αποδοχών τους εντόκως, σύμφωνα με το άρθρο 45 του ν. 4607/2019 (Α’ 65), για τις οφειλές του Δημοσίου, κατόπιν σχετικής αίτησής τους στον οικείο εκκαθαριστή αποδοχών. Ο τόκος οφείλεται από την έκδοση της σχετικής πράξης περικοπής της μισθοδοσίας κατ’ εφαρμογή της παρ. 14 μέχρι την πλήρη και ολοσχερή εξόφληση.
16. Στους κληρικούς των Ιερών Μητροπόλεων της Εκκλησίας της Ελλάδος, εφόσον καταδικαστούν με αμετάκλητη δικαστική απόφαση για τα αδικήματα που αναφέρονται στην παρ. 14, διακόπτεται η μισθοδοσία τους και εκδίδεται διαπιστωτική πράξη κένωσης της οργανικής θέσης που κατέχουν.
17. Ο Εισαγγελέας ο οποίος ασκεί την ποινική δίωξη, ενημερώνει παραχρήμα την οικεία Ιερά Μητρόπολη και τη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων ότι ασκήθηκε ποινική δίωξη για κακούργημα ή για τα αδικήματα της παρ. 14. Η Γραμματεία του ποινικού Δικαστηρίου, το οποίο εκδίδει την αμετάκλητη δικαστική απόφαση της παρ. 16, ενημερώνει παραχρήμα την οικεία Ιερά Μητρόπολη και τη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων.
18. Η υπηρεσιακή και μισθολογική κατάσταση των υπηρετούντων κληρικών και εκκλησιαστικών υπαλλήλων δεν θίγεται. Αυτοί συνεχίζουν να υπηρετούν χωρίς διακοπή και καμία μεταβολή στην υπηρεσιακή και μισθολογική τους κατάσταση στις ίδιες θέσεις που κατέχουν κατά την έναρξη ισχύος του παρόντος. Τα εδάφια πρώτο και δεύτερο εφαρμόζονται και στους κληρικούς των Ιερών Μητροπόλεων της Εκκλησίας της Ελλάδος, οι οποίοι κατά την έναρξη ισχύος του παρόντος υπηρετούν ως αποσπασμένοι στο Οικουμενικό Πατριαρχείο ή σε ένα (1) εκ των άλλων Πρεσβυγενών Πατριαρχείων ή στην Ιερά Μονή του Σινά, χωρίς να απαιτείται για τη συνέχιση της απόσπασης, αίτηση του ενδιαφερομένου, σύμφωνη γνώμη του οικείου Μητροπολίτη και απόφαση της Ιεράς Συνόδου της Εκκλησίας της Ελλάδος.
19. Υπάλληλοι μόνιμοι ή αορίστου χρόνου που ανήκουν σε φορείς της Γενικής Κυβέρνησης και έχουν χειροτονηθεί μέχρι την έναρξη ισχύος του παρόντος ή χειροτονούνται διάκονοι ή πρεσβύτεροι δικαιούνται απόσπασης στην οικεία Μητρόπολη. Η απόσπαση διενεργείται κατόπιν αίτησης του υπαλλήλου και σύμφωνης γνώμης του οικείου Μητροπολίτη, με κοινή απόφαση των αρμοδίων οργάνων του Υπουργείου Παιδείας και Θρησκευμάτων και του κατά περίπτωση Υπουργείου, με διάρκεια ενός (1) έτους και δυνατότητα παράτασης αποκλειστικά έως άλλα δύο (2) έτη. Η μισθοδοσία των αποσπασμένων υπαλλήλων καλύπτεται από τον φορέα προέλευσης. Μετά τη λήξη της απόσπασης ή της παράτασής της, οι υπάλληλοι αυτοί δικαιούνται, κατόπιν αίτησής τους, μετάταξης στην οικεία Μητρόπολη της Εκκλησίας της Ελλάδας και λαμβάνουν τις αποδοχές της νέας τους θέσης. Η κατά τα ως άνω μετάταξη διενεργείται, κατόπιν σύμφωνης γνώμης του οικείου Μητροπολίτη και της Ιεράς Συνόδου της Εκκλησίας της Ελλάδος με κοινή απόφαση των αρμοδίων οργάνων των Υπουργείων Παιδείας και Θρησκευμάτων, Οικονομικών, Εσωτερικών και του οικείου Υπουργείου, περίληψη της οποίας δημοσιεύεται στην Εφημερίδα της Κυβερνήσεως, σε κενή οργανική θέση ή, εφόσον δεν υφίσταται τέτοια, σε προσωποπαγή θέση που συνιστάται με την απόφαση μετάταξης, στον φορέα υποδοχής. Η προσωποπαγής θέση καταργείται με την με οποιονδήποτε τρόπο αποχώρησή τους. Η αίτηση για μετάταξη υποβάλλεται εντός αποκλειστικής προθεσμίας έξι (6) μηνών από τη λήξη της απόσπασης ή της παράτασής της. Για την απόσπαση ή τη μετάταξη των προηγουμένων εδαφίων δεν απαιτείται γνώμη του οικείου υπηρεσιακού συμβουλίου του φορέα προέλευσης.
20. Με προεδρικό διάταγμα (π.δ.) που εκδίδεται με πρόταση των Υπουργών Παιδείας και Θρησκευμάτων, Οικονομικών και Εσωτερικών μπορεί να καταργούνται υφιστάμενες διατάξεις που προβλέπουν τη σύσταση, κατανομή, ανακατανομή, μετατροπή ή μεταφορά οργανικών θέσεων Εφημερίων, Διακόνων, Ιεροκηρύκων, Βοηθών Επισκόπων και εκκλησιαστικών υπαλλήλων στην Εκκλησία της Ελλάδος (Ιερά Σύνοδο της Ιεραρχίας), στην Ιερά Αρχιεπισκοπή Αθηνών και στις Ιερές Μητροπόλεις της Εκκλησίας της Ελλάδος, με ταυτόχρονη σύσταση ισάριθμων αντίστοιχων μόνιμων οργανικών θέσεων. Για την κατανομή τους, εκδίδεται π.δ. κατ’ εξουσιοδότηση της παρ. 3 ύστερα από γνώμη της Διαρκούς Ιεράς Συνόδου της Εκκλησίας της Ελλάδος, η οποία διατυπώνεται μέσα σε αποκλειστική προθεσμία τριάντα (30) ημερών από τη γνωστοποίηση του σχετικού θέματος στην Δ.Ι.Σ. Εάν παρέλθει άπρακτη αυτή η προθεσμία, το π.δ. κατανομής εκδίδεται χωρίς τη γνώμη αυτήν.
Άρθρο 348
Οργανικές θέσεις Κληρικών στην Εκκλησία της Κρήτης
1. Κληρικοί της κατ’ άρθρο 3 του Συντάγματος Ανατολικής Ορθοδόξου Εκκλησίας του Χριστού είναι οι έχοντες κανονική χειροτονία ενός των τριών βαθμών της ιεροσύνης.
2. Στην Ιερά Αρχιεπισκοπή Κρήτης και στις Ιερές Μητροπόλεις της Εκκλησίας της Κρήτης συνιστώνται εννιακόσιες πενήντα πέντε (955) μόνιμες οργανικές θέσεις Εφημερίων, οι οποίες καταλαμβάνονται από Εφημερίους οι οποίοι ήδη μισθοδοτούνται από το Δημόσιο και η απόφαση διορισμού τους έχει δημοσιευθεί στην Εφημερίδα της Κυβερνήσεως κατά την έναρξη ισχύος του παρόντος, συμπεριλαμβανομένων των θέσεων Κληρικών που κατανέμονται στο Υπουργείο Παιδείας και Θρησκευμάτων με την υπό στοιχεία ΔΙΠΑΑΔ/Φ.Κ./109/5358/20.4.2022 (Β’ 2138) απόφαση του Υπουργού Εσωτερικών και την απόφαση της Υπουργού Παιδείας και Θρησκευμάτων περί κατανομής θέσεων μόνιμων κληρικών στις Ιερές Μητροπόλεις της Εκκλησίας της Κρήτης (ΑΔΑ: Ψ8ΠΩ46ΜΤΛΗ-5ΟΛ). Οι δαπάνες βρίσκονται εντός του Μεσοπρόθεσμου Πλαισίου Δημοσιονομικής Στρατηγικής.
3. Με προεδρικό διάταγμα (π.δ.) που εκδίδεται με πρόταση των Υπουργών Παιδείας και Θρησκευμάτων, Οικονομικών και Εσωτερικών, κατόπιν γνώμης της Ιεράς Επαρχιακής Συνόδου της Εκκλησίας της Κρήτης, κατανέμεται ο συνολικός αριθμός των οργανικών θέσεων κληρικών (Αρχιεπισκόπου Κρήτης, Μητροπολιτών, Βοηθού Επισκόπου, Εφημερίων, Ιεροκηρύκων και Διακόνων) και εκκλησιαστικών υπαλλήλων στην Ιερά Αρχιεπισκοπή Κρήτης και στις Ιερές Μητροπόλεις της Εκκλησίας της Κρήτης. Η γνώμη της Ιεράς Επαρχιακής Συνόδου της Εκκλησίας της Κρήτης διατυπώνεται μέσα σε αποκλειστική προθεσμία τριάντα (30) ημερών από τη γνωστοποίηση του σχετικού θέματος στην Ιερά Επαρχιακή Σύνοδο. Εάν παρέλθει άπρακτη η προθεσμία του προηγούμενου εδαφίου, το π.δ. εκδίδεται χωρίς αυτήν. Οι υπηρετούντες, κατά τον έναρξη ισχύος του παρόντος, στην Ιερά Αρχιεπισκοπή Κρήτης και στις Ιερές Μητροπόλεις της Εκκλησίας της Κρήτης, Βοηθός Επίσκοπος, Εφημέριοι, Διάκονοι, Ιεροκήρυκες και εκκλησιαστικοί υπάλληλοι, οι οποίοι μισθοδοτούνται από το Δημόσιο, καταλαμβάνουν αυτοδικαίως την αντίστοιχη οργανική θέση που κατανέμεται με το π.δ. του πρώτου εδαφίου. Ο οικείος Μητροπολίτης υποχρεούται, εντός τριών (3) μηνών από την έναρξη ισχύος του π.δ., να εκδώσει τις σχετικές διαπιστωτικές πράξεις, οι οποίες κοινοποιούνται στη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων. Τα προηγούμενα εδάφια εφαρμόζονται και στους κληρικούς των Ιερών Μητροπόλεων της Εκκλησίας της Κρήτης, οι οποίοι κατά τον έναρξη ισχύος του παρόντος υπηρετούν ως αποσπασμένοι στο Οικουμενικό Πατριαρχείο ή σε ένα (1) εκ των άλλων Πρεσβυγενών Πατριαρχείων ή στην Ιερά Μονή του Σινά χωρίς να απαιτείται για τη συνέχιση της απόσπασης, αίτηση του ενδιαφερομένου, σύμφωνη γνώμη του οικείου Μητροπολίτη και απόφαση της Ιεράς Επαρχιακής Συνόδου της Εκκλησίας της Κρήτης.
4. Με προεδρικό διάταγμα που εκδίδεται με πρόταση των Υπουργών Παιδείας και Θρησκευμάτων, Οικονομικών και Εσωτερικών, κατόπιν γνώμης της Ιεράς Επαρχιακής Συνόδου της Εκκλησίας της Κρήτης, καθορίζονται η κατηγορία εκπαίδευσης και η ειδικότητα των θέσεων εκκλησιαστικών υπαλλήλων που μισθοδοτούνται από το Δημόσιο.
5. Οι οργανικές θέσεις κληρικών και εκκλησιαστικών υπαλλήλων καλύπτονται με τη διαδικασία και τις προϋποθέσεις που προβλέπουν οι κείμενες διατάξεις και τα πρόσωπα που τις καταλαμβάνουν μισθοδοτούνται από το Δημόσιο.
6. Για την κάλυψη οργανικής θέσης Εφημερίων και Διακόνων απαιτείται ως ελάχιστο τυπικό προσόν το οριζόμενο στο άρθρο 140 του ν. 4823/2021 (Α’ 136). Για την κάλυψη οργανικής θέσης Ιεροκηρύκων απαιτείται πτυχίο της Θεολογικής Σχολής της Χάλκης ή Ορθόδοξης Θεολογικής Σχολής ή πτυχίο του Προγράμματος Ιερατικών Σπουδών των Ανώτατων Εκκλησιαστικών Ακαδημιών (Α.Ε.Α.). Για την κάλυψη οργανικής θέσης Μητροπολίτη και βοηθού Επισκόπου απαιτείται ως ελάχιστο τυπικό προσόν το οριζόμενο στην περ. δ) της παρ. 2 του άρθρου 22 του ν. 4149/1961 (Α’ 41). Δεν καταλαμβάνουν οργανική θέση Εφημερίων, Διακόνων και Ιεροκηρύκων όσοι:
α) έχουν καταδικαστεί καταδικαστεί αμετακλήτως από εκκλησιαστικό δικαστήριο σε ποινή αργίας ανώτερη των έξι (6) μηνών και
β) έχουν καταδικασθεί αμετάκλητα για τα αδικήματα που αναφέρονται στην παρ. 13 του παρόντος και για τα οποία απαιτείται αντίγραφο ποινικού μητρώου δικαστικής χρήσης, πέραν των κωλυμάτων που ορίζονται από τους Ιερούς Κανόνες και τους Κανονισμούς της Ιεράς Επαρχιακής Συνόδου της Εκκλησίας της Κρήτης.
7. Με απόφαση του οικείου Μητροπολίτη μπορεί να κατανέμονται οι οργανικές θέσεις των Εφημερίων και Διακόνων του π.δ. της παρ. 3, εφόσον αυτές κενωθούν, μεταξύ ενοριών εντός της οικείας Μητρόπολης. Με απόφαση του οικείου Μητροπολίτη οι Εφημέριοι και οι Διάκονοι μπορούν να καλύπτουν τις λατρευτικές, τις ποιμαντικές και τις προνοιακές ανάγκες και άλλων ιερών ναών.
8. Η πλήρωση των οργανικών θέσεων των Εφημερίων, Διακόνων, Ιεροκηρύκων και εκκλησιαστικών υπαλλήλων υπόκειται στη διαδικασία που προβλέπουν οι διατάξεις για τον ετήσιο προγραμματισμό ανθρώπινου δυναμικού της Δημόσιας Διοίκησης. Ειδικά για τον διορισμό σε θέση εκκλησιαστικού υπαλλήλου εφαρμόζεται ο ν. 4765/2021 (Α’ 6).
9. Η μετατροπή και η μεταφορά κενών οργανικών θέσεων Εφημερίων, Διακόνων, Ιεροκηρύκων και εκκλησιαστικών υπάλληλων μεταξύ Ιερών Μητροπόλεων της Εκκλησίας της Κρήτης πραγματοποιείται με νόμο, κατόπιν σύμφωνης γνώμης των οικείων Μητροπολιτών και απόφασης της Ιεράς Επαρχιακής Συνόδου της Εκκλησίας της Κρήτης. Για την κατανομή τους, εκδίδεται προεδρικό διάταγμα κατ’ εξουσιοδότηση της παρ. 3 χωρίς να απαιτείται η σχετική γνώμη της Ιεράς Επαρχιακής Συνόδου της Εκκλησίας της Κρήτης.
10. Η μεταβολή του αριθμού των ενοριών ή των Ιερών Μητροπόλεων της Εκκλησίας της Κρήτης ή των ορίων αυτών δεν μεταβάλλει τον συνολικό αριθμό των οργανικών θέσεων του προεδρικού διατάγματος της παρ. 3, πλην της αυτοδίκαιης σύστασης θέσης Μητροπολίτη σε περίπτωση ίδρυσης νέας Ιεράς Μητρόπολης.
11. Οι Ιερές Μητροπόλεις της Εκκλησίας της Κρήτης μπορούν να προσλαμβάνουν κληρικούς με σχέση εργασίας ιδιωτικού δικαίου για την κάλυψη λατρευτικών, ποιμαντικών και προνοιακών αναγκών, καθώς και εκκλησιαστικούς υπαλλήλους με σχέση εργασίας ιδιωτικού δικαίου, ορισμένου ή αορίστου χρόνου, ή με σύναψη σύμβασης έργου. Η πρόσληψη των κληρικών και η παροχή υπηρεσιών ή έργου των εκκλησιαστικών υπαλλήλων του πρώτου εδαφίου δεν γεννά καμία έννομη σχέση εξαρτημένης εργασίας, σύμβασης έργου ή άλλης εξάρτησης, ή υποχρέωση ή ευθύνη του Δημοσίου και υπόχρεες για την καταβολή των αποδοχών τους είναι αποκλειστικά οι Ιερές Μητροπόλεις εξ ιδίων πόρων. Οι κληρικοί της παρούσας δεν επιτρέπεται να μετέχουν στα Μητροπολιτικά και Εκκλησιαστικά Συμβούλια.
12. Όπου στην κείμενη νομοθεσία απαντάται ο όρος «μόνιμη οργανική θέση» ή «οργανική θέση» Μητροπολιτών, Βοηθού Επισκόπου, Ιεροκηρύκων, Εφημερίων, Διακόνων και εκκλησιαστικών υπαλλήλων της Εκκλησίας της Κρήτης, νοείται αποκλειστικά και μόνο η οργανική θέση που συστάθηκε με νόμο ή προεδρικό διάταγμα και κατανέμεται με το προεδρικό διάταγμα της παρ. 3.
13. Οι Κληρικοί των Ιερών Μητροπόλεων της Εκκλησίας της Κρήτης που μισθοδοτούνται από το Δημόσιο και σε βάρος των οποίων ασκήθηκε ποινική δίωξη για κακούργημα ή για τα ακόλουθα αδικήματα, λαμβάνουν το πενήντα τοις εκατό (50%) των αποδοχών τους με πράξη του εκκαθαριστή αποδοχών:
α) κλοπή, υπεξαίρεση (κοινή και στην υπηρεσία), απάτη, εκβίαση, πλαστογραφία, δωροδοκία, απιστία περί την υπηρεσία, παράβαση καθήκοντος, συκοφαντική δυσφήμηση, οποιοδήποτε έγκλημα κατά της γενετήσιας ελευθερίας ή έγκλημα οικονομικής εκμετάλλευσης της γενετήσιας ζωής, σωματική βλάβη εμβρύου ή νεογνού, τα αδικήματα του ν. 3500/2006 (Α’ 232) για την αντιμετώπιση της ενδοοικογενειακής βίας, αρπαγή ανηλίκων, παράνομη κατακράτηση, παράνομη βία, αυτοδικία, απειλή, διατάραξη θρησκευτικών συναθροίσεων,
β) βία κατά υπαλλήλων και δικαστικών προσώπων, αθέμιτη επιρροή σε δικαστικούς λειτουργούς, διατάραξη της λειτουργίας υπηρεσίας, διατάραξη δικαστικών συνεδριάσεων, απείθεια, στάση, αντιποίηση, παραβίαση σφραγίδων που έθεσε η αρχή, παραβίαση φύλαξης της αρχής,
γ) διέγερση σε ανυπακοή, διέγερση σε διάπραξη εγκλημάτων, βιαιοπραγίες ή διχόνοια, πρόσκληση και προσφορά για την τέλεση εγκλήματος, εγκληματική οργάνωση, τρομοκρατικές πράξεις - τρομοκρατική οργάνωση, αξιόποινη υποστήριξη, διατάραξη κοινής ειρήνης, απειλή διάπραξης εγκλημάτων, διασπορά ψευδών ειδήσεων, προσβολή συμβόλων ή τόπων ιδιαίτερης εθνικής ή θρησκευτικής σημασίας,
δ) τα αδικήματα του ν. 927/1979 (Α’ 139),
ε) προσηλυτισμό του άρθρου 4 του α.ν. 1363/1938 (Α’ 305),
στ) τα αδικήματα του ν. 4139/2013 (Α’ 74).
Μετά την άσκηση της ποινικής δίωξης εκκινεί αμελλητί η διαδικασία παραπομπής των κληρικών στα αρμόδια εκκλησιαστικά δικαστήρια και μέχρι την έκδοση της τελεσίδικης απόφασης των εκκλησιαστικών δικαστηρίων τελεί σε αναστολή η εγγραφή τους στο μητρώο θρησκευτικών λειτουργών του άρθρου 14 του ν. 4301/2014 (Α’ 223) σε συνδυασμό με το άρθρο 47 του ν. 4559/2018 (Α’ 142).
14. Στους κληρικούς των Ιερών Μητροπόλεων της Εκκλησίας της Κρήτης, εφόσον απαλλαγούν με αμετάκλητη δικαστική απόφαση, τους αποδίδεται το υπόλοιπο πενήντα τοις εκατό (50%) των αποδοχών τους εντόκως, σύμφωνα με το άρθρο 45 του ν. 4607/2019 (Α’ 65), για τις οφειλές του Δημοσίου, κατόπιν σχετικής αίτησής τους στον οικείο εκκαθαριστή αποδοχών. Ο τόκος οφείλεται από την έκδοση της σχετικής πράξης περικοπής της μισθοδοσίας κατ’ εφαρμογή της παρ. 14 μέχρι την πλήρη και ολοσχερή εξόφληση.
15. Στους κληρικούς των Ιερών Μητροπόλεων της Εκκλησίας της Κρήτης, εφόσον καταδικαστούν με αμετάκλητη δικαστική απόφαση για τα αδικήματα που αναφέρονται στην παρ. 13, διακόπτεται η μισθοδοσία τους τους και εκδίδεται διαπιστωτική πράξη κένωσης της οργανικής θέσης που κατέχουν.
16. Ο Εισαγγελέας ο οποίος ασκεί την ποινική δίωξη, ενημερώνει παραχρήμα την οικεία Ιερά Μητρόπολη και τη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων ότι ασκήθηκε ποινική δίωξη για κακούργημα ή τα αδικήματα της παρ. 13. Η Γραμματεία του ποινικού Δικαστηρίου, το οποίο εκδίδει την αμετάκλητη δικαστική απόφαση της παρ. 15, ενημερώνει παραχρήμα την οικεία Ιερά Μητρόπολη και τη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων.
17. Η υπηρεσιακή και μισθολογική κατάσταση των υπηρετούντων κληρικών και εκκλησιαστικών υπαλλήλων δεν θίγεται. Αυτοί συνεχίζουν να υπηρετούν χωρίς διακοπή και καμία μεταβολή στην υπηρεσιακή και μισθολογική τους κατάσταση στις ίδιες θέσεις που κατέχουν κατά τον έναρξη ισχύος του παρόντος. Τα εδάφια πρώτο και δεύτερο εφαρμόζονται και στους κληρικούς των Ιερών Μητροπόλεων της Εκκλησίας της Κρήτης, οι οποίοι κατά την έναρξη ισχύος του παρόντος υπηρετούν ως αποσπασμένοι στο Οικουμενικό Πατριαρχείο ή σε ένα (1) εκ των άλλων Πρεσβυγενών Πατριαρχείων ή στην Ιερά Μονή του Σινά, χωρίς να απαιτείται για τη συνέχιση της απόσπασης, αίτηση του ενδιαφερομένου, σύμφωνη γνώμη του οικείου Μητροπολίτη και απόφαση της Ιεράς Επαρχιακής Συνόδου της Εκκλησίας της Κρήτης.
18. Εφημέριοι, Ιεροκήρυκες και Διάκονοι των Ιερών Μητροπόλεων της Εκκλησίας της Κρήτης επιτρέπεται να αποσπώνται για την κάλυψη ποιμαντικών αναγκών στο Οικουμενικό Πατριαρχείο ή σε ένα εκ των άλλων Πρεσβυγενών Πατριαρχείων ή στην Ιερά Μονή του Σινά. Οι αποσπώμενοι δεν δικαιούνται επιμίσθιο ή οποιουδήποτε είδους πρόσθετη αμοιβή ή αποζημίωση από το Δημόσιο για τη μετακίνηση, επιστροφή ή για τον χρόνο της απόσπασής τους. Η δαπάνη της μισθοδοσίας τους συνεχίζει να βαραίνει τον φορέα προέλευσης. Η απόσπαση πραγματοποιείται με αίτηση του ενδιαφερομένου, τη σύμφωνη γνώμη του οικείου Μητροπολίτη και απόφαση της Ιεράς Επαρχιακής Συνόδου της Εκκλησίας της Κρήτης. Η απόσπαση διακόπτεται οποτεδήποτε με απόφαση της Ιεράς Επαρχιακής Συνόδου της Εκκλησίας της Κρήτης κατόπιν εισήγησης του οικείου Μητροπολίτη, χωρίς να είναι προϋπόθεση ή αναγκαίος όρος η υποβολή σχετικής αίτησης του αποσπασμένου. Εφημέριοι, ιεροκήρυκες ή διάκονοι των Ιερών Μητροπόλεων της Εκκλησίας της Κρήτης που έχουν εκλεγεί κατά την έναρξη ισχύος του παρόντος ή εκλέγονται βοηθοί Επίσκοποι, Επίσκοποι, Μητροπολίτες ή Αρχιεπίσκοποι του Οικουμενικού Πατριαρχείου ή ενός εκ των άλλων Πρεσβυγενών Πατριαρχείων, επιτρέπεται να αποσπώνται σύμφωνα με τα οριζόμενα στην παρούσα και συνεχίζουν να λαμβάνουν μόνο τις αποδοχές της θέσης από την οποία προέρχονται.
19. Υπάλληλοι μόνιμοι ή αορίστου χρόνου που ανήκουν σε φορείς της Γενικής Κυβέρνησης και έχουν χειροτονηθεί μέχρι την έναρξη ισχύος του παρόντος ή χειροτονούνται διάκονοι ή πρεσβύτεροι δικαιούνται απόσπασης στην οικεία Μητρόπολη. Η απόσπαση διενεργείται κατόπιν αίτησης του υπαλλήλου και σύμφωνης γνώμης του οικείου Μητροπολίτη, με κοινή απόφαση των αρμοδίων οργάνων του Υπουργείου Παιδείας και Θρησκευμάτων και του κατά περίπτωση Υπουργείου, με διάρκεια ενός (1) έτους και δυνατότητα παράτασης αποκλειστικά έως άλλα δύο (2) έτη. Η μισθοδοσία των αποσπασμένων υπαλλήλων καλύπτεται από τον φορέα προέλευσης. Μετά τη λήξη της απόσπασης ή της παράτασής της, οι υπάλληλοι αυτοί δικαιούνται, κατόπιν αίτησής τους, μετάταξης στην οικεία Μητρόπολη της Εκκλησίας της Κρήτης και λαμβάνουν τις αποδοχές της νέας τους θέσης. Η κατά τα ως άνω μετάταξη διενεργείται, κατόπιν σύμφωνης γνώμης του οικείου Μητροπολίτη και της Ιεράς Επαρχιακής Συνόδου της Εκκλησίας της Κρήτης με κοινή απόφαση των αρμοδίων οργάνων των Υπουργείων Παιδείας και Θρησκευμάτων, Οικονομικών, Εσωτερικών και του οικείου Υπουργείου, περίληψη της οποίας δημοσιεύεται στην Εφημερίδα της Κυβερνήσεως, σε κενή οργανική θέση ή, εφόσον δεν υφίσταται τέτοια, σε προσωποπαγή θέση που συνιστάται με την απόφαση μετάταξης στον φορέα υποδοχής. Η προσωποπαγής θέση καταργείται με την με οποιονδήποτε τρόπο αποχώρησή τους. Η αίτηση για μετάταξη υποβάλλεται εντός αποκλειστικής προθεσμίας έξι (6) μηνών από τη λήξη της απόσπασης ή της παράτασής της. Για την απόσπαση ή τη μετάταξη των προηγούμενων εδαφίων δεν απαιτείται γνώμη του οικείου υπηρεσιακού συμβουλίου του φορέα προέλευσης.
20. Με προεδρικό διάταγμα (π.δ.), που εκδίδεται με πρόταση των Υπουργών Παιδείας και Θρησκευμάτων, Οικονομικών και Εσωτερικών, μπορεί να καταργούνται υφιστάμενες διατάξεις που προβλέπουν τη σύσταση, κατανομή, ανακατανομή, μετατροπή ή μεταφορά οργανικών θέσεων εφημερίων, διακόνων, ιεροκηρύκων, βοηθού Επισκόπου και εκκλησιαστικών υπαλλήλων στην Εκκλησία της Κρήτης, στην Ιερά Αρχιεπισκοπή Κρήτης και στις Ιερές Μητροπόλεις της Εκκλησίας της Κρήτης, με ταυτόχρονη σύσταση ισάριθμων αντίστοιχων μόνιμων οργανικών θέσεων. Για την κατανομή τους, εκδίδεται π.δ. κατ’ εξουσιοδότηση της παρ. 3 ύστερα από γνώμη της Ιεράς Επαρχιακής Συνόδου της Εκκλησίας της Κρήτης, η οποία διατυπώνεται μέσα σε αποκλειστική προθεσμία τριάντα (30) ημερών από τη γνωστοποίηση του σχετικού θέματος στην Ιερά Επαρχιακή Σύνοδο της Εκκλησίας της Κρήτης. Εάν παρέλθει άπρακτη αυτή η προθεσμία, το π.δ. κατανομής εκδίδεται χωρίς τη γνώμη αυτή.
Άρθρο 349
Μετατροπή θέσεων διακόνων και ιεροκηρύκων - Μεταφορές θέσεων διακόνων και ιεροκηρύκων - Μετατροπή κλάδου θέσεων εκκλησιαστικών υπαλλήλων
1. Από τις πέντε (5) θέσεις διακόνων, που έχουν συσταθεί με το άρθρο 1 του ν.δ. 1398/1973 (Α’ 112) και έχουν ανακατανεμηθεί με το άρθρο 1 του ν. 673/1977 (Α’ 238) στην Ιερά Μητρόπολη Μεσσηνίας, μια (1) θέση μετατρέπεται σε θέση εκκλησιαστικού υπαλλήλου κλάδου ΤΕ Οικονομικού.
2. Οι δύο (2) θέσεις διακόνων, που έχουν συσταθεί με το άρθρο 1 του ν.δ. 1398/1973 και έχουν ανακατανεμηθεί με το άρθρο 1 του ν. 673/1977 στην Ιερά Μητρόπολη Καισαριανής, Βύρωνος και Υμηττού, μετατρέπονται σε θέσεις εκκλησιαστικών υπαλλήλων κλάδου ΠΕ Διοικητικού Οικονομικού.
3. Από τις τέσσερις (4) θέσεις διακόνων, που έχουν συσταθεί με το άρθρο 1 του ν.δ. 1398/1973 και έχουν ανακατανεμηθεί με το άρθρο 1 του ν. 673/1977 στην Ιερά Μητρόπολη Νικοπόλεως και Πρεβέζης, μία (1) θέση μετατρέπεται σε θέση εκκλησιαστικού υπαλλήλου κλάδου ΠΕ Οικονομικού.
4. Η μία (1) θέση ιεροκήρυκα, που έχει συσταθεί με το άρθρο 25 του ν. 817/1978 (Α’ 170) και έχει κατανεμηθεί με το π.δ. 582/1980 (Α’ 158) στην Ιερά Μητρόπολη Χίου, Ψαρών και Οινουσσών, μετατρέπεται σε θέση εκκλησιαστικού υπαλλήλου κλάδου ΠΕ Διοικητικού Οικονομικού.
5. α) Από τις τρεις (3) θέσεις ιεροκηρύκων, που έχουν συσταθεί με τον ν. 817/1978 στην Ιερά Μητρόπολη Τρίκκης και Σταγών, μια (1) θέση ιεροκήρυκα μεταφέρεται στην Ιερά Μητρόπολη Σταγών και Μετεώρων.
β) Από τις έξι (6) θέσεις διακόνων, που έχουν συσταθεί με το άρθρο 1 του ν.δ. 1398/1973 και έχουν ανακατανεμηθεί με το άρθρο 1 του ν. 673/1977 στην Ιερά Μητρόπολη Τρίκκης και Σταγών, δυο (2) θέσεις διακόνων μεταφέρονται στην Ιερά Μητρόπολη Σταγών και Μετεώρων.
6. Από τις τέσσερις (4) θέσεις διακόνων, που έχουν συσταθεί με το άρθρο 1 του ν.δ. 1398/1973 και έχουν ανακατανεμηθεί με το άρθρο 1 του ν. 673/1977 στην Ιερά Μητρόπολη Σισανίου και Σιατίστης, μια (1) θέση μεταφέρεται στην Ιερά Μητρόπολη Καστοριάς.
7. Η μία (1) θέση εκκλησιαστικού υπαλλήλου κλάδου ΥΕ Κλητήρος της περ. ζ) της παρ. 10 του άρθρου 6 του ν. 3255/2004 (Α’ 138), η οποία προέκυψε από τη μετατροπή μίας (1) θέσης διακόνου στην Ιερά Μητρόπολη Ύδρας, Σπετσών και Αιγίνης του ν.δ. 1398/1973, μετατρέπεται σε θέση εκκλησιαστικού υπαλλήλου κλάδου ΤΕ Διοικητικού.
8. Η μία (1) θέση ΠΕ Διοικητικού της υποπερ. γ) της περ. Α) του άρθρου 23 του ν. 3475/2006 (Α’ 146), η οποία προέκυψε από τη μετατροπή μίας (1) θέσεως Διακόνου στην Ιερά Μητρόπολη Βεροίας, Ναούσης και Καμπανίας του ν.δ. 1398/1973, μετατρέπεται σε θέση εκκλησιαστικού υπαλλήλου κλάδου ΔΕ Διοικητικού.
9. Η μία (1) θέση εκκλησιαστικού υπαλλήλου κλάδου ΤΕ Διοικητικού - Λογιστικού, η οποία συστάθηκε με την παρ. 3 του άρθρου 42 του ν. 3848/2010 (Α’ 71) στην Ιερά Μητρόπολη Μεσσηνίας μετά από κατάργηση μίας (1) θέσης ιεροκήρυκα του άρθρου 25 του ν. 817/1978, μετατρέπεται σε θέση εκκλησιαστικού υπαλλήλου κλάδου ΔΕ Οδηγών.
10. Η μία (1) θέση εκκλησιαστικού υπαλλήλου κλάδου ΔΕ Διοικητικών Γραμματέων της παρ. 1 του άρθρου 20 του ν. 1476/1984 (Α’ 136), η οποία προέκυψε από τη μετατροπή μίας (1) θέσης διακόνου του ν.δ. 1398/1973 και κατανεμήθηκε στην Ιερά Μητρόπολη Χίου, Ψαρών και Οινουσσών με την υπό στοιχεία Φ.031/259/Α1/31/18.1.1985 απόφαση του Υπουργού Εθνικής Παιδείας και Θρησκευμάτων (Β’ 128), μετατρέπεται σε θέση εκκλησιαστικού υπαλλήλου κλάδου ΤΕ Βιβλιοθηκονόμων.
11. Από τις πέντε (5) θέσεις διακόνων, που έχουν συσταθεί με το άρθρο 1 του ν.δ. 1398/1973 και έχουν ανακατανεμηθεί με το άρθρο 1 του ν. 673/1977 στην Ιερά Μητρόπολη Χαλκίδος, μια (1) θέση μετατρέπεται σε θέση εκκλησιαστικού υπαλλήλου κλάδου ΤΕ Διοικητικού - Λογιστικού.
12. Οι θέσεις εκκλησιαστικών υπαλλήλων, σύμφωνα με τις παρ. 1 έως 11, προστίθενται στις όμοιες θέσεις του αντίστοιχου κλάδου και φορέα.
13. Για τη μισθοδοσία του προσωπικού που καταλαμβάνει τις θέσεις των παρ. 1 έως 11 εφαρμόζεται ο ν. 4354/2015 (Α’ 176) και ως προς την υπηρεσιακή του κατάσταση οι Κανονισμοί της Διαρκούς Ιεράς Συνόδου (Δ.Ι.Σ.) του άρθρου 42 του ν. 590/1977 (Α’ 146).
Άρθρο 350
Θέματα Ισλαμικού Τεμένους Αθηνών - Αντικατάσταση άρθρου 2 ν. 3512/2006 - Τροποποίηση παρ. 4 άρθρου 3, παρ. 1.α. άρθρου 5, παρ. 1 άρθρου 6 και παρ. 2 άρθρου 7 ν. 3512/2006
1. Το άρθρο 2 του ν. 3512/2006 (Α’ 264), περί του σκοπού του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών», αντικαθίσταται ως εξής:
«Άρθρο 2
Σκοποί του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών» είναι: α) η διοίκηση, διαχείριση και συντήρηση του Ισλαμικού Τεμένους Αθηνών, β) η υποστήριξη και η συμβολή στην κάλυψη των θρησκευτικών αναγκών και υποχρεώσεων των μουσουλμάνων που διαβιούν στην Αττική, γ) η έγκυρη ενημέρωση της Πολιτείας και η πληροφόρηση του κοινού για θέματα που αφορούν τη μουσουλμανική θρησκεία και ορθοπραξία. Με απόφαση του Υπουργού Παιδείας και Θρησκευμάτων μπορεί να ανατίθεται κάθε άλλος ειδικότερος σκοπός συναφής με τους σκοπούς του προηγούμενου εδαφίου.».
2. Στην παρ. 4 του άρθρου 3 του ν. 3512/2006 περί της εγκατάστασης και κατασκευής Τεμένους, μετά τη φράση «με σκοπό» διαγράφεται η φράση «τη Διοίκηση, διαχείριση και συντήρηση του,» και η παρ. 4 διαμορφώνεται ως εξής:
«4. Μετά την ολοκλήρωση της κατασκευής, η χρήση του Τεμένους παραχωρείται από το Δημόσιο δωρεάν, για αόριστο χρόνο στο Ν.Π.Ι.Δ. του άρθρου 1, με σκοπό σύμφωνο με τα οριζόμενα στο άρθρο 2.».
3. Το δεύτερο εδάφιο της παρ. 1.α του άρθρου 5 του ν. 3512/2006, περί της διοίκησης του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών» αντικαθίσταται ως προς τον ορισμό Προέδρου και Αντιπροέδρου Διοικητικού Συμβουλίου (Δ.Σ.) ως εξής: «Με την ίδια απόφαση ορίζεται το μέλος της κατηγορίας α’ ως Προέδρος του Δ.Σ. και το μέλος της κατηγορίας β’ ως Αντιπρόεδρος.
4. Η περ. δ) της παρ. 1.α. του άρθρου 5 του ν. 3512/2006, περί της διοίκησης του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών», τροποποιείται ως προς τα μέλη που συμμετέχουν στο Διοικητικό Συμβούλιο και η περ. δ) διαμορφώνεται ως εξής:
«δ) ένας (1) δικηγόρος παρ’ Αρείω Πάγω ή ένας (1) θεολόγος, κατά προτίμηση με ειδίκευση ή εμπειρία σε θέματα αρμοδιότητας της Γενικής Γραμματείας Θρησκευμάτων, με τον αναπληρωτή του, με τα αυτά προσόντα, που ορίζει ο Υπουργός Παιδείας και Θρησκευμάτων και.».
5. Στην παρ. 1.α. του άρθρου 5 του ν. 3512/2006 περί της διοίκησης του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών» προστίθενται δύο νέα εδάφια ως εξής:
«Με απόφαση του Υπουργού Παιδείας και Θρησκευμάτων, που εκδίδεται εντός προθεσμίας τριάντα (30) ημερών από την έναρξη ισχύος του παρόντος, διορίζεται το μέλος του Διοικητικού Συμβουλίου της περ. δ) της παρ. 1.α. του άρθρου 5 για την υπόλοιπη θητεία του Διοικητικού Συμβουλίου που έχει οριστεί με την υπό στοιχεία 98380/Θ1/9.8.2021 (Υ.Ο.Δ.Δ. 668/2021) απόφαση της Υπουργού Παιδείας και Θρησκευμάτων. Μέχρι την έκδοση της απόφασης του προηγουμένου εδαφίου το Διοικητικό Συμβούλιο λειτουργεί κανονικά.».
6. Η παρ. 1 του άρθρου 6 του ν. 3512/2006 περί του μουσουλμάνου θρησκευτικού λειτουργού (Ιμάμη) αντικαθίσταται ως εξής:
«1. Στο Ισλαμικό Τέμενος Αθηνών τοποθετείται με απόφαση του Υπουργού Παιδείας και Θρησκευμάτων μουσουλμάνος θρησκευτικός λειτουργός (Ιμάμης), μετά από εισήγηση του Δ.Σ., με θητεία δύο (2) ετών, που μπορεί να ανανεωθεί. Με απόφαση του Υπουργού Παιδείας και Θρησκευμάτων, μετά από εισήγηση του Δ.Σ., μπορεί να τοποθετούνται μέχρι δύο (2) βοηθοί Ιμάμη, οι οποίοι επικουρούν τον θρησκευτικό λειτουργό (Ιμάμη), με θητεία δύο (2) ετών, που μπορεί να ανανεωθεί. Ο Ιμάμης και οι βοηθοί Ιμάμη ασκούν τις αρμοδιότητες και τα καθήκοντά τους, ως θρησκευτικοί λειτουργοί, έτσι ώστε να διευκολύνεται η ικανοποίηση των λατρευτικών αναγκών των μουσουλμάνων. Προσφέρουν τις υπηρεσίες τους προς τις μουσουλμανικές κοινότητες στις οποίες έχει παραχωρηθεί το Τέμενος, σύμφωνα με τα αναφερόμενα στην παρ. 4β του άρθρου 5, εφόσον τούτο ζητηθεί από αυτές. Οι αρμοδιότητες και τα καθήκοντα του μουσουλμάνου θρησκευτικού λειτουργού και των βοηθών καθορίζονται με απόφαση του Δ.Σ. Με απόφαση του Δ.Σ. καθορίζεται ο ακριβής τίτλος προσφώνησης του μουσουλμάνου θρησκευτικού λειτουργού και των βοηθών Ιμάμη.».
7. Στο άρθρο 6 του ν. 3512/2006 προστίθενται παρ. 3 και 4 ως εξής:
«3. Οι βοηθοί μουσουλμάνοι θρησκευτικοί λειτουργοί λαμβάνουν το εβδομήντα τοις εκατό (70%) των τακτικών αποδοχών του μουσουλμάνου θρησκευτικού λειτουργού, καθώς και τα προβλεπόμενα από τις διατάξεις του μισθολογίου του Δημοσίου επιδόματα, εφόσον πληρούνται οι ειδικότερες προϋποθέσεις. Επί των αποδοχών διενεργούνται οι νόμιμες κρατήσεις. Οι αποδοχές βαρύνουν εξ ολοκλήρου τον προϋπολογισμό του Ν.Π.Ι.Δ. κατόπιν ισόποσης επιχορήγησης από τον τακτικό προϋπολογισμό του Υπουργείου Παιδείας και Θρησκευμάτων και καταβάλλονται στον δικαιούχο με χρηματικό ένταλμα πληρωμής που εκδίδεται για τον σκοπό αυτόν.
4. Συστήνεται «Θρησκευτική Επιτροπή Ισλαμικού Τεμένους Αθηνών», αποτελούμενη από πέντε (5) μέλη με τους αναπληρωματικούς τους, με θητεία ενός έτους, η οποία συγκροτείται με απόφαση του Δ.Σ. Με την ίδια απόφαση ορίζεται ο Πρόεδρος. Σκοπός της Θρησκευτικής Επιτροπής είναι να επικουρεί συμβουλευτικά το Δ.Σ. του Νομικού Προσώπου για την εκπλήρωση των σκοπών του, όπως ορίζονται στο άρθρο 2. Με απόφαση του Δ.Σ. ορίζονται οι ειδικότερες αρμοδιότητες και ρυθμίζονται η οργάνωση και η λειτουργία της Θρησκευτικής Επιτροπής. Με κοινή απόφαση των Υπουργών Παιδείας και Θρησκευμάτων και Οικονομικών ρυθμίζεται η αποζημίωση των μελών της Θρησκευτικής Επιτροπής, κατά παρέκκλιση της παρ. 1 του άρθρου 21 του ν. 4354/2015 (Α’ 176).».
8. H παρ. 2 του άρθρου 7 του ν. 3512/2006 περί του διαχειριστικού ελέγχου του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών» τροποποιείται με την εισαγωγή παρέκκλισης στη ρύθμιση της αποζημίωσης των μελών του Διοικητικού Συμβουλίου, και η παρ. 2 διαμορφώνεται ως εξής:
«2. Με κοινή υπουργική απόφαση των Υπουργών Παιδείας και Θρησκευμάτων και Οικονομικών ρυθμίζεται η αποζημίωση των μελών του Διοικητικού Συμβουλίου κατά παρέκκλιση της παρ. 1 του άρθρου 21 του ν. 4354/2015 (Α’ 176).».
Άρθρο 351
Θέματα Ιεροδιδασκάλων Ισλαμικής Θρησκείας - Τροποποίηση παρ. 1 άρθρου 37 και άρθρου 38 ν. 3536/2007
1. Στην παρ. 1 του άρθρου 37 του ν. 3536/2007 (Α’ 42), περί της πρόσληψης ιεροδιδασκάλων με σύμβαση εργασίας ορισμένου χρόνου, επέρχονται οι εξής τροποποιήσεις: α) στο πρώτο εδάφιο η φράση «διάρκειας μέχρι εννέα (9) μηνών» αντικαθίσταται με τη φράση «διάρκειας μέχρι δέκα (10) μηνών», β) προστίθεται νέο τέταρτο εδάφιο, γ) επέρχονται νομοτεχνικές βελτιώσεις και η παρ. 1 διαμορφώνεται ως εξής:
«1. Οι ιεροδιδάσκαλοι προσλαμβάνονται με σύμβαση εργασίας ορισμένου χρόνου, διάρκειας μέχρι δέκα (10) μηνών, κατόπιν δημόσιας προκήρυξης. Η σύμβαση υπογράφεται από τον Υπουργό Παιδείας και Θρησκευμάτων και ορίζει και τον τόπο άσκησης των καθηκόντων του κάθε ιεροδιδασκάλου, ανάλογα με τις τοπικές ανάγκες, ο οποίος μπορεί να περιλαμβάνει περισσότερα τεμένη. Αν ο ιεροδιδάσκαλος αποδεχθεί να προσφέρει τις υπηρεσίες του σε σχολείο ή σε μουσουλμανικό Ιεροσπουδαστήριο της Θράκης, σύμφωνα με την παρ. 1 του άρθρου 36, τεκμαίρεται ότι τροποποιείται ανάλογα η σύμβαση εργασίας με σύμφωνη γνώμη και των δύο (2) μερών, με αντίστοιχη μείωση της απασχόλησής του στα τεμένη όπου τοποθετήθηκε. Προς τούτο, ενημερώνεται άμεσα και ο οικείος Μουφτής. Οι ιεροδιδάσκαλοι ασφαλίζονται υποχρεωτικά στον Ηλεκτρονικό Εθνικό Φορέα Κοινωνικής Ασφάλισης (e-ΕΦΚΑ), πρώην Ίδρυμα Κοινωνικών Ασφαλίσεων - Ενιαίο Ταμείο Ασφάλισης Μισθωτών (Ι.Κ.Α. - Ε.Τ.Α.Μ.).».
2. Στο άρθρο 38 του ν. 3536/2007, περί της συγκρότησης επιτροπής για την επιλογή των ιεροδιδασκάλων, προστίθεται τελευταίο εδάφιο, επέρχονται νομοτεχνικές βελτιώσεις, και το άρθρο 38 διαμορφώνεται ως εξής:
«Άρθρο 38
Η επιλογή των ιεροδιδασκάλων γίνεται από πενταμελή επιτροπή, η οποία αποτελείται από: α) τον οικείο Μουφτή, ως Πρόεδρο, β) έναν (1) υπάλληλο του Υπουργείου Παιδείας και Θρησκευμάτων, με τον αναπληρωτή του, γ) ένα (1) μέλος Διδακτικού Ερευνητικού Προσωπικού (Δ.Ε.Π.) ειδικευμένο στις ισλαμικές σπουδές ή έναν (1) πτυχιούχο Ανώτατου Εκπαιδευτικού Ιδρύματος (Α.Ε.Ι.) συναφούς γνωστικού αντικειμένου ή έναν (1) απόφοιτο της Ειδικής Παιδαγωγικής Ακαδημίας Θεσσαλονίκης (Ε.Π.Α.Θ.), με τον αναπληρωτή του, δ) έναν (1) έγκριτο μουσουλμάνο θεολόγο με τον αναπληρωτή του, ο οποίος ορίζεται από τον Υπουργό Παιδείας και Θρησκευμάτων και ε) έναν (1) έγκριτο μουσουλμάνο θεολόγο με τον αναπληρωτή του, ο οποίος προτείνεται από τον οικείο Μουφτή. Χρέη γραμματέα χωρίς δικαίωμα ψήφου αναλαμβάνει δημόσιος υπάλληλος. Η επιτροπή συγκροτείται με απόφαση του Υπουργού Παιδείας και Θρησκευμάτων. Η αποζημίωση των μελών και του γραμματέα της επιτροπής καθορίζεται με κοινή απόφαση των Υπουργών Παιδείας και Θρησκευμάτων και Οικονομικών κατά παρέκκλιση της παρ. 1 του άρθρου 21 του ν. 4354/2015 (Α’ 176).».
Άρθρο 352
Οργανισμοί Διαχείρισης Κτημάτων Βακούφ Κω και Ρόδου - Τροποποίηση παρ. 7 άρθρου 117 ν. 4821/2021
Στο πρώτο εδάφιο της παρ. 7 του άρθρου 117 του ν. 4821/2021 (Α’ 134), περί της δυνατότητας εκποίησης αφιερωμάτων των Οργανισμών Διαχείρισης Κτημάτων Βακούφ Κω και Ρόδου, η φράση «εκτός συναλλαγής» αντικαθίσταται από τη φράση «εντός συναλλαγής» και η παρ. 7 διαμορφώνεται ως εξής:
«7. Οι Οργανισμοί, για τη βέλτιστη ανάπτυξη και εξυπηρέτηση των σκοπών τους και ιδίως για την εξασφάλιση της διηνεκούς λειτουργίας τους, τη διατήρηση και συντήρηση των σημαντικότερων αφιερωμάτων και την κάλυψη σημαντικών ή έκτακτων δαπανών τους, δύνανται να εκποιούν εκ των αφιερωμάτων, μόνο τα εντός συναλλαγής ακίνητα και κινητά πράγματα που κατέχουν, εφόσον δεν υφίσταται ρητή αντίθετη διάταξη του αφιερωτή και υπό την προϋπόθεση ότι δεν είναι εφικτή η εκμετάλλευση του πράγματος κατά επωφελέστερο τρόπο. Ακίνητα και κινητά πράγματα που δεν είναι αφιερώματα, εκποιούνται χωρίς τον περιορισμό του πρώτου εδαφίου, κατά τους όρους που έχει θέσει ο κληρονομούμενος ή ο δωρητής. Σε κάθε περίπτωση, η εκποίηση γίνεται κατόπιν έκθεσης εκτίμησης αξίας ακινήτου, με δημόσιο πλειστηριασμό, με ανάλογη εφαρμογή των διατάξεων του Κώδικα Πολιτικής Δικονομίας για τον εκούσιο πλειστηριασμό. Αν κηρυχθεί άγονος ο πλειστηριασμός, επιτρέπεται η επανάληψή του μετά την πάροδο δύο (2) μηνών. Μετά από τρεις (3) άγονους πλειστηριασμούς, επιτρέπεται η απευθείας πώληση του ακινήτου, με όρους και τίμημα που καθορίζει το Διοικητικό Συμβούλιο με αιτιολογημένη απόφασή του.».
Άρθρο 353
Εξετάσεις για την εισαγωγή στα Γενικά Εκκλησιαστικά Γυμνάσια και στα Γενικά Εκκλησιαστικά Λύκεια - Προσθήκη παρ. 9 στο άρθρο 123 του ν. 4823/2021
Στο άρθρο 123 του ν. 4823/2021 (Α’ 136), περί της εισαγωγής μαθητών και μαθητριών σε Εκκλησιαστικά Σχολεία, προστίθεται παρ. 9 ως εξής:
«9. Με απόφαση του Υπουργού Παιδείας και Θρησκευμάτων η εισαγωγή των μαθητών ή των αποφοίτων της παρ. 2 του παρόντος μπορεί να πραγματοποιείται σύμφωνα με όσα ορίζονται για την εισαγωγή μαθητών στα Πρότυπα Σχολεία (Π.Σ.) με την απόφαση του δεύτερου εδαφίου της παρ. 1 του άρθρου 18 του ν. 4692/2020 (Α’ 111), σχετικά με τον τύπο των εξετάσεων ή της δοκιμασίας (τεστ) δεξιοτήτων, τη διαδικασία υποβολής των αιτήσεων συμμετοχής στις εξετάσεις, τη διαδικασία, τον χρόνο και τα αρμόδια όργανα για τη διενέργεια των εξετάσεων και τη διασφάλιση του αδιάβλητου της διαδικασίας και των αποτελεσμάτων. Στην περίπτωση αυτή, με την απόφαση του Υπουργού Παιδείας και Θρησκευμάτων του δεύτερου εδαφίου της παρ. 1 του άρθρου 18 του ν. 4692/2020 καθορίζεται και για το μάθημα των θρησκευτικών κάθε ειδικότερο ζήτημα σχετικά με τον τύπο των εξετάσεων ή της δοκιμασίας (τεστ) δεξιοτήτων, τη διαδικασία, τον χρόνο και τα αρμόδια όργανα για τη διενέργεια των εξετάσεων και τη διασφάλιση του αδιάβλητου της διαδικασίας και των αποτελεσμάτων.».
ΜΕΡΟΣ Δ’
ΛΟΙΠΕΣ ΡΥΘΜΙΣΕΙΣ ΥΠΟΥΡΓΕΙΟΥ ΠΑΙΔΕΙΑΣ 
ΚΑΙ ΘΡΗΣΚΕΥΜΑΤΩΝ
ΚΕΦΑΛΑΙΟ Α’
ΡΥΘΜΙΣΕΙΣ ΓΕΝΙΚΗΣ ΓΡΑΜΜΑΤΕΙΑΣ ΕΠΑΓΓΕΛΜΑΤΙΚΗΣ ΕΚΠΑΙΔΕΥΣΗΣ ΚΑΤΑΡΤΙΣΗΣ, ΔΙΑ ΒΙΟΥ ΜΑΘΗΣΗΣ ΚΑΙ ΝΕΟΛΑΙΑΣ
Άρθρο 354
Συμμετοχή σε προγράμματα της Ευρωπαϊκής Ένωσης - Τροποποίηση άρθρου 28 ν. 4763/2020
Στο πρώτο εδάφιο της παρ. 1 του άρθρου 28 του ν. 4763/2020 (Α’ 254), περί της συμμετοχής καταρτιζόμενων στα δημόσια Ινστιτούτα Επαγγελματικής Κατάρτισης (Ι.Ε.Κ.) σε προγράμματα της Ευρωπαϊκής Ένωσης (ΕΕ), διαγράφονται οι λέξεις «αρμοδιότητας του Υπουργείου Παιδείας και Θρησκευμάτων» και η παρ. 1 διαμορφώνεται ως εξής:
«1. Οι καταρτιζόμενοι στα δημόσια και στα ιδιωτικά Ι.Ε.Κ. δύνανται, στο πλαίσιο προγραμμάτων της ΕΕ στον τομέα της επαγγελματικής εκπαίδευσης και κατάρτισης, να πραγματοποιούν μέρος της θεωρητικής ή και της εργαστηριακής κατάρτισής τους σε πιστοποιημένους φορείς κατάρτισης αντίστοιχου επιπέδου που εδρεύουν σε κράτη μέλη της ΕΕ. Οι καταρτιζόμενοι παρακολουθούν ειδικότητες αντίστοιχες με αυτές οι οποίες παρέχονται στο Ι.Ε.Κ. προέλευσής τους και λαμβάνουν τις πιστωτικές μονάδες που αποδίδονται σύμφωνα με τους Οδηγούς Κατάρτισης, οι οποίοι έχουν πιστοποιηθεί από την αρμόδια αρχή του κράτους υποδοχής.».
Άρθρο 355
Πειραματικές ειδικότητες και ειδικότητες με πιλοτικό πρόγραμμα των Ινστιτούτων Επαγγελματικής Κατάρτισης - Τροποποίηση άρθρου 29 ν. 4763/2020
Στο άρθρο 29 του ν. 4763/2020 (Α’ 254), περί παροχής ειδικοτήτων στα Ινστιτούτα Επαγγελματικής Κατάρτισης (Ι.Ε.Κ.), προστίθεται δεύτερο εδάφιο και το άρθρο 29 διαμορφώνεται ως εξής:
«Άρθρο 29
Ειδικότητες των Ινστιτούτων Επαγγελματικής Κατάρτισης
Στα Ι.Ε.Κ. παρέχονται ειδικότητες, οι οποίες καθορίζονται με βάση της ανάγκες της τοπικής αγοράς εργασίας και τις αναπτυξιακές προτεραιότητες της εθνικής οικονομίας, σύμφωνα με την παρ. 19 του άρθρου 34. Με την ίδια διαδικασία, δύναται να παρέχονται πειραματικές ειδικότητες ή ειδικότητες με πιλοτικό πρόγραμμα για την ικανοποίηση εστιασμένων αναγκών της οικονομίας ή την εφαρμογή καινοτομικών μεθόδων ή πιλοτικών θεματικών ενοτήτων.».
Άρθρο 356
Αντιστοίχιση ειδικοτήτων των Ινστιτούτων Επαγγελματικής Κατάρτισης - Τροποποίηση παρ. 19 άρθρου 34 ν. 4763/2020
Στην παρ. 19 του άρθρου 34 του ν. 4763/2020 (Α’ 254), περί της ρύθμισης θεμάτων για τις ειδικότητες που παρέχονται από τα Ινστιτούτα Επαγγελματικής Κατάρτισης (Ι.Ε.Κ.), διευκρινίζεται ότι με την απόφαση του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας (Ε.Ε.Κ.Δ.Β.Μ. & Ν.), αντιστοιχίζονται οι ειδικότητες που παρέχονται από τα Ινστιτούτα Επαγγελματικής Κατάρτισης, και η παρ. 19 διαμορφώνεται ως εξής:
«19. Με απόφαση του Γενικού Γραμματέα Ε.Ε.Κ.Δ.Β.Μ. & Ν., η οποία εκδίδεται ύστερα από εισήγηση του Κ.Σ.Ε.Ε.Κ., καθορίζονται, προστίθενται, τροποποιούνται, αντιστοιχίζονται, συγχωνεύονται ή καταργούνται οι ειδικότητες που παρέχονται από τα Ι.Ε.Κ.».
Άρθρο 357
Φοίτηση στο Μεταλυκειακό έτος - Τάξη Μαθητείας - Τροποποίηση παρ. 2 και 6 άρθρου 36 ν. 4763/2020
1. Στην περ. α) της παρ. 2 του άρθρου 36 του ν. 4763/2020 (Α’ 254), περί του εργαστηριακού μαθήματος ειδικότητας στο Μεταλυκειακό έτος - Τάξη Μαθητείας, διευκρινίζεται ότι το εργαστηριακό μάθημα της υποπερ. αα) πραγματοποιείται εκτός ωραρίου των Επαγγελματικών Λυκείων (ΕΠΑ.Λ.), στην υποπερ. αβ) εξειδικεύονται οι κατά περίπτωση διδάσκοντες των εργαστηριακών μαθημάτων και η στελέχωση των τμημάτων αυτών, το τελευταίο εδάφιο, περί αναπληρωτών εκπαιδευτικών, καταργείται, στην υποπερ. αγ) προστίθεται νέο πρώτο εδάφιο και η περ. α) διαμορφώνεται ως εξής:
«α) Εργαστηριακό μάθημα ειδικότητας, ως εξής:
αα) Το εργαστηριακό μάθημα πραγματοποιείται στα Σ.Ε. των ΕΠΑ.Λ. ή στα Ε.Κ., που εξυπηρετούν τα ΕΠΑ.Λ. εκτός ωραρίου λειτουργίας των ΕΠΑ.Λ. Το μάθημα δεν πραγματοποιείται κατά την περίοδο των διακοπών των Χριστουγέννων, του Πάσχα, καθώς και των θερινών διακοπών.
αβ) Οι διδάσκοντες στο εργαστηριακό μάθημα είναι: i) εκπαιδευτικό προσωπικό των ΕΠΑ.Λ. ή των Ε.Κ. της Περιφερειακής Διεύθυνσης, με αμοιβή ή ii) αναπληρωτές εκπαιδευτικοί, αν τα τμήματα δεν συμπληρώνονται από τους μόνιμους εκπαιδευτικούς του στοιχείου i). Οι διδάσκοντες, πέραν της παροχής εκπαιδευτικού έργου στο εργαστηριακό μάθημα, πραγματοποιούν και την παρακολούθηση της μάθησης στον χώρο εργασίας μέσω της εποπτείας, η οποία θεωρείται άσκηση εκπαιδευτικού έργου, χωρίς μείωση του υποχρεωτικού ωραρίου στη σχολική μονάδα στην οποία υπηρετούν. Οι αναπληρωτές εκπαιδευτικοί, οι οποίοι μπορούν να διδάξουν στο Μεταλυκειακό έτος - Τάξη Μαθητείας, σύμφωνα με τις αναθέσεις που ισχύουν, προσλαμβάνονται από τη Γενική Διεύθυνση Προσωπικού Πρωτοβάθμιας και Δευτεροβάθμιας Εκπαίδευσης από τους ενιαίους πίνακες αναπληρωτών εκπαιδευτικών Δευτεροβάθμιας Επαγγελματικής Εκπαίδευσης και αναλαμβάνουν αποκλειστικά τη διδασκαλία και την εποπτεία των τμημάτων Μαθητείας, τα οποία λογίζονται ως χρόνος διδακτικής υπηρεσίας για κάθε συνέπεια.
αγ) Για τη λειτουργία των τμημάτων του Μεταλυκειακού έτους - Τάξη Μαθητείας ορίζονται ως Υπεύθυνοι Εποπτείας, με αμοιβή, ο Διευθυντής του ΕΠΑ.Λ. και ο Διευθυντής του Ε.Κ. για την εκτός ωραρίου απασχόλησή του στο πρόγραμμα. Η αμοιβή για την απασχόληση των Υπεύθυνων Εποπτείας και των εκπαιδευτικών του στοιχείου i) της υποπερ. αβ) της περ. α) μπορεί να χρηματοδοτείται από εθνικούς ή ενωσιακούς πόρους. Η αμοιβή για την απασχόληση των αναπληρωτών εκπαιδευτικών του στοιχείου ii) της υποπερ. αβ) της περ. α) μπορεί να χρηματοδοτείται από εθνικούς ή ενωσιακούς πόρους, σύμφωνα με διατάξεις που αφορούν σε αμοιβές αναπληρωτών εκπαιδευτικών της επαγγελματικής εκπαίδευσης.».
2. Στην παρ. 6 του άρθρου 36 του ν. 4763/2020, περί της διάρκειας του προγράμματος του Μεταλυκειακού έτους - Τάξη Μαθητείας, το πρώτο εδάφιο αντικαθίσταται, προστίθενται νέα δεύτερο, τρίτο και τέταρτο εδάφια, και η παρ. 6 διαμορφώνεται ως εξής:
«6. Το πρόγραμμα του Μεταλυκειακού έτους - Τάξη Μαθητείας αρχίζει από την 1η Σεπτεμβρίου κάθε έτους και ολοκληρώνεται την 31η Αυγούστου του επόμενου έτους. Η περίοδος παροχής των εργαστηριακών μαθημάτων δύναται να ξεκινά την 1η Οκτωβρίου. Η περίοδος μάθησης στον εργασιακό χώρο δύναται να πραγματοποιείται από 1ης Οκτωβρίου έως την 31η Αυγούστου εκάστου έτους. Το πρόγραμμα θεωρείται ολοκληρωμένο με τη συμπλήρωση των ωρών του εργαστηριακού μαθήματος ειδικότητας και των ημερών μάθησης στον εργασιακό χώρο, όπως αυτές καθορίζονται στον Οδηγό Κατάρτισης κάθε ειδικότητας. Η κατανομή μεταξύ εργαστηριακού μαθήματος και προγράμματος μάθησης σε εργασιακό χώρο καθορίζεται στον Οδηγό Κατάρτισης κάθε ειδικότητας.».
Άρθρο 358
Εξουσιοδοτικές διατάξεις για το Μεταλυκειακό Έτος - Τάξη Μαθητείας - Τροποποίηση άρθρου 40 ν. 4763/2020
1. Από τον καθορισμό του κανονισμού λειτουργίας του Μεταλυκειακού έτους - Τάξη Μαθητείας, στην περ. α) της παρ. 1 του άρθρου 40 του ν. 4763/2020 (Α’ 254) αφαιρείται η σχέση του εκπαιδευτικού έργου της εποπτείας με το εργαστηριακό και το διδακτικό ωράριο των εκπαιδευτικών, και η περ. α) διαμορφώνεται ως εξής:
«α) Καθορίζεται ο κανονισμός λειτουργίας του Μεταλυκειακού έτους - Τάξη Μαθητείας, που περιλαμβάνει την αναλογία διδασκόντων μαθητευομένων στο εργαστηριακό μάθημα, τη διαδικασία υποβολής αιτήσεων, τα κριτήρια επιλογής και κατάταξης των υποψηφίων, ζητήματα τρόπου και διαδικασίας φοίτησης και αδειών των μαθητευομένων, τον τρόπο αξιολόγησης των μαθητευομένων στο εργαστηριακό μάθημα ειδικότητας και σε εργασιακό χώρο, τις υποχρεώσεις και τα δικαιώματα εργοδοτών και μαθητευομένων, την εποπτεία και την αξιολόγηση των τμημάτων Μαθητείας, θέματα διασφάλισης ποιότητας, θέματα που αφορούν στα τηρούμενα υπηρεσιακά βιβλία, έντυπα, βεβαιώσεις και πιστοποιητικά, ζητήματα που αφορούν στο έργο και τις αρμοδιότητες των υπηρεσιών και οργάνων της Διοίκησης για την υλοποίηση του Μεταλυκειακού έτους - Τάξη Μαθητείας, σύμφωνα με το άρθρο 35, τη διαδικασία πρόσληψης των Υπεύθυνων Υποστήριξης Μαθητείας ΕΠΑ.Λ. με σύμβαση ορισμένου χρόνου, τους κλάδους των εκπαιδευτικών, τις αρμοδιότητες και τα παραδοτέα τους, καθώς και κάθε άλλο ειδικότερο θέμα για την οργάνωση και τη λειτουργία των τμημάτων του Μεταλυκειακού έτους - Τάξη Μαθητείας.».
2. Οι εξουσιοδοτήσεις των περ. δ) και ε) της παρ. 1 του άρθρου 40 του ν. 4763/2020, περί του καθορισμού θεμάτων για τους Συντονιστές Περιφερειακών Διευθύνσεων Εκπαίδευσης (Π.Δ.Ε.) και τους Υπεύθυνους Διευθύνσεων Δευτεροβάθμιας Εκπαίδευσης (Δ.Δ.Ε.) για τη Μαθητεία, εξειδικεύονται, και οι περ. δ) και ε) της παρ. 1 διαμορφώνονται ως εξής:
«δ) Καθορίζονται η διαδικασία και τα κριτήρια αξιολόγησης και επιλογής των εκπαιδευτικών του στοιχείου i) της υποπερ. αβ) της περ. α) του άρθρου 36, καθώς και η διαδικασία και τα κριτήρια αξιολόγησης και επιλογής, ο τρόπος και η διαδικασία απόσπασης των Συντονιστών Π.Δ.Ε. και των Υπευθύνων Δ.Δ.Ε. για τη Μαθητεία όπου απαιτείται, καθώς και κάθε άλλο συναφές θέμα.
ε) Καθορίζονται το έργο, οι αρμοδιότητες, καθώς και τα παραδοτέα σε μηνιαία βάση για την καταβολή της αμοιβής των Υπεύθυνων Εποπτείας της υποπερ. αγ) και των εκπαιδευτικών του στοιχείου i) της υποπερ. αβ) της περ. α) του άρθρου 36, καθώς και των Συντονιστών Π.Δ.Ε. και των Υπεύθυνων Δ.Δ.Ε. για τη Μαθητεία.».
3. Στο αντικείμενο της εξουσιοδότησης της παρ. 4 του άρθρου 40 του ν. 4763/2020, περί του καθορισμού αμοιβών των εκπαιδευτικών, προστίθενται ο Υπεύθυνος Εποπτείας και οι εκπαιδευτικοί του στοιχείου i) της υποπερ. αβ) της περ. α) του άρθρου 36, και η παρ. 4 διαμορφώνεται ως εξής:
«4. Με κοινή απόφαση των Υπουργών Οικονομικών, Ανάπτυξης και Επενδύσεων και Παιδείας και Θρησκευμάτων, καθορίζονται η αμοιβή του Υπεύθυνου Εποπτείας και των εκπαιδευτικών του στοιχείου i) της υποπερ. αβ) της περ. α) του άρθρου 36, καθώς και των εκπαιδευτικών που δύνανται να απασχοληθούν στο Προπαρασκευαστικό Πρόγραμμα Πιστοποίησης, ως επιμορφωτές και επόπτες, το ύψος και ο τρόπος προσδιορισμού της αμοιβής των Συντονιστών της παρ. 2 του άρθρου 39, των Υπευθύνων της παρ. 3 του άρθρου 39, των εκπαιδευτικών της παρ. 5 του άρθρου 39, και ρυθμίζεται κάθε άλλο ειδικότερο θέμα.».
4. Στην εξουσιοδότηση της παρ. 9 του άρθρου 40 του ν. 4763/2020, περί ειδικοτήτων του Μεταλυκειακού έτους - Τάξη Μαθητείας, προστίθεται η δυνατότητα αντιστοίχισης ειδικοτήτων και η παρ. 9 διαμορφώνεται ως εξής:
«9. Με απόφαση του Γενικού Γραμματέα Ε.Ε.Κ.Δ.Β.Μ. & Ν., η οποία εκδίδεται ύστερα από εισήγηση του Κ.Σ.Ε.Ε.Κ., καθορίζονται, προστίθενται, τροποποιούνται, αντιστοιχίζονται, συγχωνεύονται ή καταργούνται οι ειδικότητες που παρέχονται στο Μεταλυκειακό έτος - Τάξη Μαθητείας και ρυθμίζεται κάθε σχετικό ειδικότερο θέμα.».
5. Στην απόφαση της παρ. 10 του άρθρου 40 του ν. 4763/2020, περί του καθορισμού της λειτουργίας των τμημάτων του Προπαρασκευαστικού Προγράμματος Πιστοποίησης, προστίθεται και η λειτουργία των τμημάτων του Μεταλυκειακού έτους - Τάξη Μαθητείας και η παρ. 10 διαμορφώνεται ως εξής:
«10. Με απόφαση του οικείου Περιφερειακού Διευθυντή Εκπαίδευσης (Π.Δ.Ε.) καθορίζονται η λειτουργία των τμημάτων του Προπαρασκευαστικού Προγράμματος Πιστοποίησης του άρθρου 37, ο χρόνος έναρξης της λειτουργίας τους και το απογευματινό ωράριο λειτουργίας τους, καθώς και η λειτουργία των τμημάτων του Μεταλυκειακού έτους - Τάξη Μαθητείας.».
Άρθρο 359
Οδηγοί Κατάρτισης - Τροποποίηση παρ. 4 άρθρου 41 ν. 4763/2020
1. Το πρώτο εδάφιο της παρ. 4 του άρθρου 41 του ν. 4763/2020 (Α’ 254), περί των οδηγών κατάρτισης των Πειραματικών και Θεματικών Ινστιτούτων Επαγγελματικής Κατάρτισης (Ι.Ε.Κ.), καθώς και των Πειραματικών Επαγγελματικών Σχολών (ΕΠΑ.Σ.) Μαθητείας της Δημόσιας Υπηρεσίας Απασχόλησης (Δ.ΥΠ.Α.), αντικαθίσταται, προστίθεται δεύτερο και τρίτο εδάφια, και η παρ. 4 διαμορφώνεται ως εξής:
«4. Για τους οδηγούς κατάρτισης, σύμφωνα με τους οποίους παρέχονται οι πειραματικές ειδικότητες ή οι ειδικότητες με πιλοτικό πρόγραμμα στα Πειραματικά και Θεματικά Ι.Ε.Κ., καθώς και στις Πειραματικές ΕΠΑ.Σ. Μαθητείας της Δημόσιας Υπηρεσίας Απασχόλησης (Δ.ΥΠ.Α.), δεν είναι υποχρεωτική η εφαρμογή του δεύτερου εδαφίου της παρ. 1. Οι οδηγοί κατάρτισης της παρούσας τίθενται σε ισχύ με απόφαση του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας (Ε.Ε.Κ.Δ.Β.Μ. & Ν.) για πειραματική και πιλοτική εφαρμογή. Η πιστοποίηση των οδηγών κατάρτισης της παρούσας πραγματοποιείται από τον Ε.Ο.Π.Π.Ε.Π. μετά την ολοκλήρωση δύο (2) κύκλων κατάρτισης και κατόπιν αξιολόγησης της εφαρμογής τους από τα οικεία Συμβούλια Σύνδεσης με την Παραγωγή και την Αγορά Εργασίας (Σ.Σ.Π.Α.Ε.) και εισήγησης του Κεντρικού Συμβουλίου Επαγγελματικής Εκπαίδευσης και Κατάρτισης (Κ.Σ.Ε.Ε.Κ.).».
2. Η ισχύς της παρ. 1 αρχίζει από την 1η Σεπτεμβρίου 2021.
Άρθρο 360
Πιστοποίηση αποφοίτων Ινστιτούτων Επαγγελματικής Κατάρτισης - Προσθήκη παρ. 15Α στο άρθρο 169 του ν. 4763/2020
Μετά την παρ. 15 του άρθρου 169 του ν. 4763/2020 (Α’ 254), προστίθεται παρ. 15Α ως εξής:
«15Α. Απόφοιτοι ειδικοτήτων Ινστιτούτων Επαγγελματικής Κατάρτισης (Ι.Ε.Κ.) που ολοκλήρωσαν επαγγελματική κατάρτιση του ν. 2009/1992 (Α’ 18), καθώς και απόφοιτοι ειδικοτήτων Ι.Ε.Κ. που ολοκλήρωσαν επαγγελματική κατάρτιση του ν. 4186/2013 (Α’ 193), συμμετέχουν, έως την 31η Δεκεμβρίου 2023, σε εξετάσεις πιστοποίησης με τους καταλόγους ερωτήσεων που ίσχυαν μέχρι την έναρξη ισχύος του παρόντος, ήτοι την 20ή Δεκεμβρίου 2020.».
Άρθρο 361
Εξετάσεις πιστοποίησης για την ισοτιμία πτυχίων επαγγελματικής ειδικότητας, εκπαίδευσης και κατάρτισης επιπέδου πέντε (5) - Τροποποίηση παρ. 16 άρθρου 169 ν. 4763/2020
Η παρ. 16 του άρθρου 169 του ν. 4763/2020 (Α’ 254), περί των μεταβατικών διατάξεων, τροποποιείται, ως προς τις ημερομηνίες των εξεταστικών περιόδων και των εξετάσεων πιστοποίησης για την ισοτιμία και η παρ. 16 διαμορφώνεται ως εξής:
«16. Το πτυχίο επαγγελματικής ειδικότητας, εκπαίδευσης και κατάρτισης, επιπέδου πέντε (5) της παρ. 2 του άρθρου 12 και της περ. ε’ της παρ. 1 του άρθρου 25 του ν. 4186/2013, το οποίο λαμβάνουν όσοι συμμετέχουν επιτυχώς στις εξετάσεις πιστοποίησης του Ε.Ο.Π.Π.Ε.Π., έως και τις εξεταστικές περιόδους μέχρι την 30ή.6.2023, είναι ισότιμο με το δίπλωμα επαγγελματικής εκπαίδευσης και κατάρτισης, επιπέδου πέντε (5) της περ. στ’ της παρ. 1 του άρθρου 25 του ν. 4186/2013, που απονέμεται σε όσους συμμετέχουν επιτυχώς στην κοινή εξέταση πιστοποίησης όλων των αποφοίτων του μεταλυκειακού επιπέδου Επαγγελματικής Εκπαίδευσης και Κατάρτισης (Ε.Ε.Κ.), που θα διοργανώνεται από την 1η.7.2023 και εφεξής.».
Άρθρο 362
Καταβολή αμοιβής μη πιστοποιημένων εκπαιδευτών των Σχολείων Δεύτερης Ευκαιρίας και των Κέντρων Διά Βίου Μάθησης των Δήμων - Τροποποίηση παρ. 27 άρθρου 169 ν. 4763/2020
Στην παρ. 27 του άρθρου 169 του ν. 4763/2020 (Α’ 254), περί των μεταβατικών διατάξεων, επέρχονται οι εξής τροποποιήσεις: α) στις περ. α) και β) της παρ. 27 μετά τις λέξεις «καθορίζεται», προστίθεται η φράση «από 1ης.9.2020», β) προστίθεται τελευταίο εδάφιο, και η παρ. 27 διαμορφώνεται ως εξής:
«27. Η Πράξη «Κέντρα Διά Βίου Μάθησης (Κ.Δ.Β.Μ.) Νέα Φάση» στο πλαίσιο του Επιχειρησιακού Προγράμματος «Ανάπτυξη Ανθρώπινου Δυναμικού, Εκπαίδευση και Διά Βίου Μάθηση» εξαιρείται από τις διατάξεις του κεφαλαίου Θ’. Τα άρθρα 8 και 21 του ν. 3879/2010 (Α’ 163) καταργούνται με την ολοκλήρωση της Πράξης του προηγούμενου εδαφίου.
α) Μέχρι την έκδοση των κοινών υπουργικών αποφάσεων της περ. β’ της παρ. 2 του άρθρου 34 και της περ. β’ της παρ. 1 του άρθρου 73, η ωριαία αποζημίωση για τους εκπαιδευτές επαγγελματικής κατάρτισης που απασχολούνται στα Δημόσια Ι.Ε.Κ. και για το ωρομίσθιο εκπαιδευτικό προσωπικό που απασχολείται στα Σχολεία Δεύτερης Ευκαιρίας καθορίζεται από 1ης.9.2020, σύμφωνα με την κοινή υπουργική απόφαση υπ’ αρ. 2/106902/0022/10-12-2013 (Β’ 3276), όπως ισχύει.
β) Η ωριαία αποζημίωση για τους εκπαιδευτές που απασχολούνται στα Κέντρα Διά Βίου Μάθησης των Δήμων στο πλαίσιο της συγχρηματοδοτούμενης Πράξης «Κέντρα Διά Βίου Μάθησης (Κ.Δ.Β.Μ.) Νέα Φάση» καθορίζεται από 1ης.9.2020, σύμφωνα με την κοινή υπουργική απόφαση υπ’ αρ. 2/106902/0022/10-12-2013 (Β’ 3276), όπως ισχύει.
Η δαπάνη πρέπει να βρίσκεται εντός του Μεσοπρόθεσμου Πλαισίου Δημοσιονομικής Στρατηγικής.».
Άρθρο 363
Πρακτική άσκηση των καταρτιζόμενων των Ινστιτούτων Επαγγελματικής Κατάρτισης - Τροποποίηση παρ. 31 άρθρου 169 ν. 4763/2020
Στην παρ. 31 του άρθρου 169 του ν. 4763/2020 (Α’ 254), περί μεταβατικών διατάξεων, η αναφορά στο έτος 2022, έως το τέλος του οποίου υποχρεούνται οι καταρτιζόμενοι των Ινστιτούτων Επαγγελματικής Κατάρτισης (Ι.Ε.Κ.), που δεν είχαν πραγματοποιήσει την πρακτική άσκηση έως την έναρξη ισχύος του ν. 4763/2020 (Α’ 254) να την ολοκληρώσουν, αντικαθίσταται με αναφορά στο έτος 2024 και η παρ. 31 διαμορφώνεται ως εξής:
«31. Οι καταρτιζόμενοι των Ι.Ε.Κ. οι οποίοι δεν έχουν πραγματοποιήσει την πρακτική άσκηση έως την έναρξη ισχύος του ν. 4763/2020 υποχρεούνται να ολοκληρώσουν την πρακτική άσκηση έως το τέλος του 2024, σύμφωνα με τους όρους του άρθρου 27.».
Άρθρο 364
Ηλεκτρονική έκδοση τίτλων του Εθνικού Οργανισμού Πιστοποίησης Προσόντων και Επαγγελματικού Προσανατολισμού
Όλοι οι τίτλοι που χορηγεί ο Εθνικός Οργανισμός Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) για όλα τα συστήματα πιστοποίησης που υλοποιεί εκδίδονται ηλεκτρονικά. Ο τύπος των τίτλων, όπως διπλωμάτων, πτυχίων, βεβαιώσεων πιστοποίησης, και βεβαιώσεων επάρκειας, καθώς και οι λεπτομέρειες του τύπου των τίτλων και της ηλεκτρονικής έκδοσης αυτών καθορίζονται με απόφαση του Διοικητικού Συμβουλίου του Ε.Ο.Π.Π.Ε.Π.
ΚΕΦΑΛΑΙΟ Β’
ΡΥΘΜΙΣΕΙΣ ΓΙΑ ΤΟ ΙΔΡΥΜΑ ΝΕΟΛΑΙΑΣ ΚΑΙ ΔΙΑ ΒΙΟΥ ΜΑΘΗΣΗΣ (ΙΝΕΔΙΒΙΜ)
Άρθρο 365
Διοικητικό Συμβούλιο του Ιδρύματος Νεολαίας και Διά Βίου Μάθησης - Τροποποιήσεις άρθρου 4 ν. 4115/2013
1. Στην παρ. 11 του άρθρου 4 του ν. 4115/2013 (Α’ 24), περί της αρμοδιότητας του Διοικητικού Συμβουλίου (Δ.Σ.) του Ιδρύματος Νεολαίας και Διά Βίου Μάθησης (ΙΝΕΔΙΒΙΜ), η φράση «σε άλλη διάταξη του νόμου αυτού» αντικαθίσταται από τη φράση «στον παρόντα ή σε άλλη διάταξη της κείμενης νομοθεσίας» και η παρ. 11 διαμορφώνεται ως εξής:
«11. Το Δ.Σ. είναι αρμόδιο για κάθε θέμα, το οποίο αφορά στη λειτουργία του ΙΝΕΔΙΒΙΜ, εκτός εάν ορίζεται διαφορετικά στον παρόντα ή σε άλλη διάταξη της κείμενης νομοθεσίας.».
2. Η παρ. 12 του άρθρου 4 του ν. 4115/2013, περί του καθορισμού κάθε άλλης λεπτομέρειας για τη λειτουργία του Δ.Σ. του ΙΝΕΔΙΒΙΜ με απόφαση του Δ.Σ., που εγκρίνεται από τον Υπουργό Παιδείας και Θρησκευμάτων, αντικαθίσταται ως εξής:
«12. Με τον κανονισμό που προβλέπεται στο άρθρο 7 ρυθμίζεται κάθε ειδικότερο ζήτημα σχετικό με τη λειτουργία του Δ.Σ.».
3. Η παρ. 13 του άρθρου 4 του ν. 4115/2013, περί της μεταβίβασης αρμοδιοτήτων του Δ.Σ. του ΙΝΕΔΙΒΙΜ, αντικαθίσταται ως εξής:
«13. Το Δ.Σ. μπορεί με απόφασή του να μεταβιβάζει αρμοδιότητές του στον Πρόεδρό του, καθώς και να εγκρίνει τη μεταβίβαση αρμοδιοτήτων του Προέδρου από τον ίδιο στον Αντιπρόεδρο, σε άλλα μέλη του Δ.Σ. ή σε υπαλλήλους του ΙΝΕΔΙΒΙΜ που κατέχουν θέση ευθύνης. Ο Πρόεδρος, ο Αντιπρόεδρος ή το μέλος του Δ.Σ. δεν έχουν δικαίωμα ψήφου, όταν πρόκειται για τη λήψη απόφασης που αφορά στη μεταβίβαση αρμοδιοτήτων σ’ αυτούς.».
Άρθρο 366
Πρόεδρος του Διοικητικού Συμβουλίου του Ιδρύματος Νεολαίας και Διά Βίου Μάθησης - Προσθήκη άρθρου 4Α στον ν. 4115/2013
Στον ν. 4115/2013 (Α’ 24) μετά από το άρθρο 4 προστίθεται άρθρο 4Α ως εξής:
«Άρθρο 4Α
Πρόεδρος του Διοικητικού Συμβουλίου του Ιδρύματος Νεολαίας και Διά Βίου Μάθησης
1. Ο Πρόεδρος του Διοικητικού Συμβουλίου (Δ.Σ.) του Ιδρύματος Νεολαίας και Διά Βίου Μάθησης (ΙΝΕΔΙΒΙΜ) έχει τις εξής αρμοδιότητες:
α) Εκπροσωπεί το ΙΝΕΔΙΒΙΜ δικαστικώς και εξωδίκως, ενώπιον παντός δικαστηρίου και αρχής ή τρίτου.
β) Προΐσταται των υπηρεσιών και του προσωπικού του ιδρύματος και εποπτεύει και συντονίζει τη δράση τους μέσα στο πλαίσιο που χαράσσουν οι αποφάσεις του Δ.Σ.
γ) Μεριμνά και λαμβάνει κάθε αναγκαίο μέτρο για την επίτευξη των σκοπών του ιδρύματος, την προαγωγή του έργου του και την εύρυθμη και αποτελεσματική λειτουργία του, καθώς και την εκτέλεση των αποφάσεων του Δ.Σ.
δ) Συντονίζει τις δράσεις του ΙΝΕΔΙΒΙΜ, παρακολουθεί την εξέλιξή τους, μελετά και επεξεργάζεται κάθε σχετικό θέμα και ενημερώνει το Δ.Σ.
ε) Ασκεί κάθε άλλη αρμοδιότητα που του ανατίθεται από τον παρόντα ή από το Δ.Σ., σύμφωνα με την παρ. 13 του άρθρου 4, ή από οποιαδήποτε άλλη διάταξη της κείμενης νομοθεσίας.
2. Αν ο Πρόεδρος απουσιάζει ή κωλύεται, αναπληρώνεται από τον Αντιπρόεδρο.
3. Μετά από έγκριση του Δ.Σ., ο Πρόεδρος μπορεί να αναθέτει συγκεκριμένες κάθε φορά αρμοδιότητές του στον Αντιπρόεδρο, σε μέλη του Δ.Σ. ή σε υπαλλήλους του ΙΝΕΔΙΒΙΜ που κατέχουν θέσεις ευθύνης.».
Άρθρο 367
Οικονομική διαχείριση του Ιδρύματος Νεολαίας και Διά Βίου Μάθησης - Προσθήκη παρ. 7, 8 και 9 στο άρθρο 6 του ν. 4115/2013
Στο άρθρο 6 του ν. 4115/2013 (Α’ 24), περί της οικονομικής διαχείρισης του Ιδρύματος Νεολαίας και Διά Βίου Μάθησης (ΙΝΕΔΙΒΙΜ), προστίθενται παρ. 7, 8 και 9 ως εξής:
«7. Το ΙΝΕΔΙΒΙΜ έχει όλες τις ατέλειες και φορολογικές απαλλαγές του Δημοσίου, με εξαίρεση την απαλλαγή από τα τέλη κυκλοφορίας ιδιοκτησίας του, τους φόρους δωρεάς, κληρονομιάς, μεταβίβασης ακινήτων και του Ενιαίου Φόρου Ιδιοκτησίας Ακινήτων (ΕΝΦΙΑ). Ως προς τον Φόρο Προστιθέμενης Αξίας (ΦΠΑ) ισχύει ο Κώδικας Φόρου Προστιθέμενης Αξίας (ν. 2859/2000, Α’ 248).
8. Οφειλές του ΙΝΕΔΙΒΙΜ από οποιαδήποτε αιτία προσαυξάνονται, αν υπάρχει υπερημερία, με το νόμιμο επιτόκιο που ισχύει για το Δημόσιο. Σε περίπτωση βεβαιωμένων οφειλών του ΙΝΕΔΙΒΙΜ στη φορολογική διοίκηση, οι οφειλές αυτές επιβαρύνονται με τόκους εκπρόθεσμης καταβολής σύμφωνα με το άρθρο 6, περί τόκων και προστίμου εκπρόθεσμης καταβολής, του Κώδικα Εισπράξεως Δημοσίων Εσόδων (ν.δ. 356/1974, 
Α’ 90) ή το άρθρο 53, περί τόκων εκπρόθεσμης καταβολής, του Κώδικα Φορολογικής Διαδικασίας (ν. 4174/2013, Α’ 170), κατά περίπτωση.
9. Για την επίτευξη των σκοπών και την εκτέλεση των αρμοδιοτήτων του, το ΙΝΕΔΙΒΙΜ μπορεί να συνάπτει προγραμματικές συμβάσεις, σύμφωνα με τα άρθρα 100 του ν. 3852/2010 (Α’ 87), περί της σύναψης προγραμματικών συμβάσεων, καθώς και 12, περί των δημοσίων συμβάσεων μεταξύ φορέων του δημοσίου τομέα, και 44, περί της τεχνικής επάρκειας αναθετουσών αρχών στις δημόσιες συμβάσεις έργων και μελετών, του ν. 4412/2016 (Α’ 147).».
Άρθρο 368
Κανονισμός λειτουργίας του Ιδρύματος Νεολαίας και Διά Βίου Μάθησης - Τροποποίηση άρθρου 7 ν. 4115/2013
Στο άρθρο 7 του ν. 4115/2013 (Α’ 24), περί του κανονισμού λειτουργίας του Ιδρύματος Νεολαίας και Διά Βίου Μάθησης (ΙΝΕΔΙΒΙΜ), επέρχονται οι ακόλουθες τροποποιήσεις: α) στο πρώτο εδάφιο προσδιορίζεται ότι η υπουργική απόφαση με την οποία καταρτίζεται ο κανονισμός λειτουργίας του Ιδρύματος Νεολαίας και Διά Βίου Μάθησης είναι κοινή υπουργική απόφαση, β) το δεύτερο εδάφιο τροποποιείται: βα) με την αντικατάσταση της φράσης «Με τον Κανονισμό αυτόν ρυθμίζονται ιδίως τα εξής» από τη φράση «Με τον κανονισμό αυτόν ιδίως», ββ) με την αντικατάσταση της περ. β), βγ) με την αντικατάσταση της περ. γ), βδ) με την τροποποίηση της περ. δ) ώστε ο καθορισμός των προσόντων, των όρων πρόσληψης και εργασίας, καθώς και η βαθμολογική και μισθολογική εξέλιξη του κάθε φύσης προσωπικού να γίνεται σύμφωνα με τη νομοθεσία και βε) με νομοτεχνικές βελτιώσεις και η παρ. 7 διαμορφώνεται ως εξής:
«Άρθρο 7
Κανονισμός λειτουργίας του Ιδρύματος Νεολαίας και Διά Βίου Μάθησης
Με κοινή απόφαση των Υπουργών Παιδείας και Θρησκευμάτων, και των κατά περίπτωση συναρμόδιων υπουργών, που εκδίδεται κατόπιν πρότασης του Διοικητικού Συμβουλίου (Δ.Σ.) του Ιδρύματος Νεολαίας και Διά Βίου Μάθησης (ΙΝΕΔΙΒΙΜ), καταρτίζεται ο κανονισμός λειτουργίας του. Με τον κανονισμό αυτόν ιδίως:
α) Θεσπίζονται οι κανόνες λειτουργίας του Δ.Σ.
β) Εξειδικεύονται οι αρμοδιότητες των οργάνων και υπηρεσιών του ΙΝΕΔΙΒΙΜ.
γ) Ρυθμίζεται κάθε ζήτημα που αφορά στη μεταβίβαση αρμοδιοτήτων σύμφωνα με την παρ. 13 του άρθρου 4.
δ) Ορίζονται τα προσόντα, οι όροι πρόσληψης και εργασίας, καθώς και η βαθμολογική και μισθολογική εξέλιξη του κάθε φύσης προσωπικού, μέσα στο πλαίσιο της κείμενης νομοθεσίας.
ε) Θεσπίζεται το πειθαρχικό δίκαιο του προσωπικού.».
Άρθρο 369
Προσωπικό του Ιδρύματος Νεολαίας και Διά Βίου Μάθησης - Προσθήκη παρ. 3 στο άρθρο 9 του ν. 4115/2013
Στο άρθρο 9 του ν. 4115/2013 (Α’ 24), περί του προσωπικού του Ιδρύματος Νεολαίας και Διά Βίου Μάθησης, προστίθεται παρ. 3 ως εξής:
«3. Για την πρόσληψη προσωπικού που πρόκειται να απασχοληθεί σε δημόσιες υπηρεσίες στο πλαίσιο προγραμμάτων, δράσεων ή έργων που χρηματοδοτούνται από ευρωπαϊκούς ή εθνικούς πόρους, το Ίδρυμα Νεολαίας και Διά Βίου Μάθησης ενεργεί ως αντιπρόσωπος του Δημοσίου, εκτός εάν ορίζεται διαφορετικά σε ειδική διάταξη. Οι σχετικές συμβάσεις αποτελούν συμβάσεις μίσθωσης έργου.».
Άρθρο 370
Εσωτερική διάρθρωση - Οργανωτική δομή του Ιδρύματος Νεολαίας και Διά Βίου Μάθησης - Αντικατάσταση άρθρου 10 ν. 4115/2013
Το άρθρο 10 του ν. 4115/2013 (Α’ 24), περί της εσωτερικής διάρθρωσης και της οργανωτικής δομής του Ιδρύματος Νεολαίας και Διά Βίου Μάθησης, αντικαθίσταται ως εξής:
«Άρθρο 10
Εσωτερική διάρθρωση - Οργανωτική δομή ΙΝΕΔΙΒΙΜ
Το ΙΝΕΔΙΒΙΜ διαρθρώνεται, σε επίπεδα διοίκησης και οργανωτικές μονάδες, ως εξής:
α) Επίπεδο Ανώτατης Διοίκησης
Περιλαμβάνει το Διοικητικό Συμβούλιο και τις αυτοτελείς οργανωτικές μονάδες και Συμβούλους που υπάγονται στο Διοικητικό Συμβούλιο. Οι αυτοτελείς οργανωτικές μονάδες - οργανωτικοί ρόλοι και οι Ειδικοί Σύμβουλοι του επιπέδου αυτού είναι:
Με υπαγωγή στο Διοικητικό Συμβούλιο:
αα) Νομική Υπηρεσία, η οποία λειτουργεί σε επίπεδο διεύθυνσης.
αβ) Τμήμα Γραμματείας Νομικής Υπηρεσίας, το οποίο υπάγεται στη Νομική Υπηρεσία και λειτουργεί σε επίπεδο τμήματος.
αγ) Τμήμα Εσωτερικού Ελέγχου.
αδ) Τμήμα Γραμματείας Διοικητικού Συμβουλίου, το οποίο λειτουργεί σε επίπεδο τμήματος.
αε) Τμήμα Δημοσιότητας και Προβολής, το οποίο λειτουργεί σε επίπεδο τμήματος.
αστ) Σύμβουλοι Διοίκησης
αζ) Τμήμα Διαχείρισης Ποιότητας, το οποίο λειτουργεί σε επίπεδο τμήματος.
αη) Τμήμα Πληροφορικής και Τηλεπικοινωνιών, το οποίο λειτουργεί σε επίπεδο τμήματος.
β) Επίπεδο Διευθύνσεων, το οποίο περιλαμβάνει τις Διευθύνσεις:
βα) Συγχρηματοδοτούμενων και Αναπτυξιακών Προγραμμάτων
ββ) Προγραμμάτων Νεολαίας και Ειδικών Δράσεων
βγ) Εκπαιδευτικής Μέριμνας και Τεχνικών Υπηρεσιών
βδ) Διοικητικών Υπηρεσιών
βε) Οικονομικών Υπηρεσιών
γ) Επίπεδο τμημάτων, το οποίο περιλαμβάνει τα ακόλουθα τμήματα ανά διεύθυνση:
γα) Διεύθυνση Συγχρηματοδοτούμενων και Αναπτυξιακών Προγραμμάτων:
i) Τμήμα Σχεδιασμού Δράσεων
ii) Τμήμα Διαχείρισης και Υλοποίησης Έργων Προγραμμάτων
γβ) Διεύθυνση Προγραμμάτων Νεολαίας και Ειδικών Δράσεων:
i) Τμήμα Σχεδιασμού Δράσεων
ii) Τμήμα Διαχείρισης και Υλοποίησης Έργων Προγραμμάτων Νεολαίας
iii) Τμήμα Διαχείρισης και Υλοποίησης Ειδικών Δράσεων
γγ) Διεύθυνση Εκπαιδευτικής Μέριμνας και Τεχνικών Υπηρεσιών:
i) Τμήμα Προγραμματισμού Υποδομών και Δομών
ii) Τμήμα Μελετών και Τυποποίησης
iii) Τμήμα Κατασκευών
γδ) Διεύθυνση Διοικητικών Υπηρεσιών:
i) Τμήμα Κεντρικής Γραμματείας
ii) Τμήμα Διοίκησης και Ανάπτυξης Ανθρωπίνου Δυναμικού
iii) Τμήμα Μισθοδοσίας
γε) Διεύθυνση Οικονομικών Υπηρεσιών:
i) Τμήμα Προμηθειών και Διοικητικής Μέριμνας
ii) Τμήμα Οικονομικής Διαχείρισης - Λογιστήριο
iii) Τμήμα Διαχείρισης Περιουσίας.».
ΚΕΦΑΛΑΙΟ Γ’
ΛΟΙΠΕΣ ΡΥΘΜΙΣΕΙΣ ΤΟΥ ΥΠΟΥΡΓΕΙΟΥ ΠΑΙΔΕΙΑΣ ΚΑΙ ΘΡΗΣΚΕΥΜΑΤΩΝ
Άρθρο 371
Αναβαθμισμένο πρόγραμμα ολοήμερου Δημοτικού Σχολείου και Νηπιαγωγείου
1. Από το σχολικό έτος 2022-2023 τίθεται σε εφαρμογή νέο, αναβαθμισμένο πρόγραμμα ολοήμερου Δημοτικού Σχολείου και Νηπιαγωγείου, σύμφωνα με τις αρχές και υπό τις προϋποθέσεις που ορίζονται στις επόμενες παραγράφους.
2. α) Το νέο, αναβαθμισμένο πρόγραμμα ολοήμερου Δημοτικού Σχολείου αναπτύσσεται σε τρεις (3) ζώνες: αα) Στην πρώτη (1η) ζώνη, «Μεσημβρινό γεύμα - Διατροφική αγωγή», διάρκειας μίας (1) διδακτικής ώρας καθημερινά, εντάσσεται, επ’ ευκαιρία και του μεσημβρινού γεύματος, το διδακτικό αντικείμενο της διατροφικής αγωγής, το οποίο ανατίθεται, κατά προτεραιότητα, στους εκπαιδευτικούς που διδάσκουν τη δεύτερη ώρα (14.10 έως 14.55).
αβ) Στη δεύτερη (2η) ζώνη, «Μελέτη - Προετοιμασία», διάρκειας δύο (2) διδακτικών ωρών, εντάσσεται, τουλάχιστον για μια (1) διδακτική ώρα καθημερινά, το γνωστικό αντικείμενο της «Μελέτης - Προετοιμασίας» στη γλώσσα και τα μαθηματικά, το οποίο ανατίθεται σε εκπαιδευτικούς του κλάδου ΠΕ70 - Δασκάλων. Στη ίδια ζώνη δύναται να εντάσσεται μία (1) διδακτική ώρα με αντικείμενο ένα ή περισσότερα από τα ακόλουθα: αγγλικά, αθλητισμός, εικαστικά, μουσική, θεατρική αγωγή και τεχνολογία πληροφορίας και επικοινωνιών (Τ.Π.Ε.), τα οποία ανατίθενται σε εκπαιδευτικούς του αντίστοιχου κλάδου.
αγ) Στην τρίτη (3η) ζώνη, «Σχολικοί Μαθητικοί Όμιλοι», εντάσσονται, για συνεχόμενο δίωρο καθημερινά, με ενδιάμεσο ολιγόλεπτο διάλειμμα, οι σχολικοί μαθητικοί όμιλοι, στο πλαίσιο λειτουργίας των οποίων δύναται να προσφέρεται δράση, δημιουργική απασχόληση, ελεύθερη έκφραση και ψυχαγωγία με αντικείμενα σχετιζόμενα με τον αθλητισμό, τα ομαδικά αθλήματα, τους παραδοσιακούς ή μοντέρνους χορούς, τη χοροκινητική έκφραση, τις εικαστικές τέχνες, τις χειροτεχνίες και κατασκευές, την εκμάθηση μουσικών οργάνων, την εκπαιδευτική ρομποτική, τα πνευματικά παιχνίδια και παζλ, τα παραδοσιακά παιχνίδια, τις επιστημονικές κατασκευές - πειράματα, τα μαθηματικά παιχνίδια, τη ρητορική τέχνη και δημιουργική γραφή, το ασφαλές και δημιουργικό διαδίκτυο, τη διαπολιτισμική παιδεία, την πολιτειότητα και πολιτότητα, τον εθελοντισμό, την παιδική επιχειρηματικότητα, τη δημιουργία εφημερίδας. Οι σχολικοί μαθητικοί όμιλοι δύνανται, επιπλέον, να δραστηριοποιούνται στην οργάνωση πολιτιστικών εκδηλώσεων, κοινωνικών-βιωματικών και περιβαλλοντικών δράσεων, τη συγκρότηση χορωδίας, θεατρικής ομάδας και μαθητικής ορχήστρας. Η διάρκεια κάθε ομίλου δύναται να εκτείνεται σε ένα ή και περισσότερα συνεχόμενα διδακτικά δίωρα. Οι μαθητές του Δημοτικού Σχολείου δύνανται να επιλέγουν και να συμμετέχουν σε έναν ή περισσότερους ομίλους.
β) Η αποχώρηση των μαθητών του Δημοτικού Σχολείου που παρακολουθούν το πρόγραμμα της παρούσας παραγράφου λαμβάνει χώρα ή στις 15:50, με το πέρας της δεύτερης διδακτικής ώρας της 2ης ζώνης, ή στις 17:30, με τη λήξη του προγράμματος. Ειδικά, το σχολικό έτος 2022-2023 δύναται η αποχώρηση να λαμβάνει χώρα και στις 14.55, με το πέρας της πρώτης διδακτικής ώρας της 2ης ζώνης.
γ) Ειδικότερα, το νέο, αναβαθμισμένο πρόγραμμα ολοήμερου Δημοτικού Σχολείου διαμορφώνεται ως εξής:
Α/Α	ΩΡΑ	ΔΙΑΡΚΕΙΑ	
	13.15-13.20	5΄	Χρόνος μετάβασης στην αίθουσα γεύματος
1η Ζώνη: Μεσημβρινό γεύμα - Διατροφική Αγωγή
1η ώρα	13.20-14.00	40΄	Γεύμα - Διατροφική Αγωγή	Γεύμα - Διατροφική Αγωγή	Γεύμα - Διατροφική Αγωγή	Γεύμα - Διατροφική Αγωγή	Γεύμα - Διατροφική Αγωγή
	14.00-14.10	10΄	Διάλειμμα
2η Ζώνη: Μελέτη-Προετοιμασία
2η ώρα	14.10-14.55	45΄	Μελέτη-Προετοιμασία	Μελέτη-Προετοιμασία	Μελέτη-Προετοιμασία	Μελέτη-Προετοιμασία	Μελέτη-Προετοιμασία
	14.55-15.05	10΄	Διάλειμμα
3η ώρα	15.05-15.50	45΄	Μελέτη-Προετοιμασία	Μελέτη-Προετοιμασία	Μελέτη-Προετοιμασία	Μελέτη-Προετοιμασία	Μελέτη-Προετοιμασία
	15.50-15.55	5΄	Διάλειμμα
3η Ζώνη: Σχολικοί Μαθητικοί Όμιλοι
4η ώρα	15.55-16.40	45΄	Σχολικοί Μαθητικοί Όμιλοι	Σχολικοί Μαθητικοί Όμιλοι	Σχολικοί Μαθητικοί Όμιλοι	Σχολικοί Μαθητικοί Όμιλοι	Σχολικοί Μαθητικοί Όμιλοι
	16.40-16.45	5΄	Διάλειμμα
5η ώρα	16.45-17.30	45΄	Σχολικοί Μαθητικοί Όμιλοι	Σχολικοί Μαθητικοί Όμιλοι	Σχολικοί Μαθητικοί Όμιλοι	Σχολικοί Μαθητικοί Όμιλοι	Σχολικοί Μαθητικοί Όμιλοι

δ) Στο εν λόγω πρόγραμμα ολοήμερου Δημοτικού Σχολείου ορίζεται, ανά ημέρα, εβδομάδα, μήνα ή τρίμηνο, εκπαιδευτικός που έχει την ευθύνη λειτουργίας του προγράμματος. Η ημερήσια ευθύνη λειτουργίας του προγράμματος δύναται να ανατίθεται σε εκπαιδευτικό κάθε ειδικότητας ή στον υποδιευθυντή της σχολικής μονάδας. Ο ορισμός του αντικειμένου της δεύτερης των διδακτικών ωρών της 2ης ζώνης, η επιλογή ενός ή περισσοτέρων από τα προαναφερόμενα αντικείμενα που είναι δυνατόν να ενταχθούν στη δεύτερη διδακτική ώρα της 2ης ζώνης, ο καθορισμός του προσφερόμενου αντικειμένου δραστηριοποίησης των σχολικών μαθητικών ομίλων και της διάρκειας καθενός από τους ομίλους αυτούς και η κατανομή των μαθητών σε αυτούς γίνονται με απόφαση του συλλόγου διδασκόντων. Ομοίως, με απόφαση του συλλόγου διδασκόντων ορίζονται αφενός οι εκπαιδευτικοί, οι οποίοι διδάσκουν και συμπληρώνουν το υποχρεωτικό διδακτικό ωράριό τους στο πρόγραμμα της παρούσας παραγράφου, αφετέρου οι εκπαιδευτικοί που έχουν την ως άνω ευθύνη λειτουργίας του προγράμματος και για πόσο χρονικό διάστημα. Εφόσον καταστεί αδύνατη η λήψη απόφασης επί των θεμάτων των δύο προηγούμενων εδαφίων από τον σύλλογο διδασκόντων, οι σχετικές αποφάσεις λαμβάνονται από τον Διευθυντή του σχολείου.
ε) Για τη συγκρότηση και λειτουργία τμήματος, στο οποίο θα εφαρμοσθεί το αναβαθμισμένο πρόγραμμα ολοήμερου Δημοτικού Σχολείου απαιτείται εγγραφή τουλάχιστον: 1) του ενός τρίτου (1/3) των μαθητών στα μονοθέσια σχολεία, 2) οκτώ (8) μαθητών στα διθέσια έως και πενταθέσια σχολεία και 3) δέκα (10) μαθητών στα εξαθέσια και άνω σχολεία.
3. α) Με τη θέση σε εφαρμογή του νέου, αναβαθμισμένου προγράμματος ολοήμερου Νηπιαγωγείου προστίθενται στον διδακτικό χρόνο του ισχύοντος προαιρετικού ολοήμερου προγράμματος δύο (2) διδακτικές ώρες και συγκεκριμένα η πέμπτη (5η) και η έκτη (6η), διάρκειας τριάντα (30) λεπτών η καθεμία. Συγκεκριμένα, στην 5η διδακτική ώρα εντάσσεται ανάπαυση/ελεύθερο παιχνίδι/ενασχόληση στα κέντρα μάθησης, ενώ η 6η διδακτική ώρα δύναται να αξιοποιείται, κατόπιν απόφασης του συλλόγου διδασκόντων, από τον εκπαιδευτικό για ελεύθερο και οργανωμένο παιχνίδι και ανατροφοδότηση με το πέρας του ολοήμερου προγράμματος.
β) Η αποχώρηση των μαθητών του Νηπιαγωγείου που παρακολουθούν το πρόγραμμα της παρούσας παραγράφου λαμβάνει χώρα ή στις 16.00 με το πέρας της τέταρτης (4ης) διδακτικής ώρας ή στις 17.30 με τη λήξη του προγράμματος.
γ) Ειδικότερα, το νέο πρόγραμμα ολοήμερου Νηπιαγωγείου διαμορφώνεται ως εξής:
ΩΡΕΣ	ΔΙΑΡΚΕΙΑ	
		
13:00-13:40	1η διδακτική ώρα ολοήμερου προγράμματος-40’	Προετοιμασία γεύματος/γεύμα
		
13:40-14:20	2η διδακτική ώρα ολοήμερου προγράμματος-40’	Ανάπαυση/Ελεύθερο παιχνίδι-ενασχόληση στα κέντρα μάθησης (γωνιές)
		
14:20-15:00	3η διδακτική ώρα ολοήμερου προγράμματος-40’	Δραστηριότητες και διερευνήσεις με βάση το Διαθεματικό Ενιαίο Πλαίσιο Προγραμμάτων Σπουδών (ΔΕΠΠΣ)-Αναλυτικά Προγράμματα Σπουδών (ΑΠΣ)
	
15:00-15:20	Διάλειμμα
	
15:20-16:00	4η διδακτική ώρα ολοήμερου προγράμματος-40’	Ελεύθερο και οργανωμένο παιχνίδι, ανατροφοδότηση
		
15:45-16:00		Προετοιμασία για αποχώρηση
		
16:00		1η Αποχώρηση από το Προαιρετικό Ολοήμερο Πρόγραμμα
		
16:00-16:15	Διάλειμμα
		
16:15-16:45	5η διδακτική ώρα ολοήμερου προγράμματος-30’	Ανάπαυση/Ελεύθερο παιχνίδι-ενασχόληση στα κέντρα μάθησης (γωνιές)
		
16:45-17:15	6η διδακτική ώρα ολοήμερου προγράμματος-30’	Ελεύθερο και οργανωμένο παιχνίδι, ανατροφοδότηση
		
17:15-17:30		Προετοιμασία για αποχώρηση/2η Αποχώρηση από το Προαιρετικό Ολοήμερο Πρόγραμμα

δ) Ο ελάχιστος αριθμός μαθητών για τη λειτουργία της 5ης και 6ης διδακτικής ώρας του νέου, αναβαθμισμένου προγράμματος ολοήμερου Νηπιαγωγείου για τα μονοθέσια νηπιαγωγεία είναι πέντε (5) νήπια/προνήπια, για τα διθέσια είναι επτά (7) νήπια/προνήπια και για τα τριθέσια και άνω είναι δέκα (10) νήπια/προνήπια.
4. Η λειτουργία του νέου, αναβαθμισμένου προγράμματος ολοήμερου Δημοτικού Σχολείου και Νηπιαγωγείου διέπεται, κατά το μέρος που δεν ρυθμίζεται διαφορετικά από το παρόν, από το άρθρο 11 του π.δ. 79/2017 (Α’ 109). Το άρθρο αυτό εξακολουθεί να ισχύουν για τα Δημοτικά Σχολεία και Νηπιαγωγεία, στα οποία δεν εφαρμόζεται το νέο, αναβαθμισμένο πρόγραμμα του παρόντος άρθρου.
5. Το εν λόγω αναβαθμισμένο πρόγραμμα ολοήμερου Δημοτικού Σχολείου και Νηπιαγωγείου τίθεται σε εφαρμογή πιλοτικά σε εκείνες τις σχολικές μονάδες που ορίζονται για το σχολικό έτος 2022-2023 και για κάθε επόμενο σχολικό έτος. Κριτήρια για την ένταξη των σχολικών μονάδων στο πρόγραμμα του παρόντος συνιστούν ιδίως ο αριθμός των μαθητών ανά σχολική μονάδα, ο αριθμός των μαθητών που προβλέπεται να φοιτήσουν στο εν λόγω αναβαθμισμένο πρόγραμμα το εκάστοτε προσεχές σχολικό έτος, ο αριθμός των τμημάτων που λειτούργησαν υπό ολοήμερο πρόγραμμα το σχολικό έτος 2021-2022 και τα εκάστοτε αμέσως προηγούμενα σχολικά έτη, τυχόν κρατούσες ιδιαίτερες, κοινωνικές ή οικονομικές, συνθήκες που επιτείνουν την ανάγκη για μαθησιακή, παιδαγωγική και εν γένει εκπαιδευτική υποστήριξη των μαθητών και η ανάγκη υποστήριξης οικογενειών με έμφαση στην υποστήριξη των εργαζόμενων γονέων.
6. Με απόφαση του Υπουργού Παιδείας και Θρησκευμάτων, η οποία εκδίδεται ύστερα από εισήγηση του κατά περίπτωση αρμόδιου Διευθυντή Πρωτοβάθμιας Εκπαίδευσης, καθορίζονται τα Δημοτικά Σχολεία ή Νηπιαγωγεία, στα οποία δύναται να εφαρμοστεί το νέο, αναβαθμισμένο πρόγραμμα του παρόντος κατά το σχολικό έτος 2022-2023 και κάθε επόμενο σχολικό έτος. Με όμοια απόφαση, η οποία εκδίδεται μετά από εισήγηση του Ινστιτούτου Εκπαιδευτικής Πολιτικής (Ι.Ε.Π.), δύναται να καθορίζονται εκ νέου ή να αναμορφώνονται τα προγράμματα του ολοήμερου Δημοτικού Σχολείου και Νηπιαγωγείου, όπως έχουν καθορισθεί με το παρόν άρθρο, ιδίως ως προς τον αριθμό και τη διάρκεια των διδακτικών ωρών, ως προς το γνωστικό αντικείμενό τους ή το αντικείμενο δράσης ή ενασχόλησης των μαθητών αυτές τις διδακτικές ώρες, ως προς την ειδικότητα ή τον κλάδο του εκπαιδευτικού προσωπικού που καθ’ οιονδήποτε τρόπο συμμετέχει στην εφαρμογή των εν λόγω προγραμμάτων ή ως προς τις ώρες των διαλειμμάτων και της αποχώρησης των μαθητών από τα εν λόγω προγράμματα. Τέλος, με όμοια απόφαση δύναται: α) να ορίζονται εκ νέου ή να εξειδικεύονται τα κριτήρια της παρ. 5 που συνεκτιμώνται από τον Διευθυντή Πρωτοβάθμιας Εκπαίδευσης για την έκδοση της προαναφερόμενης εισήγησής του, να ρυθμίζονται ζητήματα σχετικά με την ευθύνη λειτουργίας του προγράμματος, καθώς και να μεταβάλλεται ο απαιτούμενος ελάχιστος αριθμός μαθητών για τη λειτουργία του αναβαθμισμένου προγράμματος του παρόντος σε κάθε Δημοτικό Σχολείο ή Νηπιαγωγείο, μετά από εισήγηση του Γενικού Γραμματέα Πρωτοβάθμιας, Δευτεροβάθμιας Εκπαίδευσης και Ειδικής Αγωγής και β) να ρυθμίζεται κάθε άλλη αναγκαία λεπτομέρεια για τη λειτουργία του αναβαθμισμένου προγράμματος ολοήμερου Δημοτικού Σχολείου και Νηπιαγωγείου και εν γένει για την εφαρμογή του παρόντος άρθρου, η οποία, εφόσον αφορά σε διαδικαστικό θέμα, εκδίδεται μετά από εισήγηση του Γενικού Γραμματέα Πρωτοβάθμιας, Δευτεροβάθμιας Εκπαίδευσης και Ειδικής Αγωγής, άλλως μετά από εισήγηση του Ι.Ε.Π.
Άρθρο 372
Μονάδες Συνθηκών Διαβίωσης νεοδιόριστων εκπαιδευτικών ή μελών Ειδικού Εκπαιδευτικού Προσωπικού ή Ειδικού Βοηθητικού Προσωπικού - Τροποποίηση παρ. 4 άρθρου 63 ν. 4589/2019
Στην παρ. 4 του άρθρου 63 του ν. 4589/2019 (Α’ 13), περί πρόσληψης προσωρινών αναπληρωτών και ωρομίσθιων εκπαιδευτικών, μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), προστίθεται τρίτο εδάφιο, και η παρ. 4 διαμορφώνεται ως εξής:
«4. Υποψήφιος εκπαιδευτικός ή μέλος Ε.Ε.Π. ή Ε.Β.Π. που προσλαμβάνεται ως αναπληρωτής, παραμένει εγγεγραμμένος στους οικείους τελικούς αξιολογικούς πίνακες και δύναται να διοριστεί καθ’ όλη τη διάρκεια ισχύος των πινάκων. Σε περίπτωση που κληθεί να διορισθεί ως μόνιμος σε κενή οργανική θέση κατά τη διάρκεια του διδακτικού έτους, υποχρεούται να παραμείνει στη θέση που είναι τοποθετημένος ως αναπληρωτής έως τη λήξη του διδακτικού έτους. Στην περίπτωση αυτή λαμβάνει τις Μονάδες Συνθηκών Διαβίωσης (Μ.Σ.Δ.) που αντιστοιχούν στην έδρα της σχολικής μονάδας ή εν γένει της εκπαιδευτικής δομής όπου υπηρετεί ως αναπληρωτής, εκτός εάν οι Μ.Σ.Δ., οι οποίες αντιστοιχούν στην έδρα της σχολικής μονάδας ή εν γένει της εκπαιδευτικής δομής της περιοχής διορισμού του ή της προσωρινής τοποθέτησής του, είναι περισσότερες, οπότε λαμβάνει τις τελευταίες.».
Άρθρο 373
Παράταση άσκησης καθηκόντων των διευθυντών, προϊσταμένων και υποδιευθυντών σχολικών μονάδων και Εργαστηριακών Κέντρων και των υπευθύνων τομέων των Εργαστηριακών Κέντρων και ρύθμιση συναφών θεμάτων
1. Διευθυντές, προϊστάμενοι και υποδιευθυντές σχολικών μονάδων και Εργαστηριακών Κέντρων (Ε.Κ.), καθώς και υπεύθυνοι τομέων Ε.Κ., οι οποίοι υπηρετούν το σχολικό έτος 2021-2022, εξακολουθούν να ασκούν τα καθήκοντά τους μέχρι την επιλογή, τοποθέτηση και ανάληψη υπηρεσίας των νέων στελεχών σύμφωνα με το Κεφάλαιο Β’ του Μέρους Β’, περί της επιλογής των στελεχών της δημόσιας πρωτοβάθμιας και δευτεροβάθμιας εκπαίδευσης, του ν. 4823/2021 (Α’ 136).
2. Μόνιμοι εκπαιδευτικοί, οι οποίοι υπηρετούν με οργανική θέση στην οικεία διεύθυνση εκπαίδευσης και κατά τη διάρκεια του σχολικού έτους 2021-2022 υπηρέτησαν ή υπηρετούν κατ’ αναπλήρωση ως διευθυντές, προϊστάμενοι και υποδιευθυντές σχολικών μονάδων και Ε.Κ., καθώς και ως υπεύθυνοι τομέων Ε.Κ, διατηρούν τη θέση ή ιδιότητά τους αυτή και εξακολουθούν να ασκούν τα καθήκοντά τους μέχρι την επιλογή, τοποθέτηση και ανάληψη υπηρεσίας των νέων στελεχών σύμφωνα με το Κεφάλαιο Β’ του Μέρους Β’ του ν. 4823/2021, ακόμη και αν θεωρηθεί ότι η υπηρεσία τους στις προαναφερόμενες θέσεις ή υπό τις προαναφερόμενες ιδιότητες έχει λήξει με τη λήξη του διδακτικού έτους 2021 - 2022.
3. Μέχρι την επιλογή, τοποθέτηση και ανάληψη υπηρεσίας νέων στελεχών, σύμφωνα με το Κεφάλαιο Β’ του Μέρους Β’ του ν. 4823/2021, κενές ή κενούμενες θέσεις διευθυντών, προϊσταμένων και υποδιευθυντών σχολικών μονάδων και Ε.Κ., καθώς και υπεύθυνων τομέων των Ε.Κ., πληρούνται με αναπλήρωση κατά τα οριζόμενα στο Κεφάλαιο Ε’ του άρθρου 11, περί αναπλήρωσης, του ν. 1566/1985 (Α’ 167). Στην περίπτωση αυτή, εφόσον αναπληρωτές ορίζονται μόνιμοι εκπαιδευτικοί που υπηρετούν με οργανική θέση στην οικεία διεύθυνση εκπαίδευσης, η αναπλήρωση διαρκεί μέχρι την επιλογή, τοποθέτηση και ανάληψη υπηρεσίας νέων στελεχών σύμφωνα με το Κεφάλαιο Β’ του Μέρους Β’ του ν. 4823/2021.
Άρθρο 374
Αποτίμηση κριτηρίων επιλογής υποψήφιων στελεχών της εκπαίδευσης - Τροποποίηση παρ. 6 άρθρου 33 ν. 4823/2021
1. Στην παρ. 6 του άρθρου 33 του ν. 4823/2021 (Α’ 136), περί της αποτίμησης των κριτηρίων επιλογής Περιφερειακών Διευθυντών Εκπαίδευσης, Διευθυντών Πρωτοβάθμιας και Δευτεροβάθμιας Εκπαίδευσης και Προϊσταμένων των Κέντρων Διεπιστημονικής Αξιολόγησης, Συμβουλευτικής και Υποστήριξης, επέρχονται οι εξής τροποποιήσεις: α) το πρώτο εδάφιο τροποποιείται ως προς την πρόβλεψη ότι διενεργείται προφορική εξέταση για τον έλεγχο της γνώσης της ξένης γλώσσας, στην οποία αποκτήθηκαν οι τίτλοι σπουδών που προσκομίζονται από τον υποψήφιο, εφόσον ζητείται από τον υποψήφιο και η μοριοδότηση της ξένης γλώσσας και επέρχεται νομοτεχνική βελτίωση ως προς την παραπεμπόμενη παράγραφο, β) το δεύτερο εδάφιο τροποποιείται ώστε: βα) να τίθεται η προϋπόθεση μόνο της αποδεδειγμένης γνώσης της αντίστοιχης ξένης γλώσσας εκ μέρους του μέλους Διδακτικού Ερευνητικού Προσωπικού ή του ομότιμου καθηγητή του Ανώτατου Εκπαιδευτικού Ιδρύματος (Α.Ε.Ι.) που θα διενεργήσει την προφορική εξέταση όλων των υποψηφίων στελεχών εκπαίδευσης, η επιλογή των οποίων ανατίθεται είτε στα συμβούλια επιλογής των παρ. 1 έως 6 του άρθρου 37, είτε στα συμβούλια επιλογής των παρ. 9 και 13 του άρθρου 37, καθώς και της παρ. 4 του άρθρου 38, ββ) να διευρυνθούν τα πρόσωπα των εξεταστών όλων των υποψηφίων στελεχών εκπαίδευσης με την προσθήκη και των διδασκόντων την αντίστοιχη ξένη γλώσσα, υπό οιαδήποτε ιδιότητα ή σχέση, στα διδασκαλεία ξένων γλωσσών των Α.Ε.Ι. ή σε οποιαδήποτε δημόσια δομή εκπαίδευσης ή κατάρτισης και βγ) επέρχονται νομοτεχνικές βελτιώσεις, γ) το τέταρτο εδάφιο αντικαθίσταται και δ) προστίθεται έκτο εδάφιο, και η παρ. 6 διαμορφώνεται ως εξής:
«6. Όσοι υποψήφιοι προσκομίζουν πτυχίο ή μεταπτυχιακό ή διδακτορικό δίπλωμα οποιουδήποτε αναγνωρισμένου ιδρύματος τριτοβάθμιας εκπαίδευσης της αλλοδαπής, προκειμένου να μοριοδοτηθούν και για τη γνώση της ξένης γλώσσας στην οποία αποκτήθηκαν, σύμφωνα με την περ. γ) της παρ. 2, εξετάζονται προφορικά, κατά τη διάρκεια της συνέντευξης ενώπιον του αρμόδιου συμβουλίου επιλογής, ως προς τη γνώση της γλώσσας αυτής. Η εξέταση του πρώτου εδαφίου γίνεται από ένα (1) μέλος Διδακτικού Ερευνητικού Προσωπικού (Δ.Ε.Π.) ή ομότιμο καθηγητή Ανωτάτου Εκπαιδευτικού Ιδρύματος (Α.Ε.Ι.) που αποδεδειγμένα γνωρίζει την αντίστοιχη ξένη γλώσσα ή από μέλος Ειδικού Εκπαιδευτικού Προσωπικού (Ε.Ε.Π.) Α.Ε.Ι. ειδικότητας της αντίστοιχης ξένης γλώσσας ή από διδάσκοντα την αντίστοιχη ξένη γλώσσα, υπό οιαδήποτε ιδιότητα ή σχέση, στα διδασκαλεία ξένων γλωσσών των Α.Ε.Ι. ή σε οποιαδήποτε δημόσια δομή εκπαίδευσης ή κατάρτισης ή από εκπρόσωπο ξένων διπλωματικών αρχών στην Ελλάδα για τα στελέχη εκπαίδευσης, η επιλογή των οποίων ανατίθεται στα συμβούλια επιλογής των παρ. 1 έως 6 του άρθρου 37 και από ένα (1) μέλος Δ.Ε.Π. ή ομότιμο καθηγητή Α.Ε.Ι. που αποδεδειγμένα γνωρίζει την αντίστοιχη ξένη γλώσσα ή από μέλος Ε.Ε.Π. Α.Ε.Ι. ειδικότητας της αντίστοιχης ξένης γλώσσας ή από διδάσκοντα την αντίστοιχη ξένη γλώσσα, υπό οιαδήποτε ιδιότητα ή σχέση, στα διδασκαλεία ξένων γλωσσών των Α.Ε.Ι. ή σε οποιαδήποτε δημόσια δομή εκπαίδευσης ή κατάρτισης ή από εκπρόσωπο ξένων διπλωματικών αρχών στην Ελλάδα ή από Σύμβουλο Εκπαίδευσης ή εκπαιδευτικό πρωτοβάθμιας ή δευτεροβάθμιας εκπαίδευσης, κατά περίπτωση, ειδικότητας της αντίστοιχης ξένης γλώσσας για τα στελέχη εκπαίδευσης, η επιλογή των οποίων ανατίθεται στα συμβούλια επιλογής των παρ. 9 και 13 του άρθρου 37, καθώς και της παρ. 4 του άρθρου 38. Οι εξεταζόμενοι βαθμολογούνται σε δεκάβαθμη κλίμακα. Σε περίπτωση που οι υποψήφιοι βαθμολογούνται με βαθμό μικρότερο του πέντε (5), δεν μοριοδοτούνται για τη γνώση της ξένης γλώσσας, οποιουδήποτε επιπέδου, σύμφωνα με την περ. γ) της παρ. 2, ούτε και για τους αντίστοιχους τίτλους σπουδών της περ. α) της ίδιας παραγράφου. Ο εξεταστής για κάθε ξένη γλώσσα ορίζεται με απόφαση του οργάνου που είναι αρμόδιο για τη συγκρότηση του οικείου συμβουλίου επιλογής. Αν η παραπάνω εξέταση ενώπιον του συμβουλίου επιλογής δεν είναι εφικτό να πραγματοποιηθεί με φυσική παρουσία του εξεταστή, το συμβούλιο δύναται να αποφασίσει, με ειδική αιτιολογία, ότι η εξέταση της γλώσσας θα πραγματοποιηθεί εξ αποστάσεως με τη χρήση ηλεκτρονικών μέσων (τηλεδιάσκεψη).».
2. Το δεύτερο και έκτο εδάφιο της παρ. 6 του άρθρου 33 του ν. 4823/2021 εφαρμόζονται και στις εκκρεμείς κατά την έναρξη ισχύος του παρόντος διαδικασίες επιλογής στελεχών εκπαίδευσης, για τις οποίες έχουν δημοσιευθεί οι αντίστοιχες προκηρύξεις, αλλά δεν έχουν εκδοθεί οι πίνακες της παρ. 3 του άρθρου 40 του ν. 4823/2021. Τα λοιπά εδάφια της παρ. 6 του άρθρου 33 του ν. 4823/202 εφαρμόζονται στις διαδικασίες επιλογής στελεχών εκπαίδευσης για τις οποίες θα δημοσιευθούν οι αντίστοιχες προκηρύξεις μετά από την έναρξη ισχύος του παρόντος.
3. Με κοινή απόφαση των Υπουργών Οικονομικών και Παιδείας και Θρησκευμάτων δύναται να προβλέπεται η καταβολή αμοιβής στους εξεταστές ξένης γλώσσας της παρ. 6 του άρθρου 33 του ν. 4823/2021, οι οποίοι δεν εμπίπτουν στο πεδίο εφαρμογής των διατάξεων του ν. 4472/2017 (Α’ 74) και του ν. 4354/2015 (Α’ 176), και να καθορίζεται το ύψος της.
Άρθρο 375
Παράταση της θητείας και άσκησης καθηκόντων Περιφερειακών Διευθυντών Εκπαίδευσης
Οι Περιφερειακοί Διευθυντές Εκπαίδευσης, των οποίων η θητεία λήγει στις 31.7.2022, ή όσοι ορισθούν να αναλάβουν και ασκήσουν καθήκοντα Περιφερειακού Διευθυντή Εκπαίδευσης, καθώς και ο Προϊστάμενος του Γραφείου Μειονοτικής Εκπαίδευσης Περιφερειακής Διεύθυνσης Ανατολικής Μακεδονίας και Θράκης, εξακολουθούν να ασκούν τα καθήκοντά τους έως την επιλογή, τοποθέτηση και ανάληψη υπηρεσίας των νέων Περιφερειακών Διευθυντών Εκπαίδευσης σύμφωνα με το Κεφάλαιο Β’ του Μέρους Β’ του ν. 4823/2021 (Α’ 136), περί της επιλογής των στελεχών της δημόσιας πρωτοβάθμιας και δευτεροβάθμιας εκπαίδευσης.
Άρθρο 376
Αρμοδιότητες περιφερειακών συμβουλίων - Τροποποίηση παρ. 2 άρθρου 231 ν. 4823/2021
Στην παρ. 2 του άρθρου 231 του ν. 4823/2021 (Α’ 136), περί μεταβατικών ρυθμίσεων για τη λήξη της θητείας των Συντονιστών Εκπαιδευτικού Έργου και την υπηρεσιακή τους κατάσταση έως της λήξης της θητείας τους, προστίθεται τελευταίο εδάφιο και η παρ. 2 διαμορφώνεται ως εξής:
«2. Από την επιλογή και τοποθέτηση των Συμβούλων Εκπαίδευσης, των Περιφερειακών Εποπτών Ποιότητας της Εκπαίδευσης και των Εποπτών Ποιότητας της Εκπαίδευσης, λήγουν οι θητείες των Συντονιστών Εκπαιδευτικού Έργου. Για τη λήξη της θητείας τους εκδίδεται διαπιστωτική απόφαση του Υπουργού Παιδείας και Θρησκευμάτων. Για τα θέματα υπηρεσιακής κατάστασης των Συντονιστών Εκπαιδευτικού Έργου, έως τη λήξη της θητείας τους, αρμόδιο υπηρεσιακό συμβούλιο είναι το Ανώτερο Περιφερειακό Υπηρεσιακό Συμβούλιο Πρωτοβάθμιας ή Δευτεροβάθμιας Εκπαίδευσης (Α.Π.Υ.Σ.Π.Ε. ή Α.Π.Υ.Σ.Δ.Ε.) στην περιοχή αρμοδιότητας του οποίου υπηρετούν. Ειδικά και μόνο για τις περιπτώσεις, όπου προβλέπεται η συμμετοχή Συντονιστών Εκπαιδευτικού Έργου στη συγκρότηση συλλογικών οργάνων, οι τελευταίοι εξακολουθούν να ασκούν τα καθήκοντά τους ως μέλη αυτών και μετά τη λήξη της θητείας τους, σύμφωνα με το πρώτο εδάφιο της παρούσας, έως την ανασυγκρότηση των εν λόγω συλλογικών οργάνων, σύμφωνα με την παρ. 2 του άρθρου 233. Αρμόδια συμβούλια για τη συμμόρφωση της Διοίκησης στις δικαστικές αποφάσεις, οι οποίες αφορούν σε διαδικασία επιλογής και τοποθέτησης Συντονιστών Εκπαιδευτικού Έργου, είναι τα Περιφερειακά Συμβούλια Επιλογής της παρ. 4 του άρθρου 37.».
Άρθρο 377
Παροχή υπηρεσιών από στελέχη εκπαίδευσης και λοιπούς εκπαιδευτικούς στο Ινστιτούτο Εκπαιδευτικής Πολιτικής στο πλαίσιο των Ε.Σ.Π.Α. 2014-2020 και 2021-2027 - Τροποποίηση παρ. 9 άρθρου 58 ν. 4075/2012
Στο τέλος της παρ. 9 του άρθρου 58 του ν. 4075/2012 (Α’ 89, διόρθωση σφάλματος Α’ 60), περί της παροχής υπηρεσιών από εκπαιδευτικούς και δημοσίους υπαλλήλους προς όλους ανεξαιρέτως τους φορείς υλοποίησης συγχρηματοδοτούμενων πράξεων στο πλαίσιο του Εθνικού Στρατηγικού Πλαισίου Αναφοράς, προστίθενται όγδοο, ένατο, δέκατο και ενδέκατο εδάφιο και η παρ. 9 διαμορφώνεται ως εξής:
«9. Στο πλαίσιο του Εθνικού Στρατηγικού Πλαισίου Αναφοράς (Ε.Σ.Π.Α.), η παροχή υπηρεσιών από εκπαιδευτικούς και δημοσίους υπαλλήλους προς όλους ανεξαιρέτως τους φορείς υλοποίησης συγχρηματοδοτούμενων πράξεων γίνεται κατά τους όρους του άρθρου 31 του Υπαλληλικού Κώδικα (ν. 3528/2007, Α’ 26), ως ιδιωτικό έργο. Οι διατάξεις των παρ. 1 έως 5 του άρθρου 55 του ν. 3966/2011 (Α’ 118), όπως και οι εκδοθείσες κατ’ εξουσιοδότηση αυτών διοικητικές πράξεις καταργούνται αναδρομικά από τον χρόνο ισχύος τους.
Ειδικά τα στελέχη της δημόσιας πρωτοβάθμιας και δευτεροβάθμιας εκπαίδευσης μπορούν να παρέχουν υπηρεσίες που είναι συναφείς με τα καθήκοντα της κύριας θέσης τους σε φορείς υλοποίησης συγχρηματοδοτούμενων πράξεων, παράλληλα με τα κύρια καθήκοντά τους, χωρίς άδεια άσκησης ιδιωτικού έργου, ως εξής:
α) Οι Περιφερειακοί Διευθυντές Εκπαίδευσης και οι Διευθυντές Πρωτοβάθμιας και Δευτεροβάθμιας Εκπαίδευσης, με απόφαση του Προϊσταμένου της Γενικής Διεύθυνσης Εκπαιδευτικού Προσωπικού Πρωτοβάθμιας και Δευτεροβάθμιας Εκπαίδευσης του Υπουργείου Παιδείας και Θρησκευμάτων.
β) Οι Περιφερειακοί Επόπτες Ποιότητας της Εκπαίδευσης, οι Προϊστάμενοι των Κέντρων Διεπιστημονικής Αξιολόγησης, Συμβουλευτικής και Υποστήριξης (ΚΕ.Δ.Α.Σ.Υ.) και οι Προϊστάμενοι των Κέντρων Εκπαίδευσης για το Περιβάλλον και την Αειφορία (Κ.Ε.ΠΕ.Α.), με απόφαση του Περιφερειακού Διευθυντή Εκπαίδευσης.
γ) Τα λοιπά στελέχη της δημόσιας εκπαίδευσης, με απόφαση του Διευθυντή Εκπαίδευσης.
Για την παροχή υπηρεσιών προς όλους ανεξαιρέτως τους φορείς υλοποίησης συγχρηματοδοτούμενων πράξεων θεωρείται ότι, στους εκπαιδευτικούς και γενικά τους δημόσιους υπαλλήλους, κατά τη διάρκεια ισχύος των διατάξεων του δεύτερου εδαφίου, είχε χορηγηθεί άδεια ασκήσεως ιδιωτικού έργου.
Για τα μέλη του Μητρώου κύριου διδακτικού προσωπικού του Εθνικού Κέντρου Δημόσιας Διοίκησης και Αυτοδιοίκησης (Ε.Κ.Δ.Δ.Α.) που παρέχουν υπηρεσίες υλοποίησης των Πράξεων του Επιχειρησιακού Προγράμματος «Μεταρρύθμιση Δημόσιου Τομέα 2014-2020», δεν απαιτείται η διαδικασία χορήγησης άδειας άσκησης ιδιωτικού έργου, σύμφωνα με τις διατάξεις του άρθρου 31 του Υπαλληλικού Κώδικα. Αντίθετα, για τα μέλη του προηγούμενου εδαφίου ισχύουν οι ειδικές διατάξεις του άρθρου 11 του π.δ. 57/2007 (Α’ 59), όπως αυτό τροποποιηθέν ισχύει. Τα παραπάνω εδάφια ισχύουν αναδρομικά από την έναρξη εφαρμογής του ν. 4075/2012 (Α’ 89).
Κατ’ εξαίρεση, για τα στελέχη της εκπαίδευσης και τους λοιπούς εκπαιδευτικούς της δημόσιας πρωτοβάθμιας και δευτεροβάθμιας εκπαίδευσης που επιλέγονται από το Ινστιτούτο Εκπαιδευτικής Πολιτικής (Ι.Ε.Π.) και παρέχουν υπηρεσίες υλοποίησης των πράξεων των επιχειρησιακών προγραμμάτων των Ε.Σ.Π.Α. 2014-2020 και 2021-2027 που αναλαμβάνει το Ι.Ε.Π., δεν απαιτείται η χορήγηση άδειας άσκησης ιδιωτικού έργου, σύμφωνα με το άρθρο 31 του Υπαλληλικού Κώδικα, ή η έκδοση απόφασης, σύμφωνα με τις περ. α), β) και γ) του τρίτου εδαφίου, εφόσον απασχολούνται εκτός του ωραρίου τους. Τα πρόσωπα του προηγούμενου εδαφίου υποχρεούνται αμελλητί, εντός δέκα (10) ημερών, να γνωστοποιήσουν εγγράφως στην υπηρεσία τους την απόφαση ανάθεσης του Ι.Ε.Π. για το έργο που αναλαμβάνουν. Η παράλειψη εμπρόθεσμης ενημέρωσης της υπηρεσίας εκ μέρους του υπαλλήλου αποτελεί το πειθαρχικό παράπτωμα της περ. κε) της παρ. 1 του άρθρου 107 του Υπαλληλικού Κώδικα, περί άσκησης εργασίας ή έργου με αμοιβή χωρίς προηγούμενη άδεια της υπηρεσίας. Για την παροχή υπηρεσιών προς το Ι.Ε.Π. θεωρείται ότι, για τα στελέχη εκπαίδευσης και τους λοιπούς εκπαιδευτικούς της δημόσιας πρωτοβάθμιας και δευτεροβάθμιας εκπαίδευσης, κατά τη διάρκεια ισχύος επιχειρησιακών προγραμμάτων των Ε.Σ.Π.Α. 2014-2020 και 2021-2027, είχε χορηγηθεί άδεια ασκήσεως ιδιωτικού έργου.».
Άρθρο 378
Οδοιπορικά έξοδα εκπαιδευτικών, συντονιστών και διοικητικών υπαλλήλων ελληνόγλωσσης εκπαίδευσης εξωτερικού - Προσθήκη άρθρου 19Β στον ν. 4415/2016
1.Στον ν. 4415/2016 (Α’ 159), μετά από το άρθρο 19Α προστίθεται άρθρο 19Β ως εξής:
«Άρθρο 19Β
Οδοιπορικά έξοδα εκπαιδευτικών, συντονιστών και διοικητικών υπαλλήλων
1. Στους Συντονιστές, Αναπληρωτές Συντονιστές, αποσπασμένους εκπαιδευτικούς, κληρικούς - εκπαιδευτικούς και αποσπασμένους διοικητικούς υπαλλήλους για τις ανάγκες της ελληνόγλωσσης εκπαίδευσης στο εξωτερικό, η καταβολή των οδοιπορικών εξόδων πρώτης μετάβασης στο εξωτερικό και οριστικής επιστροφής στην Ελλάδα των ιδίων και των προστατευόμενων μελών της οικογένειάς τους, καθώς και των εξόδων μετακίνησης για εκτέλεση υπηρεσίας ή υπηρεσιακή μετακίνηση μέσα στη χώρα απόσπασης ή σε άλλη χώρα ή στην Ελλάδα, πραγματοποιείται με την έκδοση χρηματικών ενταλμάτων από την υπηρεσία της οργανικής τους θέσης σε βάρος του ΑΛΕ 2420407001 του προϋπολογισμού των Περιφερειακών Διευθύνσεων Πρωτοβάθμιας και Δευτεροβάθμιας Εκπαίδευσης και των Διευθύνσεων Πρωτοβάθμιας και Δευτεροβάθμιας Εκπαίδευσης, στις οποίες μεταφέρονται πιστώσεις από τον ΑΛΕ 2420407001 του Ειδικού Φορέα 1019-206-0000000 του τακτικού προϋπολογισμού του Υπουργείου Παιδείας και Θρησκευμάτων για τον σκοπό αυτόν. Ειδικά για τους αποσπασμένους διοικητικούς υπαλλήλους που ανήκουν οργανικά στην Κεντρική Υπηρεσία του Υπουργείου Παιδείας και Θρησκευμάτων, η καταβολή των εξόδων του πρώτου εδαφίου πραγματοποιείται με την έκδοση χρηματικών ενταλμάτων από την υπηρεσία της οργανικής τους θέσης σε βάρος του ΑΛΕ 2420407001 του Ειδικού Φορέα 1019-206-0000000 του τακτικού προϋπολογισμού του Υπουργείου Παιδείας και Θρησκευμάτων.
2. Για την εκκαθάριση των δαπανών της παρ. 1 οι Συντονιστές ή Αναπληρωτές Συντονιστές, οι αποσπασμένοι εκπαιδευτικοί, οι κληρικοί - εκπαιδευτικοί και οι αποσπασμένοι διοικητικοί υπάλληλοι οφείλουν να υποβάλουν ηλεκτρονικά τα απαιτούμενα δικαιολογητικά στις ηλεκτρονικές διευθύνσεις των αρμόδιων υπηρεσιών οργανικής θέσης, στις οποίες υπάγονται στην ημεδαπή. Τα πρόσωπα του πρώτου εδαφίου φέρουν την αποκλειστική ευθύνη για την υποβολή των απαιτούμενων δικαιολογητικών και την ακρίβεια των βεβαιούμενων στοιχείων.
3. Σε κάθε περίπτωση, παραμένει υποχρεωτική, εντός τριών (3) μηνών από την ηλεκτρονική υποβολή τους, και η υποβολή σε έντυπη μορφή των δικαιολογητικών της παρ. 2.».
2. Η ισχύς της παρ. 1 άρχεται από την 1η.9.2022, με την επιφύλαξη όσων ορίζονται στην περ. α) της παρ. 2 του άρθρου 6 της υπ’ αρ. 2/53983/0026/27.6.2019 κοινής απόφασης των Υπουργών Δικαιοσύνης, Διαφάνειας και Ανθρωπίνων Δικαιωμάτων, Οικονομικών και Διοικητικής Ανασυγκρότησης (Β’ 2726), περί της έναρξης ισχύος της διαδικασίας της ηλεκτρονικής διακίνησης των δικαιολογητικών βάσει των οποίων εκκαθαρίζονται και εντέλλονται προς πληρωμή οι δαπάνες για τις περιφερειακές υπηρεσίες του Υπουργείου Παιδείας και Θρησκευμάτων.
Άρθρο 379
Θέματα αποσπάσεων εκπαιδευτικών στη Γενική Γραμματεία Έρευνας και Καινοτομίας - Τροποποίηση άρθρου 66 ν. 4623/2019
Στο πρώτο εδάφιο του άρθρου 66 του ν. 4623/2019 (Α’ 134), περί της ρύθμισης θεμάτων αποσπασμένου εκπαιδευτικού προσωπικού στη Γενική Γραμματεία Έρευνας και Καινοτομίας (Γ.Γ.Ε.Κ.), τέως Γενική Γραμματεία Έρευνας και Τεχνολογίας (Γ.Γ.Ε.Τ.), η ημερομηνία «31.8.2022» μέχρι την οποία είναι δυνατή, μεταβατικά και κατ’ εξαίρεση κάθε σχετικής γενικής ή ειδικής διάταξης, η ανανέωση της απόσπασης του προσωπικού αυτού στη Γ.Γ.Ε.Κ. αντικαθίσταται από την ημερομηνία «31.8.2024» και το άρθρο 66 διαμορφώνεται ως εξής:
«Άρθρο 66
Ρύθμιση θεμάτων αποσπασμένου εκπαιδευτικού προσωπικού στη Γενική Γραμματεία Έρευνας και Καινοτομίας
Μεταβατικά, κατ’ εξαίρεση κάθε σχετικής γενικής ή ειδικής διάταξης, επιτρέπεται η συνέχιση παροχής υπηρεσιών του εκπαιδευτικού προσωπικού που έχει αποσπασθεί στη Γενική Γραμματεία Έρευνας και Καινοτομίας (Γ.Γ.Ε.Κ.) μέχρι τις 31.8.2019, καθώς και η ανανέωση των αποσπάσεων του εκπαιδευτικού προσωπικού αυτού, το οποίο επιθυμεί, κατόπιν σχετικής αίτησής του, την ανανέωση της απόσπασής του στη Γ.Γ.Ε.Κ., μέχρι τις 31.8.2024, άνευ έτερης διαδικασίας, χωρίς να απαιτείται νεότερη αποδέσμευση από τα Περιφερειακά Υπηρεσιακά Συμβούλια Πρωτοβάθμιας Εκπαίδευσης ή τα Περιφερειακά Υπηρεσιακά Συμβούλια Δευτεροβάθμιας Εκπαίδευσης (Π.Υ.Σ.Π.Ε. - Π.Υ.Σ.Δ.Ε.) ή σχετική γνώμη του Κεντρικού Υπηρεσιακό Συμβουλίου Διοικητικού Προσωπικού (Κ.Υ.Σ.ΔΙ.Π.). Για την ανανέωση της απόσπασης εκδίδεται διαπιστωτική πράξη του Υπουργού Παιδείας και Θρησκευμάτων. Όμοια δυνατότητα παρέχεται και στους εκπαιδευτικούς που είχαν αποσπασθεί στη Γ.Γ.Ε.Κ. μέχρι τις 31.8.2019, αλλά αντί της αρχικής αιτήσεώς τους, επιθυμούν να αποσπασθούν στην Κεντρική Υπηρεσία του Υπουργείου Παιδείας και Θρησκευμάτων.».
Άρθρο 380
Στέγαση Δημοσίων Βιβλιοθηκών - Τροποποίηση παρ. 3 άρθρου 7 ν. 3149/2003
Στην παρ. 3 του άρθρου 7 του ν. 3149/2003 (Α’ 141), περί της στέγασης των Δημοσίων Βιβλιοθηκών, επέρχονται οι εξής τροποποιήσεις: α) το δεύτερο, τρίτο και τέταρτο εδάφιο καταργούνται, β) προστίθεται νέο δεύτερο εδάφιο και η παρ. 3 του άρθρου 7 διαμορφώνεται ως εξής:
«3. Επιτρέπεται η στέγαση των Δημοσίων Βιβλιοθηκών και σε ακίνητα τα οποία είτε παραχωρούνται από φυσικά ή νομικά πρόσωπα κατά χρήση και προς εξυπηρέτηση της αποστολής των βιβλιοθηκών είτε μισθώνονται. Τα μισθώματα βαρύνουν τους προϋπολογισμούς των Δημοσίων Βιβλιοθηκών, οι οποίες επιχορηγούνται από τον τακτικό προϋπολογισμό του Υπουργείου Παιδείας και Θρησκευμάτων (Ε.Φ 10-19-501-0000000, ΑΛΕ 2310802024) για τον σκοπό αυτόν.».
Άρθρο 381
Προσωπικό του Ελληνικού Ινστιτούτου Βυζαντινών και Μεταβυζαντινών Σπουδών - Αντικατάσταση υποπερ. γγ) περ. β) παρ. 1 άρθρου 6 ν. 4505/2017
Στην υποπερ. γγ) της περ. β) της παρ. 1 του άρθρου 6 του ν. 4505/2017 (Α’ 189), περί του προσωπικού του «Ελληνικού Ινστιτούτου Βυζαντινών και Μεταβυζαντινών Σπουδών», επέρχονται οι εξής τροποποιήσεις: α) στο πρώτο εδάφιο η φράση «από μόνιμο υπάλληλο του κλάδου Βιβλιοθηκονόμων ή Αρχειονόμων ή άλλου συναφούς κλάδου» αντικαθίσταται από τη φράση «με απόσπαση από μόνιμο ή με σχέση εργασίας Ιδιωτικού Δικαίου Αορίστου Χρόνου υπάλληλο, κατηγορίας ΠΕ κλάδου/ειδικότητας Βιβλιοθηκονόμων ή Αρχειονόμων ή κατηγορίας ΤΕ κλάδου/ειδικότητας Βιβλιοθηκονόμων,», β) επέρχονται νομοτεχνικές βελτιώσεις, γ) προστίθενται τρίτο, τέταρτο, πέμπτο, έκτο και έβδομο εδάφιο, και η υποπερ. γγ) της περ. β) της παρ. 1 του άρθρου 6 διαμορφώνεται ως εξής:
«γγ) Μία (1) θέση Βιβλιοθηκονόμου ή Αρχειονόμου, που καλύπτεται με απόσπαση από μόνιμο ή με σχέση εργασίας Ιδιωτικού Δικαίου Αορίστου Χρόνου υπάλληλο, κατηγορίας ΠΕ κλάδου/ειδικότητας Βιβλιοθηκονόμων ή Αρχειονόμων ή κατηγορίας ΤΕ κλάδου/ειδικότητας Βιβλιοθηκονόμων, του Υπουργείου Παιδείας και Θρησκευμάτων και των φορέων εποπτείας του, με μόνιμη διαμονή στην έδρα του Ινστιτούτου, που λαμβάνει τις αποδοχές της ημεδαπής, με τις προσαυξήσεις και τα επιδόματα υπηρεσίας στην αλλοδαπή, κατά τις ισχύουσες διατάξεις για τους υπηρετούντες υπαλλήλους στο εξωτερικό του Υπουργείου Παιδείας και Θρησκευμάτων. Η μισθοδοσία του ανωτέρω υπαλλήλου καλύπτεται από τον προϋπολογισμό του Υπουργείου Παιδείας και Θρησκευμάτων. Ο υπάλληλος πρέπει να έχει πιστοποιημένη καλή γνώση της ιταλικής γλώσσας, καθώς και επαρκείς γνώσεις πληροφορικής. Η απόσπαση πραγματοποιείται ύστερα από αίτηση του υπαλλήλου, με κοινή απόφαση των αρμοδίων οργάνων των Υπουργείων Παιδείας και Θρησκευμάτων και Εξωτερικών για τρία (3) έτη. Η απόσπαση μπορεί να παραταθεί για δύο (2) επιπλέον έτη, με επιμίσθιο μόνο για το πρώτο έτος της παράτασης, με κοινή απόφαση των αρμοδίων οργάνων των Υπουργείων Παιδείας και Θρησκευμάτων και Εξωτερικών, ύστερα από αίτηση του υπαλλήλου και εισήγηση της Εποπτικής Επιτροπής και του Προέδρου του Ινστιτούτου. Διακοπή της απόσπασης πριν από τη συμπλήρωση του χρόνου διάρκειάς της ή της παράτασης μπορεί να γίνει με κοινή απόφαση των αρμοδίων οργάνων των Υπουργείων Παιδείας και Θρησκευμάτων και Εξωτερικών, μετά από γνώμη της Εποπτικής Επιτροπής και του Προέδρου του Ινστιτούτου, λόγω: α) πλημμελούς άσκησης των καθηκόντων του υπαλλήλου ή ανεπάρκειας στην άσκηση αυτών ή αδυναμίας ανταπόκρισης στα καθήκοντά του, β) επανειλημμένης, αδικαιολόγητης ή μακράς απουσίας από τα καθήκοντά του, γ) υποβολής σχετικής αίτησης του υπαλλήλου, εφόσον συντρέχουν σοβαροί λόγοι και δεν διαταράσσεται η εύρυθμη λειτουργία του Ινστιτούτου. Η ειδικότερη διαδικασία για την απόσπαση και την παράταση αυτής, τα ειδικότερα προσόντα, τα κριτήρια και τα όργανα επιλογής και κάθε ειδικότερο θέμα, ρυθμίζονται σύμφωνα με την παρ. 2 του άρθρου 9.».
Άρθρο 382
Εισαγωγή στην τριτοβάθμια εκπαίδευση - Τροποποίηση παρ. 7 άρθρου 4Β, παρ. 6 άρθρου 13Δ ν. 4186/2013 και άρθρου 54 ν. 4777/2021
1. Στην παρ. 7 του άρθρου 4Β του ν. 4186/2013 (Α’ 193), περί της έκδοσης απόφασης για την τροποποίηση του συντελεστή της Ελάχιστης Βάσης Εισαγωγής (Ε.Β.Ε.), προστίθεται δεύτερο, τρίτο, τέταρτο και πέμπτο εδάφιο και η παρ. 7 διαμορφώνεται ως εξής:
«7. Ο συντελεστής της Ε.Β.Ε. δύναται να τροποποιείται με απόφαση του κατά περίπτωση αρμόδιου οργάνου, η οποία εκδίδεται έως τις 31 Αυγούστου εκάστου έτους. Στην περίπτωση του πρώτου εδαφίου, η τροποποίηση αφορά στις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους. Η προθεσμία του πρώτου εδαφίου είναι αποκλειστική. Αν αρμόδια για την έκδοση της απόφασης του πρώτου εδαφίου είναι η Σύγκλητος, σύμφωνα με την παρ. 5, η απόφαση αυτή κοινοποιείται στον Υπουργό Παιδείας και Θρησκευμάτων. Τροποποιητικές αποφάσεις που εκδίδονται μετά την παρέλευση της αποκλειστικής προθεσμίας του πρώτου εδαφίου, αφορούν στις προϋποθέσεις εισαγωγής στην τριτοβάθμια εκπαίδευση του επόμενου της έκδοσής τους σχολικού έτους.».
2. Πριν το προτελευταίο εδάφιο της παρ. 6 του άρθρου 13Δ του ν. 4186/2013, περί των συντελεστών βαρύτητας των μαθημάτων, προστίθενται τρία νέα εδάφια και η παρ. 6 διαμορφώνεται ως εξής:
«6. Οι συντελεστές βαρύτητας που αποδίδονται στα πανελλαδικά εξεταζόμενα μαθήματα, καθορίζονται με απόφαση της συγκλήτου του οικείου Α.Ε.Ι., η οποία εκδίδεται έπειτα από πρόταση κάθε σχολής, τμήματος ή εισαγωγικής κατεύθυνσης και αφορά στην εισαγωγή στην οικεία σχολή, το τμήμα ή την εισαγωγική κατεύθυνση. Στην περίπτωση των εισαγωγικών κατευθύνσεων η πρόταση υποβάλλεται από το τμήμα στο οποίο υπάγονται. Ο συντελεστής βαρύτητας που αποδίδεται σε κάθε ένα (1) από τα τέσσερα (4) πανελλαδικά εξεταζόμενα μαθήματα, εκφράζεται σε ποσοστό επί τοις εκατό (%) και δεν μπορεί να είναι μικρότερος του είκοσι τοις εκατό (20%). Το άθροισμα των συντελεστών αποδίδει το εκατό τοις εκατό (100%). Στις περιπτώσεις των σχολών, τμημάτων ή εισαγωγικών κατευθύνσεων, η εισαγωγή στις οποίες προϋποθέτει την εξέταση σε ειδικό μάθημα ή πρακτικές δοκιμασίες, ο συντελεστής βαρύτητας που αποδίδεται στο ειδικό μάθημα ή τις πρακτικές δοκιμασίες είναι είτε δέκα τοις εκατό (10%) είτε είκοσι τοις εκατό (20%). Οι σχολές, τμήματα ή εισαγωγικές κατευθύνσεις, η εισαγωγή στις οποίες προϋποθέτει την εξέταση σε ένα (1) ή δύο (2) ειδικά μαθήματα με επιλογή των υποψηφίων μεταξύ περισσοτέρων, αποδίδουν τον ίδιο συντελεστή βαρύτητας σε όλα τα ειδικά μαθήματα επιλογής, ο οποίος είναι είτε δέκα τοις εκατό (10%) είτε είκοσι τοις εκατό (20%). Στις περιπτώσεις των σχολών, τμημάτων ή εισαγωγικών κατευθύνσεων στις οποίες εξετάζονται δύο (2) ειδικά μαθήματα, το άθροισμα των συντελεστών βαρύτητας που τους αποδίδονται είναι το είκοσι τοις εκατό (20%) και το ποσοστό που αποδίδεται σε κάθε ένα από τα ειδικά μαθήματα, δεν μπορεί να είναι μικρότερο του οκτώ τοις εκατό (8%). Τα ποσοστά που αποδίδουν τα ειδικά μαθήματα προστίθενται στο εκατό τοις εκατό (100%) που αποδίδουν τα τέσσερα (4) πανελλαδικά εξεταζόμενα μαθήματα. Αν για οποιονδήποτε λόγο, κάποιο ίδρυμα εισαγωγής δεν καθορίζει τους ανωτέρω συντελεστές βαρύτητας, αυτοί καθορίζονται με απόφαση του Υπουργού Παιδείας και Θρησκευμάτων. Οι συντελεστές βαρύτητας του προηγούμενου εδαφίου αποδίδονται στα πανελλαδικώς εξεταζόμενα μαθήματα ανά επιστημονικό πεδίο και αξιοποιούνται για την εισαγωγή σε σχολές, τμήματα και εισαγωγικές κατευθύνσεις του οικείου επιστημονικού πεδίου, για τις οποίες αυτοί δεν έχουν οριστεί με απόφαση της συγκλήτου. Για τις σχολές συναρμοδιότητας άλλων Υπουργείων οι συντελεστές βαρύτητας καθορίζονται με απόφαση του Υπουργού Παιδείας και Θρησκευμάτων, ύστερα από πρόταση του κατά περίπτωση συναρμόδιου Υπουργού. Για τον καθορισμό των συντελεστών βαρύτητας των πανελλαδικώς εξεταζόμενων μαθημάτων, με απόφαση του Υπουργού Παιδείας και Θρησκευμάτων ισχύουν οι ίδιοι περιορισμοί που εφαρμόζονται κατά τον καθορισμό των συντελεστών βαρύτητας με απόφαση της συγκλήτου. Οι αποφάσεις της παρούσας εκδίδονται ή τροποποιούνται έως τις 31 Μαΐου εκάστου έτους και αφορούν στις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους. Η προθεσμία του προηγούμενου εδαφίου ως προς την έκδοση τροποποιητικών αποφάσεων είναι αποκλειστική. Οι τροποποιητικές αποφάσεις που εκδίδονται από τη Σύγκλητο, κοινοποιούνται στον Υπουργό Παιδείας και Θρησκευμάτων. Αν οι συντελεστές βαρύτητας καθορίζονται με απόφαση του Υπουργού Παιδείας και Θρησκευμάτων ανά επιστημονικό πεδίο, σύμφωνα με το δέκατο εδάφιο, η τροποποιητική απόφαση του Υπουργού Παιδείας και Θρησκευμάτων, η οποία εκδίδεται εντός της αποκλειστικής προθεσμίας του δέκατου τρίτου εδαφίου, καταλαμβάνει μόνο τις σχολές, τμήματα και εισαγωγικές κατευθύνσεις για τις οποίες δεν έχει ήδη εκδοθεί σχετική τροποποιητική απόφαση της οικείας συγκλήτου εντός της αποκλειστικής προθεσμίας του ίδιου εδαφίου. Το σύνολο των συντελεστών βαρύτητας των πανελλαδικά εξεταζόμενων μαθημάτων που ορίζουν οι σχολές, τα τμήματα και οι εισαγωγικές κατευθύνσεις, σύμφωνα με την παρούσα, συγκεντρώνεται σε μία απόφαση του Υπουργού Παιδείας και Θρησκευμάτων. Κάθε θέμα σχετικό με την εφαρμογή της παρούσας καθορίζεται με απόφαση του Υπουργού Παιδείας και Θρησκευμάτων.».
Άρθρο 383
Εισαγωγή σπουδαστών στα Τμήματα Μουσικών Σπουδών - Αντικατάσταση άρθρου 19 ν. 4559/2018
Το άρθρο 19 του ν. 4559/2018 (Α’ 142, διόρθωση σφάλματος Α’ 154), περί της εισαγωγής σπουδαστών σε Τμήματα Μουσικών Σπουδών των Ανώτατων Εκπαιδευτικών Ιδρυμάτων (Α.Ε.Ι.), αντικαθίσταται ως εξής:
«Άρθρο 19
Εισαγωγή σπουδαστών στα Τμήματα Μουσικών Σπουδών του Εθνικού και Καποδιστριακού Πανεπιστημίου Αθηνών, του Αριστοτελείου Πανεπιστημίου Θεσσαλονίκης, του Ιονίου Πανεπιστημίου, του Πανεπιστημίου Ιωαννίνων και στο Τμήμα Μουσικής Επιστήμης και Τέχνης του Πανεπιστημίου Μακεδονίας
1. Η εισαγωγή στα τμήματα: α) Μουσικών Σπουδών του Εθνικού και Καποδιστριακού Πανεπιστημίου Αθηνών, β) Μουσικών Σπουδών του Αριστοτέλειου Πανεπιστημίου Θεσσαλονίκης, γ) Μουσικών Σπουδών του Ιονίου Πανεπιστημίου, δ) Μουσικών Σπουδών του Πανεπιστημίου Ιωαννίνων και ε) Μουσικής Επιστήμης και Τέχνης του Πανεπιστημίου Μακεδονίας, γίνεται μέσω εισαγωγικών εξετάσεων πανελλαδικού επιπέδου που διοργανώνονται σύμφωνα με τις διατάξεις του παρόντος.
2. Δικαίωμα συμμετοχής στις εξετάσεις της παρ. 1 έχουν οι κάτοχοι απολυτηρίου τίτλου λυκείου ή ισότιμου τίτλου σχολείου μέσης εκπαίδευσης του εσωτερικού ή εξωτερικού.
3. Οι υποψήφιοι, μαθητές και απόφοιτοι, εξετάζονται πανελλαδικώς στα εξής μαθήματα:
α) Μουσική Εκτέλεση και Ερμηνεία: Αξιολογείται το επίπεδο οργανοχρησίας των υποψηφίων. Ως μουσικό όργανο εννοείται και η φωνητική τέχνη.
β) Μουσική Αντίληψη, Θεωρία και Αρμονία: Οι υποψήφιοι καλούνται να απαντήσουν σε σύντομα ερωτήματα, με τα οποία αξιολογείται το επίπεδο θεωρητικών μουσικών γνώσεων.
γ) Νεοελληνική Γλώσσα και Λογοτεχνία για τους υποψηφίους Γενικού Λυκείου (ΓΕ.Λ.) ή Νέα Ελληνικά για τους υποψηφίους Επαγγελματικού Λυκείου (ΕΠΑ.Λ.).
δ) Σε ένα (1) ακόμη μάθημα της ομάδας προσανατολισμού ή του τομέα που επιλέγει ο υποψήφιος ΓΕ.Λ. ή ΕΠΑ.Λ. αντίστοιχα ως εξής: δα) Ιστορία για τους υποψηφίους του πρώτου επιστημονικού πεδίου ΓΕ.Λ., δβ) Μαθηματικά για τους υποψηφίους του δεύτερου επιστημονικού πεδίου ΓΕ.Λ., δγ) Φυσική για τους υποψηφίους του τρίτου επιστημονικού πεδίου ΓΕ.Λ., δδ) Πληροφορική για τους υποψηφίους του τέταρτου επιστημονικού πεδίου ΓΕ.Λ. και δε) Μαθηματικά (Άλγεβρα) για τους υποψηφίους όλων των τομέων των ΕΠΑ.Λ.
4. Προϋπόθεση συμμετοχής των υποψηφίων των πανελλαδικών εξετάσεων στη διαδικασία επιλογής για εισαγωγή στα τμήματα της παρ. 1 αποτελεί η επίτευξη στις πανελλαδικές εξετάσεις βαθμολογικής επίδοσης ίσης ή μεγαλύτερης: α) της Ελάχιστης Βάσης Εισαγωγής (Ε.Β.Ε.) ανά μουσικό μάθημα των περ. α) και β) της παρ. 3 (Ε.Β.Ε. μουσικών μαθημάτων) και β) της Ε.Β.Ε. ανά τμήμα (Ε.Β.Ε. τμήματος).
5. Η Ε.Β.Ε. ανά μουσικό μάθημα προκύπτει από το γινόμενο του μέσου όρου της βαθμολογίας των υποψηφίων σε αυτό επί τον συντελεστή που ορίζεται για κάθε τμήμα για το συγκεκριμένο μουσικό μάθημα, σύμφωνα με την παρ. 8. Για τον υπολογισμό του μέσου όρου της βαθμολογίας του μουσικού μαθήματος λαμβάνονται υπόψη οι βαθμολογίες του συνόλου των υποψηφίων που διεκδικούν εισαγωγή στα τμήματα της παρ. 1, έχοντας εξεταστεί στο οικείο μουσικό μάθημα, καθώς και σε τουλάχιστον ένα (1) από τα πανελλαδικά εξεταζόμενα μαθήματα των περ. γ) και δ) της παρ. 3, χωρίς να διαχωρίζονται οι υποψήφιοι με βάση την κατηγορία λυκείου, ΓΕ.Λ. ή ΕΠΑ.Λ., από το οποίο προέρχονται. Ο συντελεστής της Ε.Β.Ε. ανά μουσικό μάθημα βρίσκεται εντός του διαστήματος ελάχιστης και μέγιστης τιμής, το οποίο καθορίζεται σύμφωνα με την παρ. 7. Το γινόμενο του πρώτου εδαφίου στρογγυλοποιείται στο δεύτερο δεκαδικό ψηφίο. Για τη διαπίστωση της συνδρομής της προϋπόθεσης της περ. α) της παρ. 4 συγκρίνεται η Ε.Β.Ε. ανά μουσικό μάθημα, όπως διαμορφώθηκε σύμφωνα με την παρούσα, με τη βαθμολογική επίδοση του υποψηφίου στο οικείο μουσικό μάθημα, χωρίς να λαμβάνεται υπόψη κατά το στάδιο αυτό ο συντελεστής βαρύτητας του μουσικού μαθήματος.
6. Η Ε.Β.Ε. ανά τμήμα της περ. β) της παρ. 4 προκύπτει από το γινόμενο του μέσου όρου των μέσων όρων των βαθμολογικών επιδόσεων των υποψηφίων στα τέσσερα (4) πανελλαδικά εξεταζόμενα μαθήματα της παρ. 3 επί τον συντελεστή που καθορίζεται από τα ιδρύματα εισαγωγής για κάθε τμήμα, σύμφωνα με την παρ. 8. Για τον υπολογισμό του μέσου όρου των βαθμολογικών επιδόσεων σε κάθε ένα (1) από τα τέσσερα (4) πανελλαδικώς εξεταζόμενα μαθήματα της παρ. 3 λαμβάνονται υπόψη οι βαθμολογικές επιδόσεις των υποψηφίων ανά επιστημονικό πεδίο ή τομέα ξεχωριστά για κάθε κατηγορία λυκείου (ΓΕ.Λ. ή ΕΠΑ.Λ.), οι οποίοι έχουν εξεταστεί σε τουλάχιστον ένα (1) από τα πανελλαδικώς εξεταζόμενα μαθήματα των περ. γ) και δ) της παρ. 3. Στα τμήματα που εντάσσονται σε περισσότερα του ενός (1) επιστημονικά πεδία ή τομείς, για τον υπολογισμό της Ε.Β.Ε. λαμβάνεται υπόψη ο μικρότερος μέσος όρος των μέσων όρων των βαθμολογικών επιδόσεων των υποψηφίων στα πανελλαδικά εξεταζόμενα μαθήματα των οικείων επιστημονικών πεδίων ή τομέων. Το γινόμενο του πρώτου εδαφίου στρογγυλοποιείται στο δεύτερο δεκαδικό ψηφίο. Ο συντελεστής της Ε.Β.Ε. ανά τμήμα βρίσκεται εντός του διαστήματος ελάχιστης και μέγιστης τιμής, το οποίο διαμορφώνεται σύμφωνα με την παρ. 7. Για τη διαπίστωση της συνδρομής της προϋπόθεσης της περ. β) της παρ. 4 συγκρίνεται η Ε.Β.Ε. ανά τμήμα, όπως διαμορφώθηκε σύμφωνα με την παρούσα, με τον μέσο όρο της βαθμολογικής επίδοσης του υποψηφίου στα τέσσερα (4) πανελλαδικά εξεταζόμενα μαθήματα της παρ. 3, χωρίς να λαμβάνονται υπόψη κατά το στάδιο αυτό οι συντελεστές βαρύτητας των μαθημάτων.
7. Η ελάχιστη και μέγιστη τιμή του συντελεστή της Ε.Β.Ε. των μουσικών μαθημάτων της περ. α) της παρ. 4 και η ελάχιστη και μέγιστη τιμή του συντελεστή της Ε.Β.Ε. των τμημάτων της περ. β) της ίδιας παραγράφου ορίζονται με απόφαση του Υπουργού Παιδείας και Θρησκευμάτων, η οποία εκδίδεται σύμφωνα με την παρ. 4 του άρθρου 4Β του ν. 4186/2013 (Α’ 193).
8. Οι συντελεστές της Ε.Β.Ε. των μουσικών μαθημάτων της περ. α) της παρ. 4, καθώς και της Ε.Β.Ε. των τμημάτων της περ. β) της ίδιας παραγράφου καθορίζονται με απόφαση της συγκλήτου έπειτα από πρόταση του οικείου τμήματος, οι οποίες εκδίδονται σύμφωνα με την παρ. 5 του άρθρου 4Β του ν. 4186/2013. Το σύνολο των συντελεστών της Ε.Β.Ε. των μουσικών μαθημάτων, καθώς και των συντελεστών της Ε.Β.Ε. των τμημάτων οι οποίοι αποφασίζονται σύμφωνα με την παρούσα, καθώς και με την παρ. 9, συγκεντρώνονται σε μία (1) απόφαση του Υπουργού Παιδείας και Θρησκευμάτων.
9. Αν για οποιονδήποτε λόγο κάποιο ίδρυμα εισαγωγής δεν καθορίζει τους συντελεστές της παρ. 8, ο καθορισμός τους γίνεται με απόφαση του Υπουργού Παιδείας και Θρησκευμάτων.
10. Οι συντελεστές της Ε.Β.Ε. των μουσικών μαθημάτων της περ. α) της παρ. 4 και της Ε.Β.Ε. των τμημάτων της περ. β) της ίδιας παραγράφου δύναται να τροποποιούνται με απόφαση της συγκλήτου, η οποία εκδίδεται έως τις 31 Αυγούστου εκάστου έτους και αφορά στις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους. Η προθεσμία του προηγούμενου εδαφίου είναι αποκλειστική. Η τροποποιητική απόφαση του πρώτου εδαφίου κοινοποιείται στον Υπουργό Παιδείας και Θρησκευμάτων. Τροποποιητικές αποφάσεις που εκδίδονται μετά την παρέλευση της αποκλειστικής προθεσμίας του πρώτου εδαφίου, αφορούν στις προϋποθέσεις εισαγωγής στην τριτοβάθμια εκπαίδευση του επόμενου της έκδοσής τους σχολικού έτους.
11. Η ελάχιστη και μέγιστη τιμή του συντελεστή της Ε.Β.Ε. των μουσικών μαθημάτων της περ. α) της παρ. 4 και η ελάχιστη και μέγιστη τιμή του συντελεστή της Ε.Β.Ε. των τμημάτων της περ. β) της ίδιας παραγράφου δύνανται να τροποποιούνται με απόφαση του Υπουργού Παιδείας και Θρησκευμάτων, η οποία εκδίδεται σύμφωνα με την παρ. 8 του άρθρου 4Β του ν. 4186/2013. Αν τροποποιηθεί η ελάχιστη ή μέγιστη τιμή του συντελεστή της Ε.Β.Ε., επαναλαμβάνεται η διαδικασία της παρ. 8 του παρόντος.
12. Τα τμήματα της παρ. 1 δύνανται να αποδίδουν διαφορετικό συντελεστή για τον καθορισμό της Ε.Β.Ε. των μουσικών μαθημάτων και διαφορετικό συντελεστή για τον καθορισμό της Ε.Β.Ε. των τμημάτων εντός του διαστήματος τιμών που ορίζει ο Υπουργός Παιδείας και Θρησκευμάτων, σύμφωνα με την παρ. 7. Τα τμήματα της παρ. 1 δύνανται να αποδίδουν διαφορετικούς συντελεστές για την εξαγωγή της Ε.Β.Ε. καθενός εκ των δύο (2) μουσικών μαθημάτων της παρ. 3. Ο συντελεστής της Ε.Β.Ε. που ορίζεται για κάθε τμήμα της παρ. 1, είναι ενιαίος για την εισαγωγή υποψηφίων από Γ.Ε.Λ. και ΕΠΑ.Λ. Για τη διαπίστωση της δυνατότητας εισαγωγής στα ανωτέρω τμήματα εξετάζεται πρώτα η επίτευξη των Ε.Β.Ε. των μουσικών μαθημάτων και έπειτα η επίτευξη της Ε.Β.Ε. του οικείου τμήματος.
13. Για την εξαγωγή της συνολικής βαθμολογίας των υποψηφίων υπολογίζονται οι βαθμολογικές επιδόσεις στα πανελλαδικώς εξεταζόμενα μαθήματα της παρ. 3, καθώς και οι οικείοι συντελεστές βαρύτητας. Υποψήφιοι για επιλογή είναι όσοι έχουν εξεταστεί στα μαθήματα των περ. α) και β) της παρ. 3, καθώς και σε τουλάχιστον ένα (1) από τα μαθήματα των περ. γ) και δ) της ίδιας παραγράφου.
14. Οι συντελεστές βαρύτητας των πανελλαδικά εξεταζόμενων μαθημάτων ορίζονται με απόφαση της συγκλήτου του Ανώτατου Εκπαιδευτικού Ιδρύματος (Α.Ε.Ι.), η οποία εκδίδεται έπειτα από πρόταση του τμήματος εντός της προθεσμίας που τάσσεται από τον Υπουργό Παιδείας και Θρησκευμάτων. Οι αποφάσεις του πρώτου εδαφίου εκδίδονται ή τροποποιούνται έως τις 31 Μαΐου εκάστου έτους και αφορούν στις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους. Η προθεσμία του προηγούμενου εδαφίου είναι αποκλειστική. Οι αποφάσεις κοινοποιούνται στον Υπουργό Παιδείας και Θρησκευμάτων. Ο συντελεστής βαρύτητας που αποδίδεται σε κάθε ένα (1) από τα πανελλαδικώς εξεταζόμενα μαθήματα των περ. α) και β) της παρ. 3 είναι κοινός για κάθε επιστημονικό πεδίο ή τομέα, εκφράζεται σε ακέραιο ποσοστό επί τοις εκατό (%) και δεν μπορεί να είναι μικρότερος του είκοσι τοις εκατό (20%). Ο συντελεστής βαρύτητας που αποδίδεται σε κάθε ένα (1) από τα πανελλαδικά εξεταζόμενα μαθήματα των περ. γ) και δ) της παρ. 3 εκφράζεται σε ακέραιο ποσοστό επί τοις εκατό (%) και δεν μπορεί να είναι μικρότερος του είκοσι τοις εκατό (20%). Το άθροισμα των συντελεστών αποδίδει το εκατό τοις εκατό (100%). Αν για οποιονδήποτε λόγο κάποιο ίδρυμα εισαγωγής δεν καθορίζει τους ανωτέρω συντελεστές βαρύτητας, αυτοί καθορίζονται με απόφαση του Υπουργού Παιδείας και Θρησκευμάτων. Οι συντελεστές βαρύτητας του προηγούμενου εδαφίου αποδίδονται στα πανελλαδικώς εξεταζόμενα μαθήματα ανά επιστημονικό πεδίο ή τομέα και αξιοποιούνται για την εισαγωγή στα τμήματα του οικείου επιστημονικού πεδίου ή τομέα, για τα οποία αυτοί δεν έχουν οριστεί με απόφαση της συγκλήτου. Για τον καθορισμό των συντελεστών βαρύτητας των πανελλαδικώς εξεταζόμενων μαθημάτων με απόφαση του Υπουργού Παιδείας και Θρησκευμάτων ισχύουν οι ίδιοι περιορισμοί που εφαρμόζονται κατά τον καθορισμό των συντελεστών βαρύτητας με απόφαση της συγκλήτου. Οι αποφάσεις του Υπουργού Παιδείας και Θρησκευμάτων που εκδίδονται σύμφωνα με το όγδοο εδάφιο τροποποιούνται έως τις 31 Μαΐου εκάστου έτους και αφορούν στις προϋποθέσεις εισαγωγής στην τριτοβάθμια εκπαίδευση του επόμενου σχολικού έτους. Η προθεσμία του προηγούμενου εδαφίου είναι αποκλειστική. Η τροποποιητική απόφαση του Υπουργού Παιδείας και Θρησκευμάτων, η οποία εκδίδεται σύμφωνα με το ενδέκατο εδάφιο, καταλαμβάνει μόνο τα τμήματα, για τα οποία δεν έχει ήδη εκδοθεί σχετική τροποποιητική απόφαση της οικείας συγκλήτου εντός της αποκλειστικής προθεσμίας του δεύτερου εδαφίου. Το σύνολο των συντελεστών βαρύτητας των πανελλαδικά εξεταζόμενων μαθημάτων που ορίζονται, σύμφωνα με την παρούσα, συγκεντρώνεται σε μία (1) απόφαση του Υπουργού Παιδείας και Θρησκευμάτων. Κάθε λεπτομερειακό θέμα σχετικό με την εφαρμογή της παρούσας καθορίζεται με απόφαση του Υπουργού Παιδείας και Θρησκευμάτων.
15. Με απόφαση του Υπουργού Παιδείας και Θρησκευμάτων καθορίζονται:
α) Οι ειδικότερες προϋποθέσεις και όροι εισαγωγής και εγγραφής φοιτητών στα τμήματα της παρ. 1, οι διαδικασίες διενέργειας των εξετάσεων της παρ. 1 και κάθε άλλο σχετικό θέμα,
β) η σύσταση, συγκρότηση, το πλαίσιο λειτουργίας και οι αρμοδιότητες των οργάνων που θεσπίζονται προς τον σκοπό της διεξαγωγής των εξετάσεων της παρ. 1,
γ) το ακριβές περιεχόμενο, ο τρόπος εξέτασης και βαθμολόγησης των πανελλαδικώς εξεταζόμενων μουσικών μαθημάτων, καθώς και ο τρόπος υπολογισμού του συνολικού αριθμού μορίων εισαγωγής με βάση τους γραπτούς βαθμούς των πανελλαδικών εξετάσεων.
16. Κατά τα λοιπά, για την εισαγωγή στα τμήματα της παρ. 1 εφαρμόζεται η παρ. 1 του άρθρου 13Δ του ν. 4186/2013 και οι κανονιστικές αποφάσεις που εκδίδονται, σύμφωνα με την ίδια παράγραφο.
17. Το παρόν άρθρο δεν θίγει την παρ. 1 του άρθρου 35 του ν. 3794/2009 (Α’ 156) και την υποπερ. iv) της περ. α) της παρ. 4 του άρθρου 2 του ν. 2525/1997 (Α’ 188).».
Άρθρο 384
Θέματα δαπανών για τη συμμετοχή 
του Υπουργείου Παιδείας και Θρησκευμάτων στο πρόγραμμα του Οργανισμού Οικονομικής Συνεργασίας και Ανάπτυξης για την διεθνή αποτίμηση των δεξιοτήτων και ικανοτήτων των ενηλίκων
Η δαπάνη του Ελληνικού Δημοσίου, η οποία αφορά σε ληξιπρόθεσμη οφειλή του Υπουργείου Παιδείας και Θρησκευμάτων, Ειδικός Φορέας 1019-206-0000000 και Ειδικός Λογαριασμός Πίστωσης 2330101002, για τη συμμετοχή του στο «Πρόγραμμα για τη Διεθνή αποτίμηση των δεξιοτήτων και ικανοτήτων των Ενηλίκων» (Programme for the International Assessment of Adult Competencies - PIAAC) του Οργανισμού Οικονομικής Συνεργασίας και Ανάπτυξης, συνολικού ύψους εκατόν δύο χιλιάδων επτακοσίων εβδομήντα τεσσάρων (102.774) ευρώ και, ειδικότερα, εβδομήντα χιλιάδων τριακοσίων έντεκα (70.311) ευρώ για το έτος 2016 και τριάντα δύο χιλιάδων τετρακοσίων εξήντα τριών (32.463) ευρώ για το έτος 2017, θεωρείται νόμιμη και αναγνωρίζεται, εκκαθαρίζεται και εξοφλείται σε βάρος των πιστώσεων του προϋπολογισμού του Υπουργείου Παιδείας και Θρησκευμάτων του οικονομικού έτους 2022, κατά παρέκκλιση κάθε άλλης γενικής ή ειδικής διάταξης.
Άρθρο 385
Μεταφορά έδρας Σχολικής Μονάδας Ειδικής Αγωγής και Εκπαίδευσης - Προσθήκη περ. η) στην παρ. 7 του άρθρου 34 του ν. 3699/2008
Στην παρ. 7 του άρθρου 34 του ν. 3699/2008, περί εξουσιοδότησης στον Υπουργό Παιδείας και Θρησκευμάτων για την έκδοση απόφασης για τη ρύθμιση θεμάτων που αφορούν στις Σχολικές Μονάδες Ειδικής Αγωγής και Εκπαίδευσης (ΣΜΕΑΕ) και λοιπών θεμάτων που αφορούν στην Ειδική Αγωγή και Εκπαίδευση (ΕΑΕ), προστίθεται περ. η) ως εξής:
«η) μπορεί να μεταφέρεται η έδρα ΣΜΕΑΕ σε άλλο δήμο της ίδιας περιφερειακής ενότητας και να μετονομάζεται αναλόγως, αν η ΣΜΕΑΕ δεν έχει λειτουργήσει στην έδρα της για χρονικό διάστημα άνω των εννέα (9) ετών, ύστερα από εισήγηση του αρμόδιου Περιφερειακού Διευθυντή Εκπαίδευσης.».
Άρθρο 386
Ρυθμίσεις για τη λειτουργία της Εθνικής Αρχής Ανώτατης Εκπαίδευσης - Τροποποίηση παρ. 1 και 2 άρθρου 8, παρ. 2 και 4 άρθρου 9, παρ. 2 άρθρου 11, παρ. 1 άρθρου 12, παρ. 1, 2, 3 και 4 άρθρου 13 και παρ. 2 άρθρου 19 ν. 4653/2020
1. Στην παρ. 1 του άρθρου 8 του ν. 4653/2020 (Α’ 12), περί των αρμοδιοτήτων του Συμβουλίου Αξιολόγησης και Πιστοποίησης (Σ.Α.Π.) της Εθνικής Αρχής Ανώτατης Εκπαίδευσης (ΕΘ.Α.Α.Ε.), επέρχονται οι ακόλουθες τροποποιήσεις: α) η περ. δ) τροποποιείται, με την προσθήκη της αρμοδιότητας έκδοσης αποφάσεων, β) η περ. ε) τροποποιείται, με την προσθήκη των ακαδημαϊκών μονάδων και των προγραμμάτων σπουδών των Ανώτατων Εκπαιδευτικών Ιδρυμάτων (Α.Ε.Ι.), και η παρ. 1 διαμορφώνεται ως εξής:
«1. Το Σ.Α.Π. ασκεί, ιδίως, τις ακόλουθες αρμοδιότητες:
α) αξιολογεί τα Α.Ε.Ι. και τις επιμέρους ακαδημαϊκές και ερευνητικές τους μονάδες και πιστοποιεί αν πληρούν τα κριτήρια οργάνωσης προγραμμάτων σπουδών πρώτου, δεύτερου και τρίτου κύκλου,
β) πιστοποιεί το αργότερο κάθε πέντε (5) έτη την ποιότητα:
αα) των εσωτερικών συστημάτων διασφάλισης της ποιότητας των Α.Ε.Ι.,
ββ) των προγραμμάτων σπουδών των τριών κύκλων ανώτατης εκπαίδευσης, των προγραμμάτων διά βίου μάθησης, εξ αποστάσεως εκπαίδευσης, ηλεκτρονικής μάθησης, καθώς και των προγραμμάτων συνεργασίας με άλλα εκπαιδευτικά ή ερευνητικά ιδρύματα της ημεδαπής ή της αλλοδαπής,
γ) πιστοποιεί τα νέα προγράμματα σπουδών πριν την έναρξη της λειτουργίας τους, ύστερα από αίτημα του οικείου Α.Ε.Ι. και της αντίστοιχης ακαδημαϊκής του μονάδας,
δ) διενεργεί θεματικές αξιολογήσεις των Α.Ε.Ι. και των επιμέρους ακαδημαϊκών τους μονάδων και εκδίδει τις αντίστοιχες αποφάσεις, όπως, ιδίως, για τη στρατηγική διεθνοποίησης, την ισότητα των φύλων, την πρόσβαση των ατόμων με αναπηρία, την απορρόφηση των αποφοίτων στην αγορά εργασίας, το περιβαλλοντικό αποτύπωμα κάθε Α.Ε.Ι., τη διασφάλιση του ακαδημαϊκού περιβάλλοντος, την ανάπτυξη προγραμμάτων ηλεκτρονικής μάθησης και διά βίου μάθησης, την ανάπτυξη των ψηφιακών δεξιοτήτων των φοιτητών και του προσωπικού,
ε) εκδίδει οδηγό πιστοποίησης και αξιολόγησης με ειδικότερες λεπτομέρειες για την εφαρμογή των διαδικασιών αξιολόγησης και πιστοποίησης των Α.Ε.Ι., των ακαδημαϊκών τους μονάδων και των προγραμμάτων σπουδών.».
2. Η περ. α) της παρ. 2 του άρθρου 8 του ν. 4653/2020, περί του πλαισίου άσκησης των αρμοδιοτήτων του Συμβουλίου Αξιολόγησης και Πιστοποίησης (Σ.Α.Π.), τροποποιείται, με την προσθήκη της δυνατότητας συγκρότησης επιτροπών αξιολόγησης με εμπειρογνώμονες από το Μητρώο Ανεξάρτητων Εμπειρογνωμόνων, κατά παρέκκλιση του άρθρου 13 του νόμου αυτού, όταν τούτο καθίσταται αναγκαίο και ιδίως για συγκεκριμένες αξιολογήσεις, και η παρ. 2 διαμορφώνεται ως εξής:
«2. Στο πλαίσιο της άσκησης των αρμοδιοτήτων του, το Σ.Α.Π.:
α) συγκροτεί, προγραμματίζει και συντονίζει τις Επιτροπές Εξωτερικής Αξιολόγησης και Πιστοποίησης (Ε.Ε.Α.Π.), που συγκροτούνται σύμφωνα με το άρθρο 13, και δύναται να συγκροτεί επιτροπές αξιολόγησης με εμπειρογνώμονες από το Μητρώο Ανεξάρτητων Εμπειρογνωμόνων, κατά παρέκκλιση του άρθρου 13, όταν τούτο καθίσταται αναγκαίο και ιδίως, για της θεματικές αξιολογήσεις, τις αξιολογήσεις των Κ.Ε.ΔΙ.ΒΙ.Μ. των Α.Ε.Ι. και των προγραμμάτων διά βίου μάθησης, των προγραμμάτων εξ αποστάσεως εκπαίδευσης, ηλεκτρονικής μάθησης, καθώς και των προγραμμάτων συνεργασίας με άλλα εκπαιδευτικά ή ερευνητικά ιδρύματα της ημεδαπής ή της αλλοδαπής,
β) τηρεί και ενημερώνει Μητρώο Ανεξάρτητων Εμπειρογνωμόνων και Μητρώο Φοιτητών, αποτελούμενο από τους φοιτητές που είναι μέλη των Μονάδων Διασφάλισης της Ποιότητας (ΜΟ.ΔΙ.Π.) των Α.Ε.Ι. ή των Ομάδων Εσωτερικής Αξιολόγησης (ΟΜ.Ε.Α.) των Τμημάτων των Α.Ε.Ι., καθώς και από φοιτητές, οι οποίοι συγκεντρώνουν τα προσόντα της δημόσιας πρόσκλησης εγγραφής στο Μητρώο Φοιτητών που εκδίδεται με απόφαση του Σ.Α.Π.,
γ) μεριμνά για τη συλλογή των απαραίτητων δεδομένων από τα Α.Ε.Ι. με ενιαίο και αυτοματοποιημένο τρόπο, σε συνεργασία με τις ΜΟ.ΔΙ.Π. των Α.Ε.Ι. και τηρεί το μητρώο των αξιολογήσεων και πιστοποιήσεων,
δ) εκπονεί μελέτες και έρευνες σχετικές με την αποστολή της Αρχής ή τις αναθέτει σε άλλους φορείς,
ε) υποστηρίζει τα Α.Ε.Ι. και τις επί μέρους ακαδημαϊκές και διοικητικές τους μονάδες στον σχεδιασμό των διαδικασιών διασφάλισης ποιότητας και πιστοποίησης,
στ) διαμορφώνει, οργανώνει, εξειδικεύει, τυποποιεί και δημοσιοποιεί εκ των προτέρων τις σχετικές διαδικασίες, κριτήρια και δείκτες, στο πλαίσιο, ιδίως, των Ευρωπαϊκών Προτύπων και Κατευθυντήριων Οδηγιών του Ευρωπαϊκού Χώρου Ανώτατης Εκπαίδευσης,
ζ) αποφασίζει την αναβολή ή αναστολή της αξιολόγησης και πιστοποίησης ενός προγράμματος σπουδών ή ενός εσωτερικού συστήματος διασφάλισης της ποιότητας, αν το σχετικό αίτημα για αξιολόγηση ή πιστοποίηση δεν συνοδεύεται από το απαιτούμενο υλικό πληροφόρησης και την απαραίτητη τεκμηρίωση.».
3. Στο πρώτο εδάφιο της παρ. 2 του άρθρου 9 του ν. 4653/2020, περί της θεματικής αξιολόγησης, επέρχονται οι ακόλουθες τροποποιήσεις: α) αντί της φράσης «με τη χρήση αντικειμενικών κριτηρίων» τίθεται η φράση «με συγκεκριμένα κριτήρια, τα οποία καθορίζονται με απόφαση του Σ.Α.Π. στο πλαίσιο της σχετικής του αρμοδιότητας», β) αντί της φράσης «στην κριτική ανάλυση και διαπίστωση υφισταμένων αδυναμιών και αποκλίσεων σε σχέση με την ακαδημαϊκή φυσιογνωμία, τους στόχους και την αποστολή τους» τίθεται η φράση «στην κριτική ανάλυση και διαπίστωση υφισταμένων αδυναμιών, σύμφωνα με τα ανωτέρω κριτήρια», και η παρ. 2 διαμορφώνεται ως εξής:
«2. Η θεματική αξιολόγηση, όπως προβλέπεται στην περ. δ’ της παρ. 1 του άρθρου 8, είναι διαδικασία διασφάλισης ποιότητας της ανώτατης εκπαίδευσης, η οποία συνίσταται στη συστηματική, τεκμηριωμένη και λεπτομερή αποτίμηση, ανάδειξη και καταγραφή του έργου των Α.Ε.Ι. ή των ακαδημαϊκών τους μονάδων, με συγκεκριμένα κριτήρια, τα οποία καθορίζονται με απόφαση του Σ.Α.Π. στο πλαίσιο της σχετικής του αρμοδιότητας, καθώς και στην κριτική ανάλυση και διαπίστωση υφισταμένων αδυναμιών, σύμφωνα με τα ανωτέρω κριτήρια. Οι θεματικές εκθέσεις αξιολόγησης αναρτώνται στην ιστοσελίδα της Αρχής.».
4. Το δεύτερο εδάφιο της παρ. 4 του άρθρου 9 του ν. 4653/2020, περί της έκθεσης αξιολόγησης που συντάσσει η ΕΘ.Α.Α.Ε. στο πλαίσιο της διαδικασίας θεματικής αξιολόγησης, τροποποιείται ως προς τη διαδικασία διατύπωσης συστάσεων προς το Α.Ε.Ι. ή την ακαδημαϊκή μονάδα, και η παρ. 4 διαμορφώνεται ως εξής:
«4. Στο πλαίσιο της διαδικασίας πιστοποίησης της παρ. 1, η Ε.Ε.Α.Π. συντάσσει έκθεση πιστοποίησης, η οποία υποβάλλεται στο Σ.Α.Π., προκειμένου να εκδοθεί η απόφαση πιστοποίησης. Στο πλαίσιο της διαδικασίας θεματικής αξιολόγησης της παρ. 2, η Ε.Ε.Α.Π. συντάσσει έκθεση αξιολόγησης, η οποία υποβάλλεται στο Σ.Α.Π., προκειμένου τούτο να εκδώσει απόφαση περί συμμόρφωσης του αποτελέσματος της αξιολόγησης προς τα ισχύοντα κριτήρια και να διατυπώσει συστάσεις προς το Α.Ε.Ι. ή την ακαδημαϊκή μονάδα. Οι ανωτέρω εκθέσεις αναρτώνται στην ιστοσελίδα της ΕΘ.Α.Α.Ε.».
5. Στην παρ. 2 του άρθρου 11 του ν. 4653/2020, περί της έκθεσης εξωτερικής αξιολόγησης και πιστοποίησης, επέρχονται οι ακόλουθες τροποποιήσεις: α) το τέταρτο εδάφιο τροποποιείται, ως προς το χρονικό διάστημα εντός του οποίου ολοκληρώνεται η εξωτερική αξιολόγηση, β) προστίθεται νέο τελευταίο εδάφιο, και η παρ. 2 διαμορφώνεται ως εξής:
«2. Το σχέδιο της έκθεσης εξωτερικής αξιολόγησης και πιστοποίησης συντάσσεται από την Ε.Ε.Α.Π. και γνωστοποιείται στο υπό αξιολόγηση Α.Ε.Ι. ή την ακαδημαϊκή μονάδα, που υποβάλλουν τις παρατηρήσεις τους μέσα σε προκαθορισμένη προθεσμία από τη γνωστοποίηση του σχεδίου σε αυτά. Αν δεν υποβληθούν παρατηρήσεις εντός της προθεσμίας, το σχέδιο της έκθεσης θεωρείται ότι έχει γίνει αποδεκτό από το Α.Ε.Ι. ή την ακαδημαϊκή μονάδα. Η τελική έκθεση εξωτερικής αξιολόγησης και πιστοποίησης, συνοδευόμενη από την έκθεση εσωτερικής αξιολόγησης, υποβάλλεται από την Ε.Ε.Α.Π. στο Σ.Α.Π., για τη λήψη απόφασης πιστοποίησης ή άλλων σχετικών ενεργειών, όπως ειδικότερα ορίζεται από την Αρχή, η οποία μεριμνά για τη δημοσιοποίησή της. Η εξωτερική αξιολόγηση ολοκληρώνεται εντός χρονικού διαστήματος που ορίζεται με απόφαση του Σ.Α.Π. και εκκινεί από την υποβολή της έκθεσης εσωτερικής αξιολόγησης στο Σ.Α.Π. Κατά τα λοιπά, εφαρμόζεται η περ. ζ) της παρ. 2 του άρθρου 8.».
6. Στην παρ. 1 του άρθρου 12 του ν. 4653/2020, περί της απόφασης πιστοποίησης που εκδίδει το Σ.Α.Π., επέρχονται οι ακόλουθες τροποποιήσεις: α) το πρώτο εδάφιο τροποποιείται, με την προσθήκη παραπομπών σε συγκεκριμένες διατάξεις του νόμου αυτού, β) η περ. β) του πρώτου εδαφίου τροποποιείται, ως προς το περιεχόμενο της απόφασης πιστοποίησης αναφορικά με το πρόγραμμα σπουδών, γ) η περ. γ) του πρώτου εδαφίου τροποποιείται, ως προς το περιεχόμενο της απόφασης πιστοποίησης αναφορικά με το εσωτερικό σύστημα διασφάλισης της ποιότητας του Α.Ε.Ι., δ) το δεύτερο εδάφιο τροποποιείται, με την προσθήκη της φράσης «αναφορικά με τις ανωτέρω περιπτώσεις», και η παρ. 1 διαμορφώνεται ως εξής:
«1. Με απόφαση του Σ.Α.Π., η οποία λαμβάνει υπόψη την έκθεση της Ε.Ε.Α.Π. της παρ. 2 του άρθρου 11 και την έκθεση εσωτερικής αξιολόγησης του οικείου Α.Ε.Ι. της περ. α) της παρ. 1 του άρθρου 11, πιστοποιείται: α) ότι το Α.Ε.Ι. ή η ακαδημαϊκή μονάδα πληροί τις προϋποθέσεις οργάνωσης σπουδών πρώτου, δεύτερου και τρίτου κύκλου, β) ότι το πρόγραμμα σπουδών συμμορφώνεται με τις απαιτήσεις και τα κριτήρια ποιότητας του οικείου Προτύπου Ποιότητας της ΕΘ.Α.Α.Ε. και γ) ότι το εσωτερικό σύστημα διασφάλισης της ποιότητας του Α.Ε.Ι. συμμορφώνεται με τις απαιτήσεις και τα κριτήρια ποιότητας του οικείου Προτύπου Ποιότητας της ΕΘ.Α.Α.Ε. Η απόφαση του Σ.Α.Π., αναφορικά με τις ανωτέρω περιπτώσεις, μπορεί να είναι θετική, θετική υπό όρους ή αρνητική.».
7. Στην παρ. 1 του άρθρου 13 του ν. 4563/2020, περί της Επιτροπής Εξωτερικής Αξιολόγησης και Πιστοποίησης, επέρχονται οι ακόλουθες τροποποιήσεις: α) στο πρώτο εδάφιο, μετά από τη φράση «συγκροτείται με απόφαση του Σ.Α.Π.» προστίθεται η φράση «για κάθε αξιολογούμενο Α.Ε.Ι. ή ακαδημαϊκή μονάδα, πρόγραμμα σπουδών και εσωτερικό σύστημα διασφάλισης της ποιότητας Α.Ε.Ι.», β)στο δεύτερο εδάφιο της περ. α), η φράση «από το Σ.Α.Π.» αντικαθίσταται από τη φράση «με απόφαση από το Σ.Α.Π.», γ)στην περ. β), η φράση «τηρεί και ενημερώνει» αντικαθίσταται από τη φράση «εγκρίνεται από», δ) στο τέλος της παραγράφου, η φράση «το πέμπτο μέλος αντικαθίσταται από ανεξάρτητο εμπειρογνώμονα» αντικαθίσταται από τη φράση «ως πέμπτο μέλος ορίζεται ανεξάρτητος εμπειρογνώμονας» και η παρ. 1 διαμορφώνεται ως εξής:
«1. Η Επιτροπή Εξωτερικής Αξιολόγησης και Πιστοποίησης (Ε.Ε.Α.Π.) είναι πενταμελής, συγκροτείται με απόφαση του Σ.Α.Π. για κάθε αξιολογούμενο Α.Ε.Ι. ή ακαδημαϊκή μονάδα, πρόγραμμα σπουδών και εσωτερικό σύστημα διασφάλισης της ποιότητας Α.Ε.Ι. και αναλαμβάνει το έργο της εξωτερικής αξιολόγησης και πιστοποίησης. Ειδικότερα: α) Τρία (3) τουλάχιστον μέλη της Ε.Ε.Α.Π. είναι ανεξάρτητοι εμπειρογνώμονες Α.Ε.Ι. του εξωτερικού που προέρχονται από το Μητρώο Ανεξάρτητων Εμπειρογνωμόνων (Μητρώο). Το Μητρώο τηρείται και ενημερώνεται με απόφαση του Σ.Α.Π., το οποίο λαμβάνει υπόψη εισηγήσεις των Α.Ε.Ι. και άλλων σχετικών με το αντικείμενο της ΕΘ.Α.Α.Ε. φορέων. Η διαδικασία τήρησης και ανανέωσης του Μητρώου καθορίζεται με απόφαση του Σ.Α.Π., που δημοσιεύεται στην ιστοσελίδα της Αρχής. Στο Μητρώο υποχρεωτικά περιλαμβάνονται, σε ποσοστό τουλάχιστον εβδομήντα πέντε τοις εκατό (75%) του συνόλου, Έλληνες ή αλλοδαποί εμπειρογνώμονες που διδάσκουν σε πανεπιστημιακά ιδρύματα του εξωτερικού ή ερευνητές σε αντίστοιχα ανώτατα εκπαιδευτικά και ερευνητικά ιδρύματα του εξωτερικού, κατά προτεραιότητα με πείρα σε θέματα αξιολόγησης ανώτατων εκπαιδευτικών ιδρυμάτων. Μέλη του Ανώτατου Συμβουλίου και του Σ.Α.Π. της ΕΘ.Α.Α.Ε., καθώς επίσης και το ειδικό επιστημονικό προσωπικό που απασχολείται σε αυτήν με οποιαδήποτε σχέση, δεν μπορούν να περιλαμβάνονται στο Μητρώο. β) Ένα μέλος της Ε.Ε.Α.Π. είναι φοιτητής Α.Ε.Ι. που προέρχεται από το μητρώο φοιτητών που εγκρίνεται από το Σ.Α.Π. γ) Στην περίπτωση πιστοποίησης της ποιότητας προγράμματος σπουδών που οδηγεί στην άσκηση νομοθετικώς ρυθμιζόμενου επαγγέλματος, σύμφωνα με την περ. α’ της παρ. 1 του άρθρου 3 του π.δ. 38/2010, ένα μέλος της Ε.Ε.Α.Π. προέρχεται υποχρεωτικά από την αντίστοιχη επαγγελματική ένωση ή επιμελητήριο το οποίο και ορίζει το μέλος αυτό. Στην περίπτωση πιστοποίησης της ποιότητας προγράμματος σπουδών που δεν οδηγεί στην άσκηση νομοθετικώς ρυθμιζόμενου επαγγέλματος, σύμφωνα με την περ. α’ της παρ. 1 του άρθρου 3 του π.δ. 38/2010, ως πέμπτο ορίζεται ανεξάρτητος εμπειρογνώμονας της περ. α’ της παρούσας παραγράφου.».
8. Στην παρ. 2 του άρθρου 13 του ν. 4653/2020, περί της πιστοποίησης από την Επιτροπή Εξωτερικής Αξιολόγησης και Πιστοποίησης της ποιότητας κοινού προγράμματος συνεργασίας με ανώτατο εκπαιδευτικό ίδρυμα του εξωτερικού, προστίθεται δεύτερο εδάφιο και η παρ. 2 διαμορφώνεται ως εξής:
«2. Στην περίπτωση πιστοποίησης ποιότητας κοινού προγράμματος συνεργασίας με ανώτατο εκπαιδευτικό ίδρυμα του εξωτερικού, ένα τουλάχιστον μέλος της Ε.Ε.Α.Π. πρέπει να έχει τεκμηριωμένα καλή γνώση του χώρου εκπαίδευσης του Κράτους προέλευσης του ιδρύματος αυτού. Στην περίπτωση κοινού ευρωπαϊκού προγράμματος συνεργασίας με χώρα του Ευρωπαϊκού Χώρου Ανώτατης Εκπαίδευσης, το Σ.Α.Π. δύναται να ορίσει ως φορέα πιστοποίησης του προγράμματος συνεργασίας τον αντίστοιχο ευρωπαϊκό φορέα πιστοποίησης της χώρας του ιδρύματος που θα μετέχει στη συνεργασία και εφαρμόζει τα εκάστοτε ισχύοντα πρότυπα και τις κατευθύνσεις (Ευρωπαϊκά Πρότυπα και Κατευθυντήριες Οδηγίες για τη Διασφάλιση της Ποιότητας) που θέτει το Ευρωπαϊκό Δίκτυο για τη Διασφάλιση της Ποιότητας στην Ανώτατη Εκπαίδευση (European Association for Quality Assurance in Higher Education-ENQA).».
9. Στο πρώτο εδάφιο της παρ. 3 του άρθρου 13 του ν. 4653/2020, περί της καταβολής ημερήσιας αποζημίωσης και δαπανών μετακίνησης στα μέλη της Επιτροπής Εξωτερικής Αξιολόγησης και Πιστοποίησης, προστίθεται η πρόβλεψη για έξοδα διανυκτέρευσης και η παρ. 3 διαμορφώνεται ως εξής:
«3. Στα μέλη της Ε.Ε.Α.Π. καταβάλλονται η ημερήσια αποζημίωση για το έργο τους, καθώς και οι δαπάνες μετακίνησης και διανυκτέρευσης σύμφωνα με την υποπαρ. Δ9 της παρ. Δ’ του άρθρου 2 του ν. 4336/2015. Οι ανωτέρω αποζημιώσεις και δαπάνες καλύπτονται από την ΕΘ.Α.Α.Ε. Με κοινή απόφαση των Υπουργών Οικονομικών και Παιδείας και Θρησκευμάτων καθορίζεται το ύψος της ημερήσιας αποζημίωσης των μελών της Επιτροπής. Το ετήσιο ύψος των αποζημιώσεων για κάθε μέλος της Ε.Ε.Α.Π. δεν μπορεί να υπερβαίνει ποσοστό επί των ετήσιων αποδοχών του Προέδρου, το οποίο ορίζεται στην ίδια απόφαση.».
10. Στην παρ. 4 του άρθρου 13 του ν. 4653/2020, περί των κωλυμάτων των μελών της Επιτροπής Εξωτερικής Αξιολόγησης και Πιστοποίησης, προστίθεται δεύτερο εδάφιο και η παρ. 4 διαμορφώνεται ως εξής:
«4. Τα μέλη της επιτροπής δεν μπορούν να ανήκουν ή να έχουν οποιαδήποτε εκπαιδευτική, ερευνητική ή υπηρεσιακή σχέση με το Α.Ε.Ι., στο οποίο ανήκει η ακαδημαϊκή μονάδα που αξιολογείται, ή να είχαν κατά την τελευταία πενταετία μια τέτοια σχέση. Τα κωλύματα συμμετοχής στην επιτροπή ορίζονται και εξειδικεύονται με απόφαση του Σ.Α.Π.».
11. Στην παρ. 2 του άρθρου 19 του ν. 4653/2020, περί της ανάδειξης των Κέντρων Αριστείας στην ανώτατη εκπαίδευση, επέρχονται οι ακόλουθες τροποποιήσεις: α) το πρώτο εδάφιο τροποποιείται ώστε: αα) ως Κέντρα Αριστείας να δύνανται να αναδεικνύονται και άλλες ακαδημαϊκές μονάδες των Σχολών και των Τμημάτων των Ανώτατων Εκπαιδευτικών Ιδρυμάτων, αβ) το Ανώτατο Συμβούλιο και όχι το Συμβούλιο Αξιολόγησης και Πιστοποίησης να είναι το αρμόδιο διοικητικό όργανο που συγκροτεί τις ειδικές επιτροπές αξιολόγησης των υποψηφιοτήτων, αγ) τα μέλη των ειδικών επιτροπών να ορίζονται όχι με κλήρωση αλλά μετά από αξιολόγηση και να διαγραφεί η παραπομπή στην περ. α’ της παρ. 1 του άρθρου 13, β) το τρίτο εδάφιο τροποποιείται με τη διαγραφή από το αντικείμενο της νομοθετικής εξουσιοδότησης προς τον Υπουργό Παιδείας και Θρησκευμάτων του καθορισμού του συντελεστή βαρύτητας εκάστου κριτηρίου αξιολόγησης των υποψηφιοτήτων, και η παρ. 2 διαμορφώνεται ως εξής:
«2. Ανώτατα Εκπαιδευτικά Ιδρύματα, Σχολές, Τμήματα, άλλες ακαδημαϊκές μονάδες ή διεπιστημονικές δομές των Α.Ε.Ι., καθώς και συμπράξεις των Α.Ε.Ι. με ερευνητικά κέντρα της ημεδαπής ή αλλοδαπής αναδεικνύονται ως Κέντρα Αριστείας από την ΕΘ.Α.Α.Ε., υστέρα από πρόσκληση υποβολής υποψηφιοτήτων και αξιολόγηση ειδικών επιτροπών που συγκροτούνται από το Ανώτατο Συμβούλιο, τα μέλη των οποίων ορίζονται, κατόπιν αξιολόγησης, από το Μητρώο Εξωτερικών Εμπειρογνωμόνων που τηρεί η ΕΘ.Α.Α.Ε. Κριτήρια για την ανάδειξη των Κέντρων Αριστείας είναι, ιδίως, η εξαιρετική ποιότητα και αποτελεσματικότητα του διδακτικού και ερευνητικού έργου, η αποτελεσματική δομή και οργάνωση των συναφών προγραμμάτων σπουδών, η σύνδεση διδασκαλίας και έρευνας και η υψηλή ποιότητα των υποστηρικτικών υπηρεσιών. Με απόφαση του Υπουργού Παιδείας και Θρησκευμάτων, που εκδίδεται υστέρα από πρόταση του Ανώτατου Συμβουλίου της ΕΘ.Α.Α.Ε., εξειδικεύονται τα κριτήρια αξιολόγησης ανά περίπτωση και ορίζονται η ειδικότερη διαδικασία και οι λεπτομέρειες ανάδειξης των Κέντρων Αριστείας, η πρόσθετη στήριξή τους και κάθε σχετικό θέμα.».
Άρθρο 387
Ρυθμίσεις για τη στελέχωση της Εθνικής Αρχής Ανώτατης Εκπαίδευσης - Τροποποίηση παρ. 5, 6, 8 και 9 άρθρου 18 ν. 4653/2020
1. Στο δεύτερο εδάφιο της παρ. 5 του άρθρου 18 του ν. 4653/2020 (Α’ 12), περί της διοικητικής υπηρεσίας της Εθνικής Αρχής Ανώτατης Εκπαίδευσης (ΕΘ.Α.Α.Ε.), επέρχονται οι ακόλουθες τροποποιήσεις: α) το δεύτερο εδάφιο τροποποιείται, ώστε στον Οργανισμό - Κανονισμό Λειτουργίας της ΕΘ.Α.Α.Ε. να καθορίζονται και τα τυπικά προσόντα για την πλήρωση των θέσεων της διοικητικής υπηρεσίας, β) το δεύτερο εδάφιο τροποποιείται, ώστε μέχρι την έκδοση του Οργανισμού - Κανονισμού Λειτουργίας της ΕΘ.Α.Α.Ε. να καθορίζονται με απόφαση του Ανώτατου Συμβουλίου της όχι μόνο τα θέματα της πλήρωσης των θέσεων της διοικητικής υπηρεσίας της ΕΘ.Α.Α.Ε. αλλά όλα τα θέματα που καθορίζονται στον Οργανισμό - Κανονισμό Λειτουργίας της, και η παρ. 5 διαμορφώνονται ως εξής:
«5. Η διοικητική υπηρεσία της ΕΘ.Α.Α.Ε. διαρθρώνεται στις ακόλουθες υπηρεσιακές μονάδες: α) Διεύθυνση Διασφάλισης και Πιστοποίησης της Ποιότητας, β) Διεύθυνση Στρατηγικού Σχεδιασμού και Χρηματοδότησης, γ) Διεύθυνση Πληροφοριακών Συστημάτων και Τεκμηρίωσης και δ) Διεύθυνση Διοικητικής και Οικονομικής Υποστήριξης. Οι αρμοδιότητες των διευθύνσεων, η περαιτέρω διάρθρωσή τους σε τμήματα, αυτοτελή γραφεία ή γραφεία, καθώς και οι κατηγορίες, τα τυπικά προσόντα των θέσεων, η διάρκεια της θητείας, οι κλάδοι και οι ειδικότητες των προϊσταμένων τους καθορίζονται στον Οργανισμό - Κανονισμό Λειτουργίας της Αρχής. Μέχρι την έκδοση του Οργανισμού - Κανονισμού Λειτουργίας της Αρχής, τα θέματα του προηγούμενου εδαφίου και, ιδίως, οι κατηγορίες, οι κλάδοι, οι ειδικότητες και ο τρόπος πλήρωσης των οικείων θέσεων, περιλαμβανομένων των Προϊσταμένων και της διάρκειας της θητείας τους, καθορίζονται με απόφαση του Ανώτατου Συμβουλίου της Αρχής.».
2. Στην παρ. 6 του άρθρου 18 του ν. 4653/2020, περί της επιστημονικής υπηρεσίας της ΕΘ.Α.Α.Ε., επέρχονται οι ακόλουθες τροποποιήσεις: α) το τρίτο εδάφιο τροποποιείται, ώστε οι δραστηριότητες του Κέντρου Μελετών και Ερευνών να ορίζονται με απόφαση του Ανώτατου Συμβουλίου της ΕΘ.Α.Α.Ε., υστέρα από εισήγηση του διευθυντή του Κέντρου, η οποία διατυπώνεται όχι σε συνεργασία με αλλά κατόπιν γνώμης του Γενικού Διευθυντή της ΕΘ.Α.Α.Ε., β) το τέταρτο εδάφιο τροποποιείται, με την προσθήκη παραπομπής στην παρ. 4 του άρθρου 7 του ίδιου νόμου, και η παρ. 6 διαμορφώνεται ως εξής:
«6. Την επιστημονική υπηρεσία της ΕΘ.Α.Α.Ε. αποτελεί το Κέντρο Μελετών και Ερευνών, το οποίο λειτουργεί σε επίπεδο διεύθυνσης. Το Κέντρο Μελετών και Ερευνών συγκεντρώνει στοιχεία, τηρεί βάσεις δεδομένων, διεξάγει έρευνες, εκπονεί μελέτες, δημοσιεύει εκθέσεις και οργανώνει επιστημονικές ημερίδες και διεθνή συνέδρια για θέματα σχετικά με την αποστολή της ΕΘ.Α.Α.Ε. Οι δραστηριότητες του Κέντρου ορίζονται με απόφαση του Ανώτατου Συμβουλίου της ΕΘ.Α.Α.Ε., υστέρα από εισήγηση του διευθυντή του Κέντρου, η οποία διατυπώνεται κατόπιν γνώμης του Γενικού Διευθυντή της ΕΘ.Α.Α.Ε. Το Κέντρο Μελετών και Ερευνών συντάσσει και υποβάλλει προς έγκριση στο Ανώτατο Συμβούλιο της ΕΘ.Α.Α.Ε. την ετήσια έκθεση για την ανώτατη εκπαίδευση που υποβάλλεται στον Πρόεδρο της Βουλής και τον Υπουργό Παιδείας και Θρησκευμάτων, σύμφωνα με την παρ. 4 του άρθρου 7.».
3. Στην παρ. 8 του άρθρου 18 του ν. 4653/2020, περί των θέσεων του προσωπικού της ΕΘ.Α.Α.Ε., επέρχονται οι ακόλουθες τροποποιήσεις: α) το πρώτο εδάφιο τροποποιείται, ως προς την κατανομή των θέσεων μεταξύ του ειδικού επιστημονικού προσωπικού και του διοικητικού προσωπικού, β) το δεύτερο εδάφιο τροποποιείται, βα) ως προς την αναφορά σε όλες τις οργανικές θέσεις προσωπικού της ΕΘ.Α.Α.Ε., ββ) ως προς την κατανομή των θέσεων κατά κατηγορία ή εκπαιδευτική βαθμίδα και κλάδο ή ειδικότητα στις περ. α) έως η) και βγ) με την προσθήκη περ. θ), γ) το τρίτο εδάφιο τροποποιείται, ως προς τον τρόπο πλήρωσης του συνόλου των οργανικών θέσεων της ΕΘ.Α.Α.Ε., δ) προστίθεται νέο τελευταίο εδάφιο, και η παρ. 8 διαμορφώνεται ως εξής:
«8. Οι θέσεις του ειδικού επιστημονικού προσωπικού της ΕΘ.Α.Α.Ε. είναι είκοσι (20) και του διοικητικού προσωπικού είκοσι πέντε (25). Οι ως άνω θέσεις είναι θέσεις μόνιμου προσωπικού ή καλύπτονται με συμβάσεις εργασίας Ιδιωτικού Δικαίου Αορίστου Χρόνου ύστερα από έγκριση της Επιτροπής της ΠΥΣ 33/2006, όπως ισχύει και κατανέμονται ως ακολούθως:
α) είκοσι (20) θέσεις Ειδικού Επιστημονικού Προσωπικού, μόνιμου προσωπικού ή με σύμβαση Ιδιωτικού Δικαίου Αορίστου Χρόνου,
β) επτά (7) θέσεις ΠΕ Διοικητικού, μόνιμου προσωπικού ή με σύμβαση Ιδιωτικού Δικαίου Αορίστου Χρόνου,
γ) οκτώ (8) θέσεις ΠΕ Διοικητικού - Οικονομικού, μόνιμου προσωπικού ή με σύμβαση Ιδιωτικού Δικαίου Αορίστου Χρόνου,
δ) δύο (2) θέσεις ΠΕ Διοικητικού - Λογιστικού, μόνιμου προσωπικού ή με σύμβαση Ιδιωτικού Δικαίου Αορίστου Χρόνου,
ε) μία (1) θέση ΤΕ Διοικητικού - Λογιστικού, μόνιμου προσωπικού ή με σύμβαση Ιδιωτικού Δικαίου Αορίστου Χρόνου,
στ) τρεις (3) θέσεις ΠΕ Πληροφορικής, μόνιμου προσωπικού ή με σύμβαση Ιδιωτικού Δικαίου Αορίστου Χρόνου,
ζ) μία (1) θέση ΠΕ Μεταφραστών - Διερμηνέων, μόνιμου προσωπικού ή με σύμβαση Ιδιωτικού Δικαίου Αορίστου Χρόνου,
η) μία (1) θέση ΤΕ Πληροφορικής, μόνιμου προσωπικού ή με σύμβαση Ιδιωτικού Δικαίου Αορίστου Χρόνου,
θ) δύο (2) θέσεις ΔΕ Διοικητικού, μόνιμου προσωπικού ή με σύμβαση Ιδιωτικού Δικαίου Αορίστου Χρόνου.
Οι οργανικές θέσεις του προσωπικού της ΕΘ.Α.Α.Ε. καλύπτονται με μετατάξεις μόνιμου προσωπικού, καθώς και με τη διαδικασία πλήρωσης των θέσεων μέσω του Ανωτάτου Συμβουλίου Επιλογής Προσωπικού, βάσει του ν. 4765/2021 (Α’ 6).
Με τον Οργανισμό - Κανονισμό Λειτουργίας της ΕΘ.Α.Α.Ε. είναι δυνατή η ανακατανομή των κενών θέσεων της παρούσας παραγράφου σε κλάδους, κατηγορίες ή ειδικότητες, τα ειδικά προσόντα του επιστημονικού και διοικητικού προσωπικού σύμφωνα με το π.δ. 50/2001 (Α’ 39). Για τη συγκρότηση υπηρεσιακού και πειθαρχικού συμβουλίου που επιλαμβάνεται των θεμάτων υπηρεσιακής κατάστασης και πειθαρχικού ελέγχου του προσωπικού και κάθε σχετικό θέμα εφαρμόζονται αναλόγως οι διατάξεις του ν. 3528/2007 (Α’ 26), όπως εκάστοτε ισχύουν. Μέχρι την έκδοση του Οργανισμού - Κανονισμού Λειτουργίας της Αρχής, τα ζητήματα της παρούσας παραγράφου ρυθμίζονται με απόφαση του Ανώτατου Συμβουλίου της Αρχής.».
4. Στην παρ. 9 του άρθρου 18 του ν. 4653/2020, περί της κάλυψης των υπηρεσιακών αναγκών της ΕΘ.Α.Α.Ε. με απόσπαση, επέρχονται οι ακόλουθες τροποποιήσεις: α) το πρώτο εδάφιο τροποποιείται, ώστε οι υπηρεσιακές ανάγκες της ΕΘ.Α.Α.Ε. να δύνανται να καλύπτονται με αποσπάσεις όχι μόνο κατ’ εξαίρεση, β) μετά από το δεύτερο εδάφιο, προστίθεται νέο τρίτο εδάφιο, γ) το παλαιό τρίτο εδάφιο τροποποιείται, ώστε να μην αναφέρεται μόνο σε διοικητικούς υπαλλήλους, δ) το παλαιό όγδοο εδάφιο τροποποιείται, δα) ως προς τη διάρκεια της απόσπασης και της ανανέωσής της και δβ) με τη διαγραφή της φράσης «και είναι υποχρεωτική για την υπηρεσία του υπαλλήλου», ε) μετά από το παλαιό όγδοο εδάφιο, προστίθεται νέο ένατο εδάφιο, στ) το παλαιό δέκατο εδάφιο καταργείται, και η παρ. 9 διαμορφώνεται ως εξής:
«9. Οι υπηρεσιακές ανάγκες της ΕΘ.Α.Α.Ε. δύνανται να καλύπτονται με αποσπάσεις. Για την κάλυψη υπηρεσιακών αναγκών με απόσπαση προσωπικού μόνιμου ή με σχέση εργασίας Ιδιωτικού Δικαίου Αορίστου Χρόνου ή Εκπαιδευτικών της Πρωτοβάθμιας ή της Δευτεροβάθμιας Εκπαίδευσης, εφαρμόζονται οι διαδικασίες που προβλέπονται στον ν. 4440/2016 (Α’ 224) με την επιφύλαξη των οριζομένων στον παρόντα νόμο. Για την κάλυψη έκτακτων υπηρεσιακών αναγκών δύναται να εφαρμόζεται αναλόγως το άρθρο 31 του ν. 4873/2021 (Α’ 248). Το προσωπικό που δύναται να αποσπάται, περιλαμβάνει υπαλλήλους, μόνιμους ή με σχέση εργασίας Ιδιωτικού Δικαίου Αορίστου Χρόνου που υπηρετούν σε υπηρεσίες, κεντρικές και περιφερειακές, του Δημοσίου, των Ανεξάρτητων Αρχών, των Οργανισμών Τοπικής Αυτοδιοίκησης α’ και β’ βαθμού, των Νομικών Προσώπων Δημοσίου Δικαίου, καθώς και των Νομικών Προσώπων Ιδιωτικού Δικαίου, εφόσον ανήκουν στη Γενική Κυβέρνηση, όπως εκάστοτε οροθετείται από την Ελληνική Στατιστική Αρχή στο Μητρώο Φορέων Γενικής Κυβέρνησης.
Η προεπιλογή για τις θέσεις γίνεται από τον Πρόεδρο του Ανώτατου Συμβουλίου της ΕΘ.Α.Α.Ε., επικουρούμενο από τον Γενικό Διευθυντή. Η αξιολόγηση των προς απόσπαση υπαλλήλων ανατίθεται σε τριμελή επιτροπή, η οποία συγκροτείται από τον Πρόεδρο της ΕΘ.Α.Α.Ε. και αποτελείται από τον ίδιο ως Πρόεδρο και δύο (2) μέλη του Ανώτατου Συμβουλίου της Αρχής. Η επιτροπή εισηγείται αιτιολογημένα ενώπιον του Ανώτατου Συμβουλίου της Αρχής το καταλληλότερο προς απόσπαση προσωπικό. Για την υποβολή της πρότασης του Προέδρου απαιτείται προηγουμένως η σύμφωνη γνώμη του Ανώτατου Συμβουλίου της ΕΘ.Α.Α.Ε., που διατυπώνεται ύστερα από την ανωτέρω αιτιολογημένη εισήγηση της τριμελούς επιτροπής αξιολόγησης. Η απόσπαση διαρκεί δύο (2) έτη, με δυνατότητα ανανέωσης μια (1) φορά για χρονικό διάστημα ενός (1) έτους. Κατ’ εξαίρεση, για τους υπαλλήλους που υπηρετούν στο Υπουργείο Παιδείας και Θρησκευμάτων, καθώς και τους εποπτευόμενους φορείς αυτού παρέχεται δυνατότητα ανανέωσης της απόσπασης έως τρεις (3) φορές για χρονικό διάστημα δύο (2) ετών κάθε φορά. Η παράταση της απόσπασης γίνεται ύστερα από σύμφωνη γνώμη του Ανώτατου Συμβουλίου της ΕΘ.Α.Α.Ε. Ειδικά για την απόσπαση υπαλλήλων Ο.Τ.Α. α’ και β’ βαθμού για τη διενέργεια ή την παράταση της απόσπασης απαιτείται η σύμφωνη γνώμη του δημάρχου ή περιφερειάρχη αντίστοιχα.».
Άρθρο 388
Παράταση ατομικών συμβάσεων εργασίας ορισμένου χρόνου για την καθαριότητα 
του Εθνικού και Καποδιστριακού Πανεπιστημίου Αθηνών και του Διεθνούς Πανεπιστημίου της Ελλάδος
Ατομικές συμβάσεις εργασίας ορισμένου χρόνου του προσωπικού που απασχολείται για την καθαριότητα του Εθνικού και Καποδιστριακού Πανεπιστημίου Αθηνών και του Διεθνούς Πανεπιστημίου της Ελλάδος δύνανται να παρατείνονται με απόφαση του αρμόδιου οργάνου του ιδρύματος από την ημερομηνία λήξης τους έως την ολοκλήρωση των διαγωνιστικών διαδικασιών ανάθεσης παροχής υπηρεσιών καθαριότητας που βρίσκονται σε εξέλιξη και πάντως για χρονικό διάστημα που δεν μπορεί να υπερβαίνει την 31η.12.2022, απαγορευόμενης κάθε περίπτωσης μετατροπής των συμβάσεων αυτών σε συμβάσεις αορίστου χρόνου.
Άρθρο 389
Διορισμός μόνιμων εκπαιδευτικών και μελών Ειδικού Εκπαιδευτικού Προσωπικού ή Ειδικού Βοηθητικού Προσωπικού - Τροποποίηση παρ. 5Α άρθρου 62 ν. 4589/2019
Το πρώτο εδάφιο της παρ. 5Α του άρθρου 62 του ν. 4589/2019 (Α’ 13), περί του αποκλεισμού από τους διορισμούς και προσλήψεις κατά το σχολικό έτος που διανύεται κατά την ανακοίνωση του διορισμού και τα δύο επόμενα σχολικά έτη των εκπαιδευτικών και μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.) οι οποίοι διορίζονται στα σχολεία πρωτοβάθμιας και δευτεροβάθμιας εκπαίδευσης και δεν αναλαμβάνουν υπηρεσία ή αναλαμβάνουν υπηρεσία και, μέσα σε ένα έτος από τη δημοσίευση του διορισμού στην Εφημερίδα της Κυβερνήσεως, παραιτούνται, αντικαθίσταται και η παρ. 5Α διαμορφώνεται ως εξής:
«5Α. Εκπαιδευτικοί και μέλη Ε.Ε.Π. ή Ε.Β.Π., οι οποίοι έχουν διοριστεί ή διορίζονται στα σχολεία πρωτοβάθμιας και δευτεροβάθμιας εκπαίδευσης σύμφωνα με το παρόν, ανεξαρτήτως του αν έχουν αναλάβει ή αναλαμβάνουν υπηρεσία ή όχι, αποκλείονται από νέο διορισμό ή πρόσληψη στην πρωτοβάθμια και δευτεροβάθμια εκπαίδευση για τρία (3) έτη από την ημερομηνία δημοσίευσης της απόφασης διορισμού τους στην Εφημερίδα της Κυβερνήσεως. Αν το τρίτο έτος αποκλεισμού συμπίπτει με το πρώτο έτος ισχύος νέων πινάκων κατάταξης, τα πρόσωπα που αποκλείονται μπορούν να διοριστούν ή προσληφθούν μόνο κατά το δεύτερο έτος ισχύος των νέων πινάκων.».
Άρθρο 390
Χρηματοδότηση 
από το συγχρηματοδοτούμενο σκέλος 
του Προγράμματος Δημοσίων Επενδύσεων 
του Υπουργείου Παιδείας και Θρησκευμάτων των αναπληρωτών και ωρομισθίων εκπαιδευτικών και μελών Ειδικού Εκπαιδευτικού και Ειδικού Βοηθητικού Προσωπικού - Τροποποίηση άρθρου 19 ν. 4283/2014
Το δεύτερο εδάφιο του άρθρου 19 του ν. 4283/2014 (Α’ 189), περί της χρήσης πόρων του συγχρηματοδοτούμενου σκέλους του Προγράμματος Δημοσίων Επενδύσεων του Υπουργείου Παιδείας και Θρησκευμάτων για την πληρωμή αναπληρωτών και ωρομίσθιων εκπαιδευτικών, μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), συμπεριλαμβανομένων ιδιωτών που προσλαμβάνονται για τη διδασκαλία αντικειμένων/μαθημάτων στα Καλλιτεχνικά Σχολεία, καθώς και εμπειροτεχνών ιδιωτών που προσλαμβάνονται για τη διδασκαλία μαθημάτων μουσικής ειδίκευσης και άσκησης στα εργαστήρια των Μουσικών Σχολείων, τροποποιείται, α) ως προς το ότι η δαπάνη για την πληρωμή των παραπάνω προσώπων δύναται να βαρύνει και αντίστοιχα έργα Συλλογικής Απόφασης του συγχρηματοδοτούμενου σκέλους του Υπουργείου Παιδείας και Θρησκευμάτων τα έτη 2022 και 2023, αντίστοιχα, και β) ως προς τον επιμερισμό της δαπάνης μεταξύ των ετών αυτών, και το άρθρο 19 διαμορφώνεται ως εξής:
«Άρθρο 19
Χρηματοδότηση από το συγχρηματοδοτούμενο σκέλος του Προγράμματος Δημοσίων Επενδύσεων του Υπουργείου Παιδείας 
και Θρησκευμάτων των αναπληρωτών 
και ωρομισθίων εκπαιδευτικών και μελών Ειδικού Εκπαιδευτικού και Ειδικού Βοηθητικού Προσωπικού
Για την πληρωμή των αναπληρωτών και ωρομίσθιων εκπαιδευτικών, των μελών Ειδικού Εκπαιδευτικού Προσωπικού (Ε.Ε.Π.) και Ειδικού Βοηθητικού Προσωπικού (Ε.Β.Π.), συμπεριλαμβανομένων των ιδιωτών που προσλαμβάνονται για τη διδασκαλία αντικειμένων/μαθημάτων στα Καλλιτεχνικά Σχολεία και αμείβονται σύμφωνα με την υπό στοιχεία 151323/Ε2/13.9.2017 κοινή απόφαση των Υπουργών Παιδείας, Έρευνας και Θρησκευμάτων και Οικονομικών (Β’ 3370), καθώς και των εμπειροτεχνών ιδιωτών που προσλαμβάνονται για τη διδασκαλία μαθημάτων μουσικής ειδίκευσης και άσκησης στα εργαστήρια των Μουσικών Σχολείων και αμείβονται σύμφωνα με την υπό στοιχεία 2/64978/0022/14.11.2006 κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων (Β’ 1671), μπορεί να γίνει χρήση πόρων του συγχρηματοδοτούμενου σκέλους του Προγράμματος Δημοσίων Επενδύσεων του Υπουργείου Παιδείας και Θρησκευμάτων. Η σχετική δαπάνη μπορεί να βαρύνει τη Συλλογική Απόφαση Έργων (ΣΑΕ) 445/2 του συγχρηματοδοτούμενου σκέλους του Προγράμματος Δημοσίων Επενδύσεων του έτους 2022 και συγκεκριμένα το έργο με κωδικό 2019ΣΕ44520000 και τίτλο «Πληρωμή αναπληρωτών και ωρομίσθιων εκπαιδευτικών, καθώς και Ειδικού Εκπαιδευτικού και Βοηθητικού Προσωπικού (Ε.Ε.Π.- Ε.Β.Π.) του Υπουργείου Παιδείας και Θρησκευμάτων βάσει του άρθρου 176 του ν. 4823/2021 (Α’ 136), Π.Κ. 2014ΣΕ04700000», έως το ποσό των ογδόντα εκατομμυρίων επτακοσίων εβδομήντα τεσσάρων χιλιάδων τετρακοσίων (80.774.400) ευρώ και την οικεία συλλογική απόφαση του έτους 2023 έως το ποσό των πενήντα πέντε εκατομμυρίων πεντακοσίων είκοσι μίας χιλιάδων εξακοσίων (55.521.600) ευρώ και αντίστοιχα έργα Συλλογικής Απόφασης του συγχρηματοδοτούμενου σκέλους του Υπουργείου Παιδείας και Θρησκευμάτων του έτους 2022 έως το ποσό των ενενήντα τεσσάρων εκατομμυρίων σαράντα δύο χιλιάδων τριακοσίων πενήντα τεσσάρων (94.042.354) ευρώ και του έτους 2023 έως το ποσό των εκατόν σαράντα ενός εκατομμυρίων οκτακοσίων εβδομήντα εννέα χιλιάδων εξακοσίων είκοσι (141.879.620) ευρώ.».
Άρθρο 391
Ρυθμίσεις για την έγκαιρη έναρξη 
της μεταφοράς των μαθητών 
και τις διαδικασίες σύναψης δημοσίων συμβάσεων μεταφοράς μαθητών
1. Για τους διαγωνισμούς μεταφοράς μαθητών, στις περιπτώσεις που υπάρχουν αδιάθετα δρομολόγια, για τα οποία είτε δεν υποβλήθηκαν προσφορές είτε οι υποβληθείσες προσφορές κρίθηκαν μη κατάλληλες, δύναται να ακολουθηθεί η διαδικασία του άρθρου 32 του ν. 4412/2016 (Α’ 147) κατ’ εξαίρεση των κειμένων διατάξεων περί έγκρισης της διαδικασίας διαπραγμάτευσης από την Ενιαία Αρχή Δημοσίων Συμβάσεων (Ε.Α.ΔΗ.ΣΥ.). Αν οι διαγωνισμοί προβλέπουν ως μέσο μετακίνησης των μαθητών τα Ε.Δ.Χ. οχήματα, εξετάζεται από το αρμόδιο όργανο της οικείας περιφερειακής ενότητας, η δυνατότητα συνένωσης υφιστάμενων όμορων εδρών εντός της ίδιας περιφερειακής ενότητας, σύμφωνα με την παρ. 3 του άρθρου 83 του ν. 4070/2012 (Α’ 82).
2. Αν έως την 22α.7.2022 δεν έχουν προκηρυχθεί διαγωνισμοί και εφόσον δεν είναι δυνατή η χρήση των προβλεπομένων δυνατοτήτων χρονικής παράτασης του αντικειμένου της σύμβασης, που εκτελείται μέχρι την ολοκλήρωση του διαγωνισμού μεταφοράς μαθητών, σύμφωνα με την υποπερ. στ2) της περ. 2 του Κεφαλαίου Γ’ του άρθρου 2 της υπ’ αρ. 50025/2018 κοινής απόφασης των Υπουργών, Εσωτερικών, Παιδείας, Έρευνας και Θρησκευμάτων, Οικονομικών και Υποδομών και Μεταφορών (Β’ 4217) και τροποποίησης της σύμβασης κατά τη διάρκειά της, σύμφωνα με τους όρους και τις προϋποθέσεις του άρθρου 132 του ν. 4412/2016, η οικονομική επιτροπή δύναται να αναθέτει το σχετικό έργο με αιτιολογημένη πράξη της, ακολουθώντας τη διαδικασία της διαπραγμάτευσης, σύμφωνα με την περ. γ’ της παρ. 2 του άρθρου 32 του ν. 4412/2016, κατ’ εξαίρεση των κειμένων διατάξεων περί έγκρισης της διαδικασίας διαπραγμάτευσης από την Ε.Α.ΔΗ.ΣΥ.
3. Για τους διαγωνισμούς μεταφοράς μαθητών, αν προέκυψαν νέες ανάγκες μετά από την προκήρυξη των διαγωνισμών, η οικονομική επιτροπή δύναται να αναθέτει το σχετικό έργο με αιτιολογημένη πράξη της, ακολουθώντας τη διαδικασία της διαπραγμάτευσης, σύμφωνα με την περ. γ’ της παρ. 2 του άρθρου 32 του ν. 4412/2016, κατ’ εξαίρεση των κειμένων διατάξεων περί έγκρισης της διαδικασίας διαπραγμάτευσης από την 
Ε.Α.ΔΗ.ΣΥ.
4. Στις περιπτώσεις των εκκρεμών κατά την έναρξη του σχολικού έτους 2022-2023 διαγωνισμών, περιλαμβανομένων και των περιπτώσεων των παρ. 1 έως 3, και αφού έχει γίνει χρήση των προβλεπόμενων δυνατοτήτων χρονικής παράτασης του αντικειμένου της σύμβασης μέχρι την ολοκλήρωση του διαγωνισμού μεταφοράς μαθητών με την υποπερ. στ2) της περ. 2 του Κεφαλαίου Γ’ του άρθρου 2 της υπ’ αρ. 50025/2018 κοινής υπουργικής απόφασης και τροποποίησης της σύμβασης κατά τη διάρκειά της, σύμφωνα με τους όρους και τις προϋποθέσεις του άρθρου 132 του ν. 4412/2016, η οικονομική επιτροπή μπορεί, κατ’ εξαίρεση των κείμενων διατάξεων, να αποφασίζει την ανάθεση της εκτέλεσης των σχετικών δρομολογίων στους προσωρινούς μειοδότες ή προσωρινούς αναδόχους μέχρι την ολοκλήρωση των διαγωνισμών με την υπογραφή των οικείων συμβάσεων και πάντως το αργότερο μέχρι την 30ή.6.2023. Οι περιφέρειες εκκινούν έως τις 30.11.2022 τις διαδικασίες υλοποίησης Δυναμικού Συστήματος Αγορών (Δ.Σ.Α.), σύμφωνα με το άρθρο 33 του ν. 4412/2016 και το σχετικό υπόδειγμα της Ε.Α.ΔΗ.ΣΥ., προκειμένου να δύνανται να αναθέσουν με αυτό τους επόμενους διαγωνισμούς, στην προθεσμία που προβλέπει η ως άνω απόφαση για τη μεταφορά μαθητών.
5. Στις περιπτώσεις της παρ. 4, τα σχέδια των σχετικών συμβάσεων ανάθεσης μεταφοράς μαθητών και οι σχετικοί φάκελοι αποστέλλονται στο Ελεγκτικό Συνέδριο για προσυμβατικό έλεγχο νομιμότητας, εντός προθεσμίας δέκα (10) εργάσιμων ημερών, από την απόφαση κατακύρωσης. Αν ο έλεγχος του Ελεγκτικού Συνεδρίου αποβεί αρνητικός ή αν ο οριστικός ανάδοχος διαφέρει του προσωρινού μειοδότη ή ανάδοχου, οι δαπάνες για την εκτέλεση των μέχρι τότε παρασχεθεισών υπηρεσιών από τον τελευταίο, εκκαθαρίζονται και πληρώνονται νόμιμα, εφόσον ο οικείος περιφερειάρχης: α) βεβαιώνει με σχετική πράξη του την εκτέλεση της υπηρεσίας και β) το ύψος της σχετικής δαπάνης είναι σύμφωνο με τους όρους και το περιεχόμενο της οικείας διακήρυξης μεταφοράς μαθητών και υπό την προϋπόθεση ότι ο προσωρινός μειοδότης ή προσωρινός ανάδοχος δεν αποκλείσθηκε για τους λόγους που προβλέπονται στις παρ. 3 και 5 του άρθρου 103 του ν. 4412/2016.
6. Οι δαπάνες μεταφοράς μαθητών δημόσιων σχολείων, που αφορούν στα προηγούμενα έτη, καταβάλλονται νόμιμα μέχρι τη σύναψη της σχετικής σύμβασης μεταφοράς, εφόσον ο οικείος περιφερειάρχης βεβαιώνει με σχετική πράξη του την εκτέλεση της μεταφοράς των μαθητών και εφόσον το ύψος της σχετικής δαπάνης είναι σύμφωνο με την απόφαση ανάθεσης της οικείας οικονομικής επιτροπής.
7. Το συμβατικό κόστος εκάστου δρομολογίου δεν μπορεί να υπερβαίνει τη μεγίστη αποζημίωση που προκύπτει από την εφαρμογή της υπ’ αρ. 50025/2018 κοινής υπουργικής απόφασης.
8. Τα κατακυρωτικά έγγραφα των ηλεκτρονικών διαγωνισμών μεταφοράς μαθητών, όπως αυτά ορίζονται από τον ν. 4412/2016, μπορούν να κατατίθενται και σε φυσική μορφή ενώπιον της οικονομικής επιτροπής, μετά από απόφασή της και σε χρόνο τον οποίο 
αυτή ορίζει.
9. Στην παρ. 4 του άρθρου δεκάτου εβδόμου του ν. 4286/2014 (Α’ 194) επέρχονται οι εξής αλλαγές: 
α) στο πρώτο εδάφιο αα) διαγράφονται οι λέξεις «για το σχολικό έτος 2014-2015», αβ) η λέξη «υπέρβαση» αντικαθίσταται από τη λέξη «αυξομείωση», αγ) επικαιροποιείται η μνημονευόμενη κοινή υπουργική απόφαση για τις χιλιομετρικές αποστάσεις και διαγράφονται οι αναφορές στις υπ’ αρ. 30844/31.7.2013 (Β’ 1897) και 29531/2014 (Β’ 2060) κοινές υπουργικές αποφάσεις, 
β) προστίθεται δεύτερο εδάφιο και η παρ. 4 διαμορφώνεται ως εξής:
«4. Εάν η μεταφορά των μαθητών της πρωτοβάθμιας και δευτεροβάθμιας εκπαίδευσης δημοσίων σχολείων δεν είναι εφικτή με δημόσια συγκοινωνία ή με ίδια μέσα των Περιφερειών και των Δήμων, σύμφωνα με την κείμενη νομοθεσία, επιτρέπεται κατ’ εξαίρεση και έπειτα από σύμφωνη γνώμη επιτροπής, στην οποία μετέχει από ένας εκπρόσωπος της οικείας περιφερειακής ενότητας, της πρωτοβάθμιας αυτοδιοίκησης και του οικείου οργανισμού δημόσιας συγκοινωνίας υπό την προεδρία του Περιφερειάρχη ή του αρμόδιου κατά περίπτωση Αντιπεριφερειάρχη, η αυξομείωση των χιλιομετρικών αποστάσεων που τίθενται στην υπ’ αρ. 50025/2018 κοινή υπουργική απόφαση (Β’ 4217), υπό την προϋπόθεση ότι το συνολικό κόστος της μεταφοράς μαθητών σε ολόκληρη αθροιστικά την Περιφέρεια δεν υπερβαίνει το αντίστοιχο της προηγούμενης σχολικής χρονιάς. Με απόφαση του περιφερειακού συμβουλίου για τη μεταφορά των πιο πάνω μαθητών είναι δυνατή η επιπλέον χρηματοδότηση από ίδιους πόρους 
της Περιφέρειας.».
Άρθρο 392
Υπαγωγή του προσωπικού 
των νομικών προσώπων δημοσίου δικαίου που εποπτεύονται από τη Γενική Γραμματεία Έρευνας και Καινοτομίας σε υπηρεσιακά 
και πειθαρχικά συμβούλια - Τροποποίηση άρθρου 80 ν. 4796/2021
1. Στο άρθρο 80 του ν. 4796/2021 (Α’ 63) περί υπαγωγής του προσωπικού της Γενικής Γραμματείας Έρευνας και Καινοτομίας στο Υπηρεσιακό και Πειθαρχικό Συμβούλιο του Υπουργείου Ανάπτυξης και Επενδύσεων επέρχονται οι εξής τροποποιήσεις: α) στο πρώτο εδάφιο διαγράφεται η φράση «, στα οποία μεταφέρονται και οι εκκρεμείς υποθέσεις», β) προστίθενται δεύτερο και τρίτο εδάφιο, και το άρθρο 80 διαμορφώνεται ως εξής:
«Άρθρο 80
Υπαγωγή του προσωπικού της Γενικής Γραμματείας Έρευνας και Καινοτομίας στο Υπηρεσιακό και Πειθαρχικό Συμβούλιο του Υπουργείου Ανάπτυξης και Επενδύσεων
Το προσωπικό της Γενικής Γραμματείας Έρευνας και Καινοτομίας υπάγεται στο υπηρεσιακό και πειθαρχικό συμβούλιο του Υπουργείου Ανάπτυξης και Επενδύσεων.
Για το προσωπικό των νομικών προσώπων δημοσίου δικαίου (Ν.Π.Δ.Δ.) που εποπτεύονται από τη Γενική Γραμματεία Έρευνας και Καινοτομίας, με απόφαση του Υπουργού Ανάπτυξης και Επενδύσεων που δημοσιεύεται στην Εφημερίδα της Κυβερνήσεως, συγκροτούνται, ένα υπηρεσιακό συμβούλιο και ένα ή περισσότερα πειθαρχικά συμβούλια για κάθε Ν.Π.Δ.Δ.
Οι εκκρεμείς υποθέσεις του υπηρεσιακού και του πειθαρχικού συμβουλίου του προσωπικού της Γενικής Γραμματείας Έρευνας και Καινοτομίας και των Ν.Π.Δ.Δ. που εποπτεύονται από αυτή μεταφέρονται στα αρμόδια υπηρεσιακά και πειθαρχικά συμβούλια.».
2. Η περ. γ) της παρ. 5 του άρθρου 6 του ν. 4057/2012 (Α’ 54) περί των πειθαρχικής αρμοδιότητας για το προσωπικό της (πρώην) Γενικής Γραμματείας Έρευνας και Τεχνολογίας και των εποπτευόμενων νομικών προσώπων δημοσίου δικαίου καταργείται.
Άρθρο 393
Απλούστευση των διαδικασιών συμμετοχής 
σε δράσεις διεθνούς συνεργασίας στην έρευνα και καινοτομία - Τροποποίηση άρθρων 23 
και 28 ν. 4310/2014
1. Στο άρθρο 23 του ν. 4310/2014 (Α’ 258) περί δημόσιας χρηματοδότησης, μετά την παρ. 4 προστίθεται νέα παρ. 4Α ως εξής:
«4.Α Εξαιρούνται από την υποχρέωση δημοσίευσης σε εθνικό επίπεδο προηγούμενης προκήρυξης και δημόσιας πρόσκλησης για υποβολή προτάσεων, οι διακρατικές δράσεις και τα προγράμματα που υλοποιούνται με κεντρική διαχείριση σύμφωνα με την περ. β) της παρ. 1 του άρθρου 38, καθώς και εκείνα που προκηρύσσονται σε ενωσιακό επίπεδο από την Ευρωπαϊκή Επιτροπή ή/και κρατών μελών και λοιπών φορέων της Ένωσης. Τα προς χρηματοδότηση έργα επιλέγονται βάσει αξιολόγησης και κατάταξης από ανεξάρτητους εμπειρογνώμονες, σύμφωνα με τους κανονισμούς των αντίστοιχων προγραμμάτων της Ευρωπαϊκής Ένωσης. Οι εθνικοί όροι συμμετοχής, εφόσον υπάρχουν, συμπεριλαμβάνονται στη διακρατική προκήρυξη και ανακοινώνονται στον διαδικτυακό τόπο της Γενικής Γραμματείας Έρευνας και Καινοτομίας.
Στην ως άνω εξαίρεση υπάγονται και οι περ. α) έως δ) της παρ. 2 του άρθρου 25 του Κανονισμού (ΕΕ) 651/2014 της Επιτροπής (L 187) για την κήρυξη ορισμένων κατηγοριών ενισχύσεων ως συμβατών με την εσωτερική αγορά κατ’ εφαρμογή των άρθρων 107 και 108 της Συνθήκης (Γενικός Κανονισμός Απαλλαγής κατά κατηγορία).».
2. Στην παρ. 1 του άρθρου 38 του ν. 4310/2014, περί της συμμετοχής της Ελλάδας στον Ευρωπαϊκό Χώρο Έρευνας και σε ευρωπαϊκούς και διεθνείς διακυβερνητικούς οργανισμούς, προστίθεται νέο τελευταίο εδάφιο, και η παρ. 1 διαμορφώνεται ως εξής:
«1. Με απόφαση του Υπουργού Ανάπτυξης και Επενδύσεων εγκρίνεται η συμμετοχή της χώρας σε νομικές οντότητες και συμπράξεις που σχετίζονται με τον Ευρωπαϊκό Χώρο Έρευνας (ΕΧΕ), όπως μεταξύ άλλων, αυτές των άρθρων 185 και 187 της ΣΛΕΕ και καθορίζονται:
α) οι αρμόδιοι φορείς οι οποίοι εκπροσωπούν τη χώρα και αναλαμβάνουν την εκπλήρωση των υποχρεώσεων που απορρέουν από τη συμμετοχή αυτή σε εθνικό και ευρωπαϊκό επίπεδο,
β) η χρονική διάρκεια συμμετοχής στη νομική οντότητα, και
γ) το προβλεπόμενο ύψος της δαπάνης που δημιουργείται για την περίοδο αυτή,
δ) η πρόταση στον αρμόδιο Υπουργό για την ένταξη του σχετικού έργου στο Πρόγραμμα Δημοσίων Επενδύσεων.
Ειδικά στην περίπτωση συμμετοχής της χώρας σε θεσμοθετημένες συμπράξεις (εταιρικές σχέσεις), που συστήνονται βάσει των άρθρων 185 (σύσταση ειδικής δομής) και 187 (σύσταση κοινής επιχείρησης) της ΣΛΕΕ, των οποίων τη συνολική διαχείριση των έργων αναλαμβάνει κεντρικός φορέας προκήρυξης/διαχείρισης σε ενωσιακό επίπεδο (κεντρική διαχείριση), στην ανωτέρω απόφαση ορίζεται και η εφαρμογή της κεντρικής διαχείρισης με αντίστοιχη μεταφορά της εθνικής οικονομικής συμμετοχής.».
3. Η παρ. 2 του άρθρου 38 του ν. 4310/2014, περί της συμμετοχής της Ελλάδας στον Ευρωπαϊκό Χώρο Έρευνας και σε ευρωπαϊκούς και διεθνείς διακυβερνητικούς οργανισμούς, τροποποιείται με την προσθήκη επιφύλαξης της παρ. 4Α του άρθρου 23 περί των δράσεων και έργων που εξαιρούνται από την υποχρέωση δημοσίευσης σε εθνικό επίπεδο προηγούμενης προκήρυξης και δημόσιας πρόσκλησης για υποβολή προτάσεων και η παρ. 2 διαμορφώνεται ως εξής:
«2. Με απόφαση του Υπουργού Ανάπτυξης και Επενδύσεων καθορίζονται οι εθνικοί κανόνες και οι λεπτομέρειες υλοποίησης των έργων της παρ. 1, με την επιφύλαξη της παρ. 4Α του άρθρου 23.».
Άρθρο 394
Επιλογή διοικήσεων στον δημόσιο τομέα - Τροποποίηση περ. α) παρ. 3 ν. 4735/2020
Η περ. (α) της παρ. 3 του άρθρου 20 του ν. 4735/2020 (Α’ 197), περί της επιλογής διοικήσεων στον δημόσιο τομέα, τροποποιείται, ως προς τα απαιτούμενα προσόντα συμμετοχής στη διαδικασία επιλογής των διοικήσεων των νομικών προσώπων δημοσίου και ιδιωτικού δικαίου, και η παρ. 3 διαμορφώνεται ως εξής:
«3. Τα απαιτούμενα προσόντα συμμετοχής στη διαδικασία του παρόντος είναι:
(α) Πτυχίο ιδρύματος ανώτατης εκπαίδευσης (πανεπιστημιακού ή τεχνολογικού τομέα) ή μεταπτυχιακός τίτλος σπουδών της ημεδαπής ή αρμοδίως αναγνωρισμένο πτυχίο ή μεταπτυχιακός τίτλος της αλλοδαπής,
(β) Πολύ καλή γνώση μιας ξένης γλώσσας κράτους μέλους της Ε.Ε. και
(γ) Πενταετής τουλάχιστον εργασιακή εμπειρία στον δημόσιο ή τον ιδιωτικό τομέα.
Περαιτέρω απαιτούμενα προσόντα αναφορικά με τις προς πλήρωση θέσεις είναι δυνατόν να προβλέπονται σε ειδικές διατάξεις.».
Άρθρο 395
Συμβούλιο Πρότυπων Επαγγελματικών Λυκείων (ΣΥ.Π.ΕΠΑ.Λ.) - Επιτροπές Συντονισμού Πρότυπων Επαγγελματικών Λυκείων (Ε.Σ.Π.ΕΠΑ.Λ.) - Προσθήκη άρθρου 17Α 
στον ν. 4763/2020
Στον ν. 4763/2020 (Α’ 254) προστίθεται άρθρο 17Α, ως εξής:
«Άρθρο 17Α
Συμβούλιο Πρότυπων Επαγγελματικών Λυκείων (ΣΥ.Π.ΕΠΑ.Λ.) - Επιτροπές Συντονισμού Πρότυπων Επαγγελματικών Λυκείων (Ε.Σ.Π.ΕΠΑ.Λ.)
1. α) Συνιστάται πενταμελές Συμβούλιο Πρότυπων Επαγγελματικών Λυκείων (ΣΥ.Π.ΕΠΑ.Λ.), το οποίο συγκροτείται με απόφαση του Υπουργού Παιδείας και Θρησκευμάτων, η οποία εκδίδεται κατόπιν εισήγησης του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας (Ε.Ε.Κ.Δ.Β.Μ. & Ν.) και δημοσιεύεται στην Εφημερίδα της Κυβερνήσεως. Το ΣΥ.Π.ΕΠΑ.Λ. αποτελείται από τα εξής μέλη:
αα) έναν (1) καθηγητή Ανώτατου Εκπαιδευτικού Ιδρύματος (Α.Ε.Ι.) της ημεδαπής, ως Προέδρο, με τον αναπληρωτή του,
αβ) έναν (1) εμπειρογνώμονα επαγγελματικής εκπαίδευσης, ως Αντιπρόεδρο, με τον αναπληρωτή του,
αγ) έναν εκπρόσωπο του Ινστιτούτου Εκπαιδευτικής Πολιτικής (Ι.Ε.Π.), ο οποίος προτείνεται με τον αναπληρωτή του από το Δ.Σ. του Ι.Ε.Π.,
αδ) έναν (1) Σύμβουλο Εκπαίδευσης των κλάδων ΠΕ80 έως και ΠΕ90, με τον αναπληρωτή του, και
αε) έναν (1) εκπαιδευτικό αυξημένων ακαδημαϊκών προσόντων από τη δευτεροβάθμια εκπαίδευση, με τον αναπληρωτή του.
Με την απόφαση συγκρότησης του ΣΥ.Π.ΕΠΑ.Λ. ορίζονται ο γραμματέας του Συμβουλίου και ο αναπληρωτής του, οι οποίοι είναι αποσπασμένοι εκπαιδευτικοί ή διοικητικοί υπάλληλοι του Υπουργείου Παιδείας και Θρησκευμάτων.
β) Η θητεία των μελών του ΣΥ.Π.ΕΠΑ.Λ. είναι τετραετής και δύναται να ανανεώνεται με απόφαση του Υπουργού Παιδείας και Θρησκευμάτων, η οποία δημοσιεύεται στην Εφημερίδα της Κυβερνήσεως.
2. Το ΣΥ.Π.ΕΠΑ.Λ. ασκεί, ιδίως, τις ακόλουθες αρμοδιότητες:
α) μεριμνά για την εφαρμογή της εκπαιδευτικής πολιτικής περί Πρότυπων Επαγγελματικών Λυκείων (Π.ΕΠΑ.Λ.),
β) ορίζει το πλαίσιο των προτεραιοτήτων των ερευνητικών δραστηριοτήτων των Π.ΕΠΑ.Λ.,
γ) εισηγείται βελτιώσεις ως προς την υλοποίηση των σκοπών των Π.ΕΠΑ.Λ. στη Διεύθυνση Σχεδιασμού και Ανάπτυξης Ε.Ε.Κ.&Δ.Β.Μ. της Γενικής Γραμματείας Ε.Ε.Κ.Δ.Β.Μ.&Ν. του Υπουργείου Παιδείας και Θρησκευμάτων,
δ) προκηρύσσει την πλήρωση των θέσεων Διευθυντών των Π.ΕΠΑ.Λ.,
ε) διενεργεί το σύνολο της διαδικασίας κατάρτισης πινάκων επιλογής, κατάταξης, διενέργειας συνέντευξης, επιλογής και κύρωσης των τελικών αξιολογικών πινάκων των υποψήφιων Διευθυντών των Π.ΕΠΑ.Λ.,
στ) ύστερα από εισήγηση του Διευθυντή του Π.ΕΠΑ.Λ., ορίζει τον Υποδιευθυντή του Π.ΕΠΑ.Λ.,
ζ) ορίζει, ύστερα από εισήγηση του Διευθυντή του Π.ΕΠΑ.Λ., τους Τομεάρχες των Π.ΕΠΑ.Λ.,
η) προκηρύσσει, κατόπιν αιτήματος των Επιτροπών Συντονισμού των Πρότυπων Επαγγελματικών Λυκείων, τις κενές θέσεις εκπαιδευτικών των Π.ΕΠΑ.Λ. κατά κλάδο και ειδικότητα,
θ) εγκρίνει, μετά από εισήγηση της Επιτροπή Συντονισμού του Πρότυπου Επαγγελματικού Λυκείου (Ε.Σ.Π.ΕΠΑ.Λ.), την αξιοποίηση και διάθεση των πρόσθετων οικονομικών πόρων του Π.ΕΠΑ.Λ.,
ι) μεριμνά για θέματα οργάνωσης και λειτουργίας των Ε.Σ.Π.ΕΠΑ.Λ.,
ια) συντονίζει, επιβλέπει και παρακολουθεί τα Κέντρα Επιμόρφωσης των Π.ΕΠΑ.Λ.,
ιβ) προωθεί και προβάλλει το έργο που επιτελείται στα Π.ΕΠΑ.Λ. και
ιγ) βραβεύει μαθητές που με τις εργασίες τους συμβάλλουν στην ανάπτυξη εκπαιδευτικών καινοτομιών.
3. Το ΣΥ.Π.ΕΠΑΛ. συνεδριάζει στο Υπουργείο Παιδείας και Θρησκευμάτων, ύστερα από πρόσκληση του Προέδρου του, η οποία αποστέλλεται ηλεκτρονικά σε όλα τα μέλη τουλάχιστον πέντε (5) ημέρες πριν από τη συνεδρίαση, εκτός αν αυτή είναι έκτακτη, οπότε η πρόσκληση μπορεί να αποσταλεί τουλάχιστον είκοσι τέσσερις (24) ώρες πριν από τη συνεδρίαση. Οι συνεδριάσεις διενεργούνται τακτικά μία (1) φορά τον μήνα και εκτάκτως κατά την κρίση του Προέδρου, όταν προκύπτουν επείγοντα θέματα προς συζήτηση. Το ΣΥ.Π.ΕΠΑΛ. μπορεί να συνεδριάζει και με τηλεδιάσκεψη, σύμφωνα με την παρ. 13 του άρθρου 14 του Κώδικα Διοικητικής Διαδικασίας (ν. 2690/1999, Α’ 45). Για τις συζητήσεις και τις αποφάσεις του συντάσσονται πρακτικά, τα οποία τηρούνται σε έντυπη και ηλεκτρονική μορφή. Το ΣΥ.Π.ΕΠΑΛ. υποστηρίζεται διοικητικά από το Τμήμα Α’ Σχεδιασμού Πολιτικών για την Επαγγελματική Εκπαίδευση, Κατάρτιση και Διά Βίου Μάθηση της Διεύθυνσης Σχεδιασμού και Ανάπτυξης Ε.Ε.Κ.& Δ.Β.Μ. της Γενικής Γραμματείας Ε.Ε.Κ.Δ.Β.Μ.&Ν. Τα μέλη του ΣΥ.Π.ΕΠΑΛ. δεν λαμβάνουν αποζημίωση για τη συμμετοχή τους στις συνεδριάσεις, εκτός από τα έξοδα διαμονής και μετακίνησης σύμφωνα με το άρθρο 1 του Κεφαλαίου Α’ της υποπαρ. Δ.9 της παρ. Δ’ του άρθρου 2 του ν. 4336/2015 (Α’ 94).
4. Σε κάθε Π.ΕΠΑ.Λ. συνιστάται Επιτροπή Συντονισμού του Πρότυπου Επαγγελματικού Λυκείου (Ε.Σ.Π.ΕΠΑ.Λ.), η οποία συγκροτείται με απόφαση του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας, η οποία αναρτάται στο διαδίκτυο σύμφωνα με τα άρθρα 76 και 77 του ν. 4727/2020 (Α’ 184) και στην οποία μετέχουν ως μέλη με τετραετή θητεία: α) ο Διευθυντής του Π.ΕΠΑ.Λ. ως πρόεδρος, β) ο/οι Υποδιευθυντής/ντές του Π.ΕΠΑ.Λ., γ) ο Σύμβουλος Εκπαίδευσης, ο οποίος έχει την παιδαγωγική ευθύνη του Π.ΕΠΑ.Λ., δ) ο Διευθυντής του Εργαστηριακού Κέντρου, όπου υπάρχει και ε) οι Τομεάρχες του Π.ΕΠΑ.Λ., εφόσον έχουν επιλεγεί.
5. Η Ε.Σ.Π.ΕΠΑ.Λ. ασκεί, ιδίως, τις ακόλουθες αρμοδιότητες: α) υποβάλλει εισηγήσεις στο ΣΥ.Π.ΕΠΑ.Λ. για υλοποίηση καινοτομιών, ερευνητικών προγραμμάτων και συνεργασιών, ανάλογα με τις ιδιαίτερες ανάγκες, τις ερευνητικές προτεραιότητες και τις συνθήκες λειτουργίας του οικείου Π.ΕΠΑ.Λ., καθώς και δράσεων προσφοράς του στην τοπική κοινωνία, β) συνεργάζεται με τον σύλλογο διδασκόντων για την κατάρτιση του σχεδίου προγραμματισμού δράσεων και τη χάραξη των εκπαιδευτικών στόχων του σχολείου, που αποτελούν το αντικείμενο της εσωτερικής αξιολόγησης του εκπαιδευτικού έργου του Π.ΕΠΑ.Λ., γ) ενημερώνει το Τμήμα Α’ Σχεδιασμού Πολιτικών για την Επαγγελματική Εκπαίδευση, Κατάρτιση και Διά Βίου Μάθηση της Διεύθυνσης Σχεδιασμού και Ανάπτυξης Ε.Ε.Κ.& Δ.Β.Μ. της Γενικής Γραμματείας Ε.Ε.Κ.Δ.Β.Μ. & Ν. για τις ερευνητικές δραστηριότητες του Π.ΕΠΑ.Λ. και τη συνεργασία του με Α.Ε.Ι., ερευνητικούς φορείς, κοινωφελή ιδρύματα και επιχειρήσεις, δ) σχεδιάζει, προγραμματίζει και έχει την ευθύνη, από κοινού με τον σύλλογο διδασκόντων, για τις επιμορφωτικές δραστηριότητες των εκπαιδευτικών, τις ερευνητικές δραστηριότητες και τις συνεργασίες του Π.ΕΠΑ.Λ. με τους φορείς της περ. β), ε) υποβάλλει ειδική έκθεση αξιολόγησης του Π.ΕΠΑ.Λ. στη Διεύθυνση Τεκμηρίωσης και Επικοινωνίας της Γενικής Γραμματείας Ε.Ε.Κ.Δ.Β.Μ. & Ν., όποτε ζητηθεί από το ΣΥ.Π.ΕΠΑ.Λ., στ) υποβάλλει αίτημα στο ΣΥ.Π.ΕΠΑ.Λ. για προκήρυξη των κενών θέσεων εκπαιδευτικών του Π.ΕΠΑ.Λ. κατά κλάδο και ειδικότητα, ζ) εισηγείται στην Κεντρική Επιστημονική Επιτροπή τον αριθμό των μαθητών που θα εισαχθούν στην εισαγωγική τάξη του Π.ΕΠΑ.Λ., η) αναπτύσσει συνεργασίες με τους εκπροσώπους των κοινωνικών εταίρων και της τοπικής αυτοδιοίκησης των οικείων Σ.Σ.Π.Α.Ε., ιδίως σε θέματα που σχετίζονται με την εξεύρεση επαγγελματικών χώρων για την πρακτική άσκηση των μαθητών, την υλικοτεχνική υποδομή και τους οικονομικούς πόρους του σχολείου, θ) εισηγείται στο ΣΥ.Π.ΕΠΑ.Λ. την αξιοποίηση και διάθεση των οικονομικών πόρων του Π.ΕΠΑ.Λ. και, μετά τη σύμφωνη γνώμη του ΣΥ.Π.ΕΠΑ.Λ., λαμβάνει τις προσήκουσες αποφάσεις και προβαίνει στην αξιοποίηση και διάθεσή τους, ι) αναθέτει στους εκπαιδευτικούς των Π.ΕΠΑ.Λ. συγκεκριμένα καθήκοντα που συνδέονται με το γενικότερο εκπαιδευτικό? έργο, με βάση τα προγράμματα σπουδών των Π.ΕΠΑ.Λ, όπως αυτά? που σχετίζονται με το κέντρο επιμόρφωσης Π.ΕΠΑ.Λ, τον επαγγελματικό? προσανατολισμό?, την υλοποίηση καινοτόμων εκπαιδευτικών προγραμμάτων και δράσεων, την πρακτική? άσκηση των μαθητών, καθώς και την εφαρμογή? προγραμμάτων εισαγωγής και διδακτικής αξιοποίησης των νέων τεχνολογιών και της πληροφορικής.
6. Κατά τα λοιπά, για τη λειτουργία του ΣΥ.Π.ΕΠΑ.Λ. και των Ε.Σ.Π.ΕΠΑ.Λ. εφαρμόζονται οι διατάξεις περί συλλογικών οργάνων του Κώδικα Διοικητικής Διαδικασίας.».
Άρθρο 396
Όργανα διοίκησης των Π.ΕΠΑ.Λ. - 
Προσθήκη άρθρου 17Β στον ν. 4763/2020
Στον ν. 4763/2020 (Α’ 254) προστίθεται άρθρο 17Β, ως εξής:
«Άρθρο 17Β
Όργανα διοίκησης των Π.ΕΠΑ.Λ.
1. Τα όργανα διοίκησης των Π.ΕΠΑ.Λ., τα οποία έχουν και την ευθύνη της καθημερινής λειτουργίας τους, είναι: α) ο Διευθυντής, β) ο Υποδιευθυντής ή οι Υποδιευθυντές, γ) η Επιτροπή Συντονισμού του Πρότυπου Επαγγελματικού Λυκείου (Ε.Σ.Π.ΕΠΑ.Λ.) και δ) ο Σύλλογος Διδασκόντων.
2. α) Για την εξυπηρέτηση του σκοπού των Π.ΕΠΑ.Λ., όπως αυτός ορίζεται στο άρθρο 16, οι Διευθυντές και ο Υποδιευθυντής ή οι Υποδιευθυντές των Π.ΕΠΑ.Λ., πέραν των αρμοδιοτήτων των Διευθυντών και Υποδιευθυντών των λοιπών σχολικών μονάδων, ασκούν και τις ακόλουθες ειδικές αρμοδιότητες: αα) έχουν την ευθύνη εφαρμογής του εκπαιδευτικού οδηγού των Π.ΕΠΑ.Λ. στη συγκεκριμένη σχολική μονάδα, αβ) ενημερώνονται διαρκώς για προγράμματα της Ευρωπαϊκής Ένωσης (Ε.Ε.) και διεθνή? προγράμματα, στον τομέα της επαγγελματικής εκπαίδευσης, στα οποία δύνανται να συμμετέχουν οι μαθητές και εκπαιδευτικοί τους και αγ) σχεδιάζουν και υλοποιούν δράσεις εξωστρέφειας, με τη διοργάνωση εκδηλώσεων και ημερίδων σε συνεργασία με υπηρεσίες και επαγγελματικούς ή παραγωγικούς φορείς της ημεδαπής ή της αλλοδαπής.
β) Στους Διευθυντές και τους Υποδιευθυντές των Π.ΕΠΑ.Λ. καταβάλλεται το επίδομα θέσης ευθύνης που προβλέπεται για τους Διευθυντές και τους Υποδιευθυντές των ΕΠΑ.Λ. στις περ. ζζ) και ιι) αντίστοιχα της υποπαρ. β) της παρ. 1 του άρθρου 16 του ν. 4354/2015 (Α’ 176).
γ) Αν για οποιονδήποτε λόγο δεν υπάρχει ή απουσιάζει ή κωλύεται, ο Διευθυντής του Π.ΕΠΑ.Λ. αναπληρώνεται από τον Υποδιευθυντή ή, επί τοποθέτησης και δεύτερου Υποδιευθυντή (Υποδιευθυντή Β’), αναπληρώνεται από τον Υποδιευθυντή Α’.
3. α) Για την πλήρωση των θέσεων των Διευθυντών των Π.ΕΠΑ.Λ. επιλέγονται εκπαιδευτικοί της δευτεροβάθμιας εκπαίδευσης με βάση αξιολογικούς πίνακες επιλογής που καταρτίζονται σύμφωνα με το παρόν άρθρο. Για την επιλογή και τοποθέτηση των Διευθυντών των Π.ΕΠΑ.Λ., το ΣΥ.Π.ΕΠΑ.Λ. καταρτίζει αξιολογικούς πίνακες επιλογής ανά θέση. Οι πίνακες ισχύουν από την κύρωσή τους έως την 31η Ιουλίου του τέταρτου έτους που ακολουθεί την κύρωσή τους.
β) Ως Υποδιευθυντές Π.ΕΠΑ.Λ. επιλέγονται εκπαιδευτικοί με οργανική θέση στο Π.ΕΠΑ.Λ. ή στο ΕΠΑ.Λ., όπου έχει ιδρυθεί και λειτουργεί παράλληλα Π.ΕΠΑ.Λ. Οι υποψήφιοι πρέπει να συμπληρώνουν το υποχρεωτικό ωράριο της θέσης του Υποδιευθυντή στη σχολική μονάδα. Αν σε ορισμένο Π.ΕΠΑ.Λ. προβλέπεται και δεύτερος Υποδιευθυντής, ο Διευθυντής καθορίζει τη σειρά τοποθέτησης των Υποδιευθυντών Α’ και Β’.
4. α) Οι προϋποθέσεις για την επιλογή σε θέση Διευθυντών Π.ΕΠΑ.Λ. είναι οι εξής:
αα) εκπαιδευτική υπηρεσία τουλάχιστον δώδεκα (12) ετών, από τα οποία τα τέσσερα (4), τουλάχιστον, έτη πρέπει να έχουν διανυθεί στην επαγγελματική εκπαίδευση,
αβ) πιστοποιημένη γνώση Τεχνολογιών Πληροφορίας και Επικοινωνιών (Τ.Π.Ε.) Α’ επιπέδου, η οποία αποδεικνύεται με τη σχετική πιστοποίηση ή σύμφωνα με τα οριζόμενα στην παρ. 6 του άρθρου 26 του π.δ. 50/2001 (Α’ 39) για την απόδειξη της γνώσης χειρισμού Ηλεκτρονικού Υπολογιστή (Η/Υ) και τεκμαίρεται για τους εκπαιδευτικούς του κλάδου ΠΕ86.
β) Δεν επιτρέπεται να είναι υποψήφιος για την επιλογή ούτε να επιλεγεί και τοποθετηθεί σε θέση Διευθυντή Π.ΕΠΑ.Λ. εκπαιδευτικός:
βα) ο οποίος διανύει δοκιμαστική υπηρεσία ή τελεί σε διαθεσιμότητα ή αργία ή έχει καταδικαστεί τελεσιδίκως για τα αδικήματα της παρ. 1 του άρθρου 8 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (ν. 3528/2007, Α’ 26) ή του έχει επιβληθεί τελεσίδικα οποιαδήποτε πειθαρχική ποινή ανώτερη του προστίμου αποδοχών τεσσάρων (4) μηνών, για οποιοδήποτε πειθαρχικό παράπτωμα μέχρι τη διαγραφή της ποινής κατά το άρθρο 145 του ίδιου Κώδικα,
ββ) ο οποίος αποχωρεί υποχρεωτικά από την υπηρεσία λόγω συνταξιοδότησης εντός ενός (1) έτους από την ημερομηνία λήξης της προθεσμίας υποβολής των υποψηφιοτήτων,
βγ) του οποίου τα πιστοποιητικά των τυπικών προσόντων που προσκομίζονται κατά τη διαδικασία επιλογής είναι πλαστά ή που υποβάλλει στη διαδικασία αυτή αναληθείς δηλώσεις,
βδ) ο οποίος, ως αξιολογητής ή αξιολογούμενος του άρθρου 58 του ν. 4823/2021 (Α’ 136), υπαιτίως δεν εκπληρώνει την υποχρέωση αξιολόγησης, σύμφωνα με το Κεφάλαιο Β’ του Μέρους Γ’ του ν. 4823/2021 και για οκτώ (8) έτη που έπονται της υπαίτιας μη εκπλήρωσης της υποχρέωσης αξιολόγησης,
βε) ο οποίος έχει απαλλαγεί από τα καθήκοντά του, σύμφωνα με την περ. β) της παρ. 1 του άρθρου 44 του ν. 4823/2021 και για τέσσερα (4) έτη που έπονται της απαλλαγής,
βστ) ο οποίος εμπίπτει στην παρ. 6 του άρθρου 60 του ν. 4823/2021,
βζ) του οποίου η επίδοση έχει χαρακτηριστεί ως «μη ικανοποιητική» σε οποιαδήποτε από τις λαμβανόμενες υπόψη εκθέσεις αξιολόγησης των κριτηρίων Α1, Α2 και Β ή Α’ και Β’, κατά περίπτωση, του Κεφαλαίου Γ’ του Μέρους Γ’ του ν. 4823/2021, κατά την τελευταία τετραετία πριν από την έναρξη της διαδικασίας επιλογής.
γ) Οι προϋποθέσεις και τα κριτήρια επιλογής πρέπει να συντρέχουν κατά τη λήξη της προθεσμίας υποβολής των αιτήσεων υποψηφιοτήτων. Τα κωλύματα επιλογής δεν πρέπει να συντρέχουν, τόσο κατά τον χρόνο λήξης της προθεσμίας υποβολής της αίτησης υποψηφιότητας, όσο και κατά τον χρόνο τοποθέτησης από το αρμόδιο όργανο.
5. α) Οι υποψήφιοι κατατάσσονται στους πίνακες της υποπαρ. α) της παρ. 3 με βάση το άθροισμα των μονάδων, τις οποίες συγκεντρώνουν με την αποτίμηση των εξής κριτηρίων:
αα) επιστημονική - παιδαγωγική συγκρότηση,
αβ) διδακτική και διοικητική εμπειρία,
αγ) αξιολόγηση,
αδ) προσωπικότητα και γενική συγκρότηση του υποψηφίου.
β) Για την κατάταξη στους πίνακες επιλογής, τα κριτήρια επιλογής αποτιμώνται με εκατό (100) μονάδες κατ’ ανώτατο όριο. Η αποτίμηση των κριτηρίων επιλογής και η κατανομή των μονάδων καθορίζονται με την απόφαση της παρ. 5 του άρθρου 21 του παρόντος.
γ) Δεν μοριοδοτείται προσόν που αποτελεί προϋπόθεση για την υποβολή υποψηφιότητας.
δ) Για την αποτίμηση του κριτηρίου της προσωπικότητας και της γενικής συγκρότησης του υποψηφίου διενεργείται προσωπική συνέντευξη του υποψηφίου ενώπιον του ΣΥ.Π.ΕΠΑ.Λ., η οποία μαγνητοφωνείται. Η συνέντευξη εστιάζει στην αυτοαξιολόγηση του έργου του υποψηφίου και τον σχεδιασμό του έργου του σε περίπτωση επιλογής του. Μέσω της συνέντευξης εκτιμώνται η συγκρότηση της σκέψης και του λόγου, η ικανότητα έκφρασης και επικοινωνίας, η συστηματική ενημέρωση στα εκπαιδευτικά ζητήματα, καθώς και οι γνώσεις και ικανότητες του υποψηφίου σε θέματα που άπτονται των αρμοδιοτήτων της διεκδικούμενης θέσης. Συνεκτιμώνται τα στοιχεία του φακέλου υποψηφιότητας κάθε υποψηφίου και, ιδίως, η προϋπηρεσία σε Π.ΕΠΑ.Λ. και η συμμετοχή του σε καινοτόμες δράσεις. Το ΣΥ.Π.ΕΠΑ.Λ. δύναται, με ομόφωνη και πλήρως αιτιολογημένη απόφαση, να αποκλείσει από την περαιτέρω διαδικασία υποψήφιο που κατά τη διάρκεια της συνέντευξης διαπιστώνεται ότι δεν είναι κατάλληλος για την άσκηση των καθηκόντων της διεκδικούμενης θέσης Διευθυντή Π.ΕΠΑ.Λ.
6. Για την επιλογή των Διευθυντών Π.ΕΠΑ.Λ. εκδίδεται προκήρυξη από το ΣΥ.Π.ΕΠΑ.Λ., τρεις (3) τουλάχιστον μήνες πριν από τη λήξη της θητείας, η οποία αναρτάται στις ιστοσελίδες του Υπουργείου Παιδείας και Θρησκευμάτων, των Περιφερειακών Διευθύνσεων Εκπαίδευσης και των Διευθύνσεων Δευτεροβάθμιας Εκπαίδευσης. Με την προκήρυξη καλούνται οι εκπαιδευτικοί που έχουν τα νόμιμα προσόντα και επιθυμούν να συμμετέχουν στη διαδικασία επιλογής να υποβάλουν αίτηση που συνοδεύεται από τα αναγκαία δικαιολογητικά, μέσα στην προθεσμία που προβλέπεται στην προκήρυξη, η οποία δεν μπορεί να είναι μικρότερη από δέκα (10) ημέρες.
7. α) Οι υποψήφιοι για τις προκηρυσσόμενες θέσεις Διευθυντών Π.ΕΠΑ.Λ. υποβάλλουν αίτηση, η οποία συνοδεύεται από τα απαραίτητα για την απόδειξη των τυπικών προσόντων τους δικαιολογητικά, σε πληροφοριακό σύστημα ή στη Διεύθυνση Δευτεροβάθμιας Εκπαίδευσης, όπου έχουν οργανική θέση, όπως καθορίζεται στην προκήρυξη.
β) Οι υποψήφιοι για τις θέσεις Διευθυντών Π.ΕΠΑ.Λ. μπορούν να υποβάλουν αίτηση για το σύνολο των προκηρυσσόμενων θέσεων των σχολικών μονάδων Π.ΕΠΑ.Λ., με σειρά προτίμησης για τοποθέτηση, η οποία δηλώνεται κατά την υποβολή της αίτησης, όπως καθορίζεται στην προκήρυξη. Σε κάθε περίπτωση, προϋπόθεση τοποθέτησης σε θέση Διευθυντή Π.ΕΠΑ.Λ. είναι να δύναται ο υποψήφιος να συμπληρώσει το υποχρεωτικό ωράριο της θέσης του Διευθυντή στις σχολικές μονάδες που δηλώνει.
8. α) Το ΣΥ.Π.ΕΠΑ.Λ., σε συνεδρίασή του που πραγματοποιείται μέσα σε δέκα (10) ημέρες από τη λήξη της προθεσμίας υποβολής των υποψηφιοτήτων που προβλέπεται στην προκήρυξη, επιλέγει τους υποψήφιους που έχουν τα τυπικά προσόντα για να γίνουν δεκτοί στη διαδικασία επιλογής και καταρτίζει σχετικούς πίνακες κατ’ αλφαβητική σειρά. Οι υποψήφιοι που δεν έχουν τα τυπικά προσόντα να γίνουν δεκτοί στη διαδικασία επιλογής εγγράφονται σε πίνακα μη δεκτών υποψηφίων. Στους πίνακες μη δεκτών υποψηφίων αναγράφονται μόνο ο αριθμός πρωτοκόλλου των αιτήσεων, οι οποίες απορρίφθηκαν, καθώς και η αιτιολογία της απόρριψής τους. Το ΣΥ.Π.ΕΠΑ.Λ. κοινοποιεί τους πίνακες στη Διεύθυνση Υπηρεσιακής Κατάστασης και Εξέλιξης Εκπαιδευτικού Προσωπικού της Γενικής Διεύθυνσης Εκπαιδευτικού Προσωπικού Πρωτοβάθμιας και Δευτεροβάθμιας Εκπαίδευσης του Υπουργείου Παιδείας και Θρησκευμάτων, που τους αναρτά στην ιστοσελίδα του Υπουργείου. Οι υποψήφιοι μπορούν να υποβάλουν έγγραφη ένσταση κατά των πινάκων μέσα σε τρεις (3) εργάσιμες ημέρες από την επομένη της ανάρτησής τους.
β) Μέσα σε τρεις (3) εργάσιμες ημέρες από την παραλαβή τους, το ΣΥ.Π.ΕΠΑ.Λ. αποφαίνεται αιτιολογημένα για τις ενστάσεις, αναπροσαρμόζει τους πίνακες, αν και όπου απαιτείται και ενημερώνει σχετικά τους ενδιαφερομένους.
9. α) Το ΣΥ.Π.ΕΠΑ.Λ. καταρτίζει πίνακες των υποψηφίων με αξιολογική σειρά, σύμφωνα με τα κριτήρια επιλογής της παρ. 5. Οι πίνακες κοινοποιούνται και αναρτώνται, όπως ορίζεται στην παρ. 8. Οι υποψήφιοι μπορούν να υποβάλουν έγγραφη ένσταση κατά των πινάκων εντός προθεσμίας τριών (3) εργάσιμων ημερών από την επομένη της ανάρτησής τους. Το ΣΥ.Π.ΕΠΑ.Λ αποφαίνεται αιτιολογημένα για τις ενστάσεις, αναπροσαρμόζει τους πίνακες, αν και όπου απαιτείται, και ενημερώνει σχετικά τους ενδιαφερομένους.
β) Στη συνέχεια, το ΣΥ.Π.ΕΠΑ.Λ. ορίζει τις ημερομηνίες πρόσκλησης των υποψηφίων σε συνέντευξη. Στο πρακτικό της συνεδρίασης κατά την οποία λαμβάνει χώρα η συνέντευξη καταγράφεται συνοπτικά το περιεχόμενο της συνέντευξης, καθώς και των ερωτήσεων που υποβλήθηκαν στον υποψήφιο και των απαντήσεων που δόθηκαν από αυτόν. Στο πρακτικό της συνεδρίασης που έπεται της ολοκλήρωσης των συνεντεύξεων καταγράφονται η βαθμολογία κάθε μέλους του Συμβουλίου και η συνοπτική αιτιολόγησή της. Τελικές αξιολογικές μονάδες κάθε υποψηφίου στο κριτήριο της περ. αδ) της υποπαρ. α) της παρ. 5 είναι ο μέσος όρος των μονάδων με τις οποίες τον έχουν βαθμολογήσει τα παρόντα μέλη του ΣΥ.Π.ΕΠΑ.Λ. Η επίδοση του υποψηφίου στο εν λόγω κριτήριο συνιστά την εξατομικευμένη κρίση του Συμβουλίου για την αξιολόγηση της προσωπικότητας και της γενικής συγκρότησης του υποψηφίου. Υποψήφιοι που δεν προσέρχονται στη συνέντευξη αποκλείονται από την επιλογή.
γ) Μετά από το τέλος της συνέντευξης των υποψηφίων, το ΣΥ.Π.ΕΠΑ.Λ. καταρτίζει με αξιολογική σειρά τελικούς πίνακες επιλογής σε επίπεδο Επικράτειας με βάση τις συνολικές μονάδες των ανωτέρω υποψηφίων. Το σύνολο των μονάδων κάθε υποψηφίου προκύπτει από το άθροισμα όλων των μονάδων στα επιμέρους κριτήρια.
δ) Σε περίπτωση συγκέντρωσης, συνολικά, ίσου αριθμού μονάδων, στον τελικό αξιολογικό πίνακα κατατάσσεται υψηλότερα ο υποψήφιος που συγκεντρώνει περισσότερες μονάδες στα κριτήρια, κατά τη σειρά που αναφέρονται στην υποπαρ. α) της παρ. 5. Αν προκύπτει εκ νέου ισοβαθμία, λαμβάνεται υπόψη ο αριθμός των μονάδων των υποψηφίων κατά σειρά στο κριτήριο της περ. αδ) της υποπαρ. α), της παρ. 5.
ε) Μετά από το τέλος της διαδικασίας, ο Πρόεδρος του ΣΥ.Π.ΕΠΑ.Λ. επικυρώνει τα αναλυτικά πρακτικά που τηρούνται καθ’ όλη τη διάρκεια των εργασιών από τον γραμματέα του Συμβουλίου.
10. Εντός τριών (3) εργάσιμων ημερών από την κατάρτισή τους οι τελικοί πίνακες επιλογής κυρώνονται από τον Πρόεδρο του Συμβουλίου και υποβάλλονται στη Διεύθυνση Υπηρεσιακής Κατάστασης και Εξέλιξης Εκπαιδευτικού Προσωπικού, της Γενικής Διεύθυνσης Εκπαιδευτικού Προσωπικού Πρωτοβάθμιας και Δευτεροβάθμιας Εκπαίδευσης του Υπουργείου Παιδείας και Θρησκευμάτων.
11. Η τοποθέτηση των Διευθυντών Π.ΕΠΑ.Λ. πραγματοποιείται με βάση τη σειρά κατάταξής τους στον αξιολογικό πίνακα επιλογής, σε συνδυασμό με τη σειρά προτίμησής τους, η οποία δηλώνεται στην αίτησή τους.
12. Οι εγγεγραμμένοι στον πίνακα επιλογής Διευθυντών Π.ΕΠΑ.Λ. τοποθετούνται σε κενές και κενούμενες θέσεις με απόφαση του Προϊσταμένου της Γενικής Διεύθυνσης Εκπαιδευτικού Προσωπικού Πρωτοβάθμιας και Δευτεροβάθμιας Εκπαίδευσης του Υ.ΠΑΙ.Θ., ύστερα από πρόταση του ΣΥ.Π.ΕΠΑ.Λ. Αν δεν υποβληθούν υποψηφιότητες για κάποια Π.ΕΠΑ.Λ., Διευθυντές αυτών τοποθετούνται, εφόσον το δηλώσουν, επιλεγέντες υποψήφιοι που δεν έχουν τοποθετηθεί, κατά τη σειρά κατάταξής τους στον τελικό αξιολογικό πίνακα επιλογής. Για τον σκοπό αυτόν καλούνται από το ΣΥ.Π.ΕΠΑ.Λ. να υποβάλουν νέα δήλωση προτίμησης. Αν θέσεις Διευθυντών κάποιων Π.ΕΠΑ.Λ. κενωθούν κατά τη διάρκεια της θητείας τους, Διευθυντές αυτών τοποθετούνται, εφόσον το δηλώσουν, επιλεγέντες υποψήφιοι που δεν έχουν τοποθετηθεί, κατά τη σειρά κατάταξής τους στον τελικό αξιολογικό πίνακα επιλογής σε συνδυασμό με τη σειρά προτίμησής τους. Για τον σκοπό αυτόν, όπου απαιτείται, καλούνται από το ΣΥ.Π.ΕΠΑ.Λ. να υποβάλουν νέα δήλωση προτίμησης. Αν μετά το τέλος των ανωτέρω διαδικασιών εξακολουθούν να παραμένουν κενές θέσεις Διευθυντών Π.ΕΠΑ.Λ., οι θέσεις αυτές επαναπροκηρύσσονται. Στην περίπτωση αυτή, μπορούν να υποβάλουν υποψηφιότητα και εκπαιδευτικοί με μικρότερο χρόνο εκπαιδευτικής υπηρεσίας. Η επιλογή και η τοποθέτηση στις κενούμενες θέσεις γίνονται για το υπόλοιπο της θητείας. Όσοι τοποθετούνται σε θέσεις Διευθυντών Π.ΕΠΑ.Λ. εξακολουθούν να ασκούν τα καθήκοντά τους και μετά από τη λήξη της θητείας τους, μέχρι την ανάληψη υπηρεσίας των νέων Διευθυντών τους.
13. Με απόφαση του Προϊσταμένου της Γενικής Διεύθυνσης Εκπαιδευτικού Προσωπικού Πρωτοβάθμιας και Δευτεροβάθμιας Εκπαίδευσης του Υπουργείου Παιδείας και Θρησκευμάτων ύστερα από εισήγηση του ΣΥ.Π.ΕΠΑ.Λ., οι Διευθυντές και οι Υποδιευθυντές των Π.ΕΠΑ.Λ. μπορεί να απαλλάσσονται από την άσκηση των καθηκόντων τους: α) για σοβαρούς προσωπικούς ή οικογενειακούς λόγους ή λόγους υγείας, ύστερα από αίτησή τους και β) για σοβαρό λόγο που ανάγεται σε πλημμελή άσκηση των υπηρεσιακών καθηκόντων τους, ύστερα από προηγούμενη κλήση τους σε ακρόαση ενώπιον του Συμβουλίου.
14. Οι Διευθυντές και οι Υποδιευθυντές των Π.ΕΠΑ.Λ. δεν επιτρέπεται να λάβουν εκπαιδευτική άδεια για μεταπτυχιακές σπουδές ή για την απόκτηση διδακτορικού διπλώματος, αν προηγουμένως δεν απαλλαγούν από τα καθήκοντά τους, ύστερα από την υποβολή σχετικής αίτησης.
15. Οι Διευθυντές των Π.ΕΠΑ.Λ. μπορούν κατά τη διάρκεια της θητείας τους να μετατίθενται με αίτησή τους ως εκπαιδευτικοί, σύμφωνα με το π.δ. 50/1996 (Α’ 45). Στην περίπτωση αυτή αναλαμβάνουν υπηρεσία στη νέα θέση τους, ύστερα από τη λήξη της θητείας τους.
16. Οι Διευθυντές των Π.ΕΠΑ.Λ., εφόσον δεν επανεπιλεγούν, επανέρχονται, ύστερα από τη λήξη της θητείας τους, στις οργανικές θέσεις τους ή στις θέσεις στις οποίες μετατέθηκαν, σύμφωνα με την παρ. 15. Αν οι παραπάνω θέσεις έχουν καταργηθεί, τοποθετούνται σε κενές θέσεις εκπαιδευτικών σχολικών μονάδων της προτίμησής τους της ίδιας Διεύθυνσης Εκπαίδευσης, με απόφαση του Διευθυντή Εκπαίδευσης, ύστερα από πρόταση του αρμόδιου Περιφερειακού Υπηρεσιακού Συμβουλίου Δευτεροβάθμιας Εκπαίδευσης (Π.Υ.Σ.Δ.Ε.).
17. Σε κάθε Π.ΕΠΑ.Λ. ορίζονται, σύμφωνα με τα οριζόμενα στην περ. ζ) της παρ. 2 του άρθρου 17Α, εκπαιδευτικοί του Π.ΕΠΑ.Λ. ως Τομεάρχες Π.ΕΠΑΛ., αντίστοιχοι σε αριθμό και ειδικότητα με τους τομείς που λειτουργούν στο Π.ΕΠΑ.Λ., καθώς και ένας Τομεάρχης Π.ΕΠΑ.Λ. Γενικών Μαθημάτων. Οι Τομεάρχες Π.ΕΠΑ.Λ. έχουν την πλήρη και συνολική ευθύνη λειτουργίας, προγραμματισμού και οργάνωσης του εκπαιδευτικού έργου των τομέων τους (θεωρητικού και εργαστηριακού μέρους) και του τομέα γενικών μαθημάτων, καθώς και τις ακόλουθες ειδικές αρμοδιότητες: α) τον προγραμματισμό της διδακτέας ύλης, την οργάνωση δειγματικών διδασκαλιών και την εισαγωγή καινοτομιών σε ζητήματα διδασκαλίας και εφαρμογής των προγραμμάτων σπουδών ανά τομέα ή ειδικότητα, σε συνεργασία με την Ε.Σ.Π.ΕΠΑ.Λ., β) την εισήγηση στον Σύλλογο Διδασκόντων της συμμετοχής των επί μέρους Τομέων ή/και ειδικοτήτων ή/και τάξεων στον προγραμματισμό δράσεων του σχολείου, γ) την παρακολούθηση του εκπαιδευτικού έργου ανά τομέα ή/και ειδικότητα ή ομάδα ειδικοτήτων, καθώς και της πορείας εκπλήρωσης των εκπαιδευτικών στόχων και δ) τη σύνταξη έκθεσης και την υποβολή της στην οικεία Ε.Σ.Π.ΕΠΑ.Λ., στο τέλος του διδακτικού έτους, σχετικά με την εκπλήρωση των εκπαιδευτικών στόχων των τομέων ευθύνης τους. Οι Τομεάρχες των Π.ΕΠΑ.Λ. έχουν μειωμένο ωράριο κατά δύο (2) διδακτικές ώρες από το υποχρεωτικό ωράριό τους.».
Άρθρο 397
Εκπαιδευτικός οδηγός των Π.ΕΠΑ.Λ. - Τροποποίηση άρθρου 19 ν. 4763/2020
Στην παρ. 1 του άρθρου 19 του ν. 4763/2020 (Α’ 254), περί Εκπαιδευτικού Οδηγού των Π.ΕΠΑ.Λ., επέρχονται οι ακόλουθες τροποποιήσεις: α) αντικαθίστανται οι περ. β) και η), β) προστίθενται περ. θ) και ι) και η παρ. 1 του άρθρου 19 διαμορφώνεται ως εξής:
«1. Για την οργάνωση και λειτουργία των Π.ΕΠΑ.Λ. εκδίδεται, σύμφωνα με τη διαδικασία της παρ. 5 του άρθρου 21, εκπαιδευτικός οδηγός, με τον οποίο καθορίζονται θέματα, όπως ιδίως:
α) η διαμόρφωση των ειδικότερων κανόνων οργάνωσης και λειτουργίας, εγγραφής και φοίτησης των μαθητών, έναντι των κανόνων που ισχύουν στα ΕΠΑ.Λ.,
β) τα καθήκοντα, οι ειδικότερες αρμοδιότητες και ο τρόπος άσκησης των αρμοδιοτήτων των οργάνων διοίκησης των Π.ΕΠΑ.Λ. και των Τομεαρχών των Π.ΕΠΑ.Λ., καθώς και βα) οι ειδικότερες προϋποθέσεις συμμετοχής στη διαδικασία επιλογής Διευθυντών των Π.ΕΠΑ.Λ. και η εξειδίκευση, ο τρόπος αποτίμησης των κριτηρίων επιλογής τους και κατανομής των μονάδων, ββ) ο τρόπος και η διαδικασία διεξαγωγής της συνέντευξης για την επιλογή Διευθυντών των Π.ΕΠΑ.Λ., βγ) το περιεχόμενο της προκήρυξης που απαιτείται για την έναρξη της διαδικασίας επιλογής Διευθυντών Π.ΕΠΑ.Λ. και η ειδική διαδικασία επιλογής και τοποθέτησης των Διευθυντών, η θητεία των Διευθυντών και Υποδιευθυντών των Π.ΕΠΑ.Λ., βδ) τα προσόντα και τα κριτήρια ορισμού των Τομεαρχών Π.ΕΠΑ.Λ., ο αριθμός τους, ανάλογα με τους τομείς και τις ειδικότητες που λειτουργούν σε Π.ΕΠΑ.Λ. και η διάρκεια της θητείας τους,
γ) οι ειδικές προϋποθέσεις, τα κριτήρια, η διαδικασία επιλογής και τοποθέτησης και η θητεία του διδακτικού προσωπικού τους,
δ) η διαδικασία επιλογής ειδικοτήτων,
ε) οι κανόνες οργάνωσης και οι προδιαγραφές εφαρμογής πρακτικής άσκησης,
στ) το πλαίσιο συνεργασιών με Α.Ε.Ι., ερευνητικούς φορείς, κοινωφελή ιδρύματα και επιχειρήσεις,
ζ) ο τρόπος, ο χρονικός προγραμματισμός διενέργειας, η διαδικασία και τα όργανα αξιολόγησης του εκπαιδευτικού έργου, της εκπαιδευτικής μονάδας και όλων των συντελεστών της,
η) ο ανακαθορισμός και η εξειδίκευση των αρμοδιοτήτων του Συμβουλίου Πρότυπων Επαγγελματικών Λυκείων (ΣΥ.Π.ΕΠΑ.Λ.) και θέματα σχετικά με τον ορισμό των μελών και τη συγκρότησή του, τον τρόπο λειτουργίας και τη διαδικασία άσκησης των αρμοδιοτήτων του,
θ) ο ανακαθορισμός και η εξειδίκευση των αρμοδιοτήτων των Επιτροπών Συντονισμού των Πρότυπων Επαγγελματικών Λυκείων (Ε.Σ.Π.ΕΠΑ.Λ.) και θέματα σχετικά με τον ορισμό των μελών και τη συγκρότησή τους, τον τρόπο λειτουργίας και τη διαδικασία άσκησης των αρμοδιοτήτων τους και
ι) κάθε άλλο ειδικότερο θέμα.».
Άρθρο 398
Συγκρότηση Ε.Σ.Π.ΕΠΑ.Λ. - Εξουσιοδοτική διάταξη - Τροποποίηση άρθρου 21 ν. 4763/2020
Στο άρθρο 21 του ν. 4763/2020, περί εξουσιοδοτικών διατάξεων του Κεφαλαίου Δ’, προστίθεται, μετά την παρ. 9, παρ. 10, ως εξής:
«10. Με απόφαση του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας, συγκροτείται σε κάθε Π.ΕΠΑ.Λ. η Επιτροπή Συντονισμού των Πρότυπων Επαγγελματικών Λυκείων (Ε.Σ.Π.ΕΠΑ.Λ.).».
Άρθρο 399
Μεταβατικές διατάξεις - 
Τροποποίηση άρθρου 169 ν. 4763/2020
Στο άρθρο 169 του ν. 4763/2020, περί μεταβατικών διατάξεων, μετά την παρ. 33, προστίθενται παρ. 34 και 35, ως εξής:
«34. Κατά την πρώτη εφαρμογή του άρθρου 17Β, δεν εφαρμόζεται το κριτήριο της περ. αγ) της παρ. 5 του άρθρου 17Β.
35. Το Τμήμα Α’ Σχεδιασμού Πολιτικών για την Επαγγελματική Εκπαίδευση, Κατάρτιση και Διά Βίου Μάθηση της Διεύθυνσης Σχεδιασμού και Ανάπτυξης Ε.Ε.Κ.& Δ.Β.Μ. καθίσταται αρμόδιο, μέχρι αναθέσεως των αρμοδιοτήτων αυτών σε ειδική οργανική μονάδα της Γ.Γ.Ε.Ε.Κ.Δ.Β.Μ.Ν., για α) τη διοικητική υποστήριξη του Συμβουλίου των Πρότυπων Επαγγελματικών Λυκείων (ΣΥ.Π.ΕΠΑ.Λ.), β) τον χειρισμό και την αντιμετώπιση θεμάτων που αφορούν στην επιλογή των εκπαιδευτικών που τοποθετούνται για την κάλυψη των κενών που δημιουργούνται στα Π.ΕΠΑ.Λ. και στην αξιολόγηση των εκπαιδευτικών σε Π.ΕΠΑ.Λ., γ) τον χειρισμό και την αντιμετώπιση θεμάτων ίδρυσης και λειτουργίας Κέντρων Επιμόρφωσης Π.ΕΠΑ.Λ. του άρθρου 20, δ) τη σύνταξη των σχετικών πράξεων και εγκυκλίων και ε) τον χειρισμό κάθε άλλου συναφούς θέματος.».
Άρθρο 400
Καταργούμενες διατάξεις
Καταργείται η παρ. 3 του άρθρου 21 του ν. 4763/2020 (Α’ 254), περί παροχής εξουσιοδότησης για τον καθορισμό του αριθμού των εισακτέων στα Πρότυπα Επαγγελματικά Λύκεια.
Άρθρο 401
Κάλυψη πάγιων λειτουργικών αναγκών 
των Δημόσιων Ινστιτούτων Επαγγελματικής Κατάρτισης, των Σχολείων Δεύτερης Ευκαιρίας και των Κέντρων Εκπαίδευσης
 για το Περιβάλλον και την Αειφορία
1. Όμοιες ή ομοειδείς δαπάνες για την κάλυψη πάγιων λειτουργικών αναγκών των Δημοσίων Ινστιτούτων Επαγγελματικής Κατάρτισης (Δ.Ι.Ε.Κ.), των Σχολείων Δεύτερης Ευκαιρίας (Σ.Δ.Ε.) και των Κέντρων Εκπαίδευσης για το Περιβάλλον και την Αειφορία (Κ.Ε.ΠΕ.Α.) δύνανται να εγγράφονται σε ξεχωριστές κατά Δ.Ι.Ε.Κ., Σ.Δ.Ε. και Κ.Ε.Π.Ε.Α. πιστώσεις στον εγκεκριμένο προϋπολογισμό του Ιδρύματος Νεολαίας και Διά Βίου Μάθησης (Ι.ΝΕ.ΔΙ.ΒΙ.Μ.) και να εκτελούνται αυτοτελώς, εφόσον αφορούν σε διαφορετικά Δ.Ι.Ε.Κ., Σ.Δ.Ε. και Κ.Ε.ΠΕ.Α. αντιστοίχως.
2. Με κοινή απόφαση των Υπουργών Οικονομικών και Παιδείας και Θρησκευμάτων, η οποία εκδίδεται κατόπιν εισήγησης του Διοικητικού Συμβουλίου του Ι.ΝΕ.ΔΙ.ΒΙ.Μ., καθορίζονται οι κατηγορίες των δαπανών που εμπίπτουν στην παρ. 1, το ανώτατο ετήσιο όριο αυτών κατά κατηγορία και κατά Δ.Ι.Ε.Κ., Σ.Δ.Ε. και Κ.Ε.ΠΕ.Α., καθώς επίσης και κάθε άλλο ειδικότερο ζήτημα που αφορά στη διενέργεια των σχετικών δαπανών.
3. Δαπάνες του Ι.ΝΕ.ΔΙ.ΒΙ.Μ. που πραγματοποιήθηκαν έως την έναρξη ισχύος του παρόντος, στο πλαίσιο αποφάσεων του Διοικητικού Συμβουλίου του φορέα για την καταβολή μηνιαίου πάγιου ποσού ανά Δ.Ι.Ε.Κ. για την κάλυψη πάγιων λειτουργικών αναγκών τους, θεωρούνται νόμιμες και κανονικές κατά παρέκκλιση των κείμενων διατάξεων.
Άρθρο 402
Ζητήματα αποδοχών των εργαζομένων 
στο Ίδρυμα Νεολαίας και Διά Βίου Μάθησης
1. Αποδοχές που καταβλήθηκαν σε εργαζομένους στο Ίδρυμα Νεολαίας και Διά Βίου Μάθησης (Ι.ΝΕ.ΔΙ.ΒΙ.Μ.) με σχέση εργασίας ή έμμισθης εντολής καθ’ υπέρβαση των νομίμων αποδοχών μέχρι την έναρξη ισχύος του παρόντος, λόγω μη εφαρμογής των μειώσεων που προβλέπονται στο άρθρο 2 του ν. 3899/2010 (Α’ 212), επιστρέφονται κατά ποσοστό είκοσι τοις εκατό (20%). Το ποσό των αποδοχών που επιστρέφονται, μετά την εφαρμογή του ποσοστού του είκοσι τοις εκατό (20%), δεν δύναται να υπερβαίνει τις δύο χιλιάδες (2.000) ευρώ ανά οφειλέτη. Η επιστροφή γίνεται εφάπαξ ή σε δόσεις σε διάστημα πέντε (5) ετών από την έναρξη ισχύος του παρόντος με τον τρόπο και τη διαδικασία που ορίζονται στις σχετικές κείμενες διατάξεις. Από την υποχρέωση επιστροφής εξαιρούνται: α) οι συνταξιούχοι που λαμβάνουν καθαρή σύνταξη μέχρι χίλια (1.000) ευρώ, β) όσοι έχουν οι ίδιοι ή εξαρτώμενο απ’ αυτούς μέλος της οικογένειάς τους ποσοστό αναπηρίας από εξήντα επτά τοις εκατό (67%) και άνω, γ) οι κληρονόμοι εργαζομένου που απεβίωσε και δ) όσοι είναι γονείς σε μονογονεϊκή οικογένεια.
2. Από την καταβολή ή την παράλειψη αναζήτησης των αποδοχών του πρώτου εδαφίου της παρ. 1 μέχρι την έναρξη ισχύος του παρόντος δεν στοιχειοθετείται ποινική ή άλλη ευθύνη των οργάνων διοίκησης ή αρμόδιων υπαλλήλων του Ι.ΝΕ.ΔΙ.ΒΙ.Μ.
Άρθρο 403
Συμμετοχή στις εξετάσεις πιστοποίησης επαγγελματικής επάρκειας κομμωτών - κουρέων και τεχνιτών περιποίησης χεριών και ποδιών - Τροποποίηση άρθρου 108 ν. 4763/2020
1. Το πρώτο εδάφιο της παρ. 2 του άρθρου 108 του ν. 4763/2020 (Α’ 254), περί πιστοποίησης της επαγγελματικής επάρκειας κομμωτών - κουρέων και τεχνιτών περιποίησης χεριών και ποδιών, τροποποιείται: α) ως προς την ημερομηνία μέχρι την οποία εξακολουθούν να εφαρμόζονται οι περ. ζ) της παρ. 2 και γ) της παρ. 3, καθώς και η παρ. 4 του άρθρου 239 του ν. 4281/2014 (Α’ 160), περί των προσόντων για την άσκηση των επαγγελμάτων αυτών, και β) ως προς την ημερομηνία μέχρι την οποία οι συμμετέχοντες σε εξετάσεις πιστοποίησης της επάρκειας των επαγγελματικών τους προσόντων πρέπει να συγκεντρώνουν τις νόμιμες προϋποθέσεις συμμετοχής στις εξετάσεις αυτές, και η παρ. 2 διαμορφώνεται ως εξής:
«2. Οι περ. ζ) της παρ. 2 και γ) της παρ. 3, καθώς και η παρ. 4 του άρθρου 239 του ν. 4281/2014 εξακολουθούν να εφαρμόζονται έως τις 31.12.2023 για όσους συγκεντρώνουν, έως την 1η.12.2022, τις νόμιμες προϋποθέσεις συμμετοχής στις εξετάσεις πιστοποίησης που προβλέπονται από τις διατάξεις αυτές. Με απόφαση του Υπουργού Παιδείας και Θρησκευμάτων, η προθεσμία του πρώτου εδαφίου μπορεί να παραταθεί για επιπλέον χρονικό διάστημα δύο (2) ετών, μία (1) μόνο φορά.».
2. Στο άρθρο 108 του ν. 4763/2020 προστίθεται παρ. 3 ως εξής:
«3. Ειδικά στις εξετάσεις πιστοποίησης που διενεργεί ο Εθνικός Οργανισμός Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) για το χρονικό διάστημα της παρ. 2, δύνανται να συμμετέχουν κομμωτές - κουρείς και τεχνίτες περιποίησης χεριών και ποδιών.
Α. Για την κατηγορία των κομμωτών - κουρέων του πρώτου εδαφίου, προϋποθέσεις συμμετοχής στις εξετάσεις πιστοποίησης είναι οι εξής:
α) Βεβαίωση μετά από παρακολούθηση προγράμματος συνεχιζόμενης επαγγελματικής κατάρτισης διάρκειας τουλάχιστον εξακοσίων (600) ωρών σε Κέντρο Διά Βίου Μάθησης (Κ.Δ.Β.Μ.) ή σε Εργαστήριο Ελευθέρων Σπουδών, με ημερομηνία ολοκλήρωσης μέχρι τις 12.11.2012, στην κομμωτική τέχνη και αποδεδειγμένη προϋπηρεσία δύο (2) ετών ή εξακοσίων (600) ημερομισθίων, με εξαρτημένη ή μη εργασία, στο οικείο επάγγελμα, σε κομμωτήριο ή κουρείο, ή εφόσον πρόκειται για διδακτική πείρα στο αντικείμενο της κομμωτικής τέχνης.
β) Επιτρέπεται η συμμετοχή στις ανωτέρω εξετάσεις πιστοποίησης στους εμπειροτεχνίτες οι οποίοι δεν έχουν τίτλο σπουδών και οι οποίοι έχουν προϋπηρεσία τριών (3) ετών και άνω ή εννιακοσίων (900) ημερομισθίων, με εξαρτημένη ή μη εργασία, σε κομμωτήριο ή κουρείο ή διαθέτουν διδακτική πείρα στο αντικείμενο της κομμωτικής τέχνης ή προσκομίζουν πιστοποιητικό προϋπηρεσίας από Οργανισμό Τοπικής Αυτοδιοίκησης (Ο.Τ.Α.) στο οικείο επάγγελμα.
Β. Για την κατηγορία των τεχνιτών περιποίησης χεριών και ποδιών του πρώτου εδαφίου, προϋποθέσεις συμμετοχής στις εξετάσεις πιστοποίησης είναι οι εξής:
α) Βεβαίωση μετά από παρακολούθηση προγράμματος συνεχιζόμενης επαγγελματικής κατάρτισης διάρκειας τουλάχιστον εξακοσίων (600) ωρών σε Κ.Δ.Β.Μ. ή σε Εργαστήριο Ελευθέρων Σπουδών, με ημερομηνία ολοκλήρωσης μέχρι τις 12.11.2012, στο αντικείμενο του τεχνίτη περιποίησης χεριών και ποδιών και αποδεδειγμένη προϋπηρεσία δύο (2) ετών ή εξακοσίων (600) ημερομισθίων, με εξαρτημένη ή μη εργασία, στο οικείο επάγγελμα, σε κομμωτήριο ή κουρείο ή επιχείρηση που παρέχει υπηρεσίες περιποίησης χεριών - ποδιών, ή διαθέτουν διδακτική πείρα στο αντικείμενο του τεχνίτη περιποίησης χεριών και ποδιών.
β) Επιτρέπεται η συμμετοχή στις ανωτέρω εξετάσεις πιστοποίησης στους εμπειροτεχνίτες οι οποίοι δεν έχουν τίτλο σπουδών και οι οποίοι έχουν προϋπηρεσία τριών (3) ετών και άνω ή εννιακοσίων (900) ημερομισθίων, με εξαρτημένη ή μη εργασία, σε κομμωτήριο ή κουρείο ή επιχείρηση που παρέχει υπηρεσίες περιποίησης χεριών - ποδιών ή εφόσον πρόκειται για διδακτική πείρα στο αντικείμενο της περιποίησης χεριών και ποδιών ή προσκομίζουν πιστοποιητικό προϋπηρεσίας από Ο.Τ.Α. στο οικείο επάγγελμα.».
ΜΕΡΟΣ Ε’
ΡΥΘΜΙΣΕΙΣ ΥΠΟΥΡΓΕΙΟΥ ΠΟΛΙΤΙΣΜΟΥ 
ΚΑΙ ΑΘΛΗΤΙΣΜΟΥ
Άρθρο 404
Ρυθμίσεις για το προσωπικό του Υπουργείου Πολιτισμού και Αθλητισμού που απασχολείται σε συγχρηματοδοτούμενα έργα και σε έργα του Ταμείου Ανάκαμψης και Ανθεκτικότητας
1. Οι ημέρες μετακίνησης εκτός έδρας των υπαλλήλων του Υπουργείου Πολιτισμού και Αθλητισμού, οι οποίοι έχουν ορισθεί να επιβλέπουν συγχρηματοδοτούμενα έργα και έργα που έχουν υπαχθεί στο Ταμείο Ανάκαμψης και Ανθεκτικότητας, δεν συνυπολογίζονται στον κατ’ έτος περιορισμό ημερών μετακίνησης εκτός έδρας των υπαλλήλων του Υπουργείου Πολιτισμού και Αθλητισμού της παρ. 1 του άρθρου 3 του Κεφαλαίου Α’ της υποπαρ. Δ9 της παρ. Δ του άρθρου 2 του Μέρους Β’ του ν. 4336/2015 (Α’ 94), περί του καθορισμού του αριθμού των επιτρεπόμενων κατ’ έτος ημερών εκτός έδρας των μετακινούμενων προσώπων, και πάντως δεν μπορούν να υπερβούν τις εκατόν είκοσι (120) ημερολογιακές ημέρες. Η δαπάνη που προκαλείται από τη μετακίνηση των υπαλλήλων, οι οποίοι επιβλέπουν τα έργα του πρώτου εδαφίου, βαρύνει, αντίστοιχα, τις πιστώσεις του συγχρηματοδοτούμενου σκέλους του προϋπολογισμού δημοσίων επενδύσεων ή τις πιστώσεις του εθνικού προγράμματος δημοσίων επενδύσεων (ΣΑΤΑ 014).
2. Για το προσωπικό που προσλαμβάνεται σε έργα που εκτελούνται δι’ αυτεπιστασίας του Υπουργείου Πολιτισμού και Αθλητισμού, τα οποία έχουν υπαχθεί στο Ταμείο Ανάκαμψης και Ανθεκτικότητας, εφαρμόζονται η περ. κβ) της παρ. 1 του άρθρου 4 της Πράξης Υπουργικού Συμβουλίου 33/2006 (Α’ 280), περί των εξαιρέσεων από την αναστολή διορισμών και προσλήψεων στον δημόσιο τομέα του προσωπικού που προσλαμβάνεται για καθορισμένο χρονικό διάστημα για την εκτέλεση συγκεκριμένων αρχαιολογικών έργων επί μνημείων ή σωστικών ανασκαφών, η περ. η) της παρ. 2 του άρθρου 2 του ν. 4765/2021 (Α’ 6) περί της εξαίρεσης από την πλήρωση θέσεων με πανελλήνιο γραπτό διαγωνισμό και τις άλλες διαδικασίες επιλογής προσωπικού και οι περ. α) και β) της παρ. 1 του άρθρου 10 του π.δ. 24/2019 (Α’ 39), περί της πρόσληψης προσωπικού Ιδιωτικού Δικαίου Ορισμένου Χρόνου σε έργα του Υπουργείου Πολιτισμού και Αθλητισμού, τα οποία εκτελούνται δι’ αυτεπιστασίας και έχουν υπαχθεί στο Ταμείο Ανάκαμψης και Ανθεκτικότητας. Η ρύθμιση του πρώτου εδαφίου ισχύει από την έκδοση απόφασης αυτεπιστασίας εκτέλεσης του κάθε έργου.
Άρθρο 405
Περάτωση εκκαθάρισης και λύση του Ταμείου Αλληλοβοηθείας Υπαλλήλων του Υπουργείου Πολιτισμού και Αθλητισμού - Τροποποίηση παρ. 3 του άρθρου δέκατου ένατου ν. 4639/2019
1. Στην παρ. 3 του άρθρου δέκατου ένατου του ν. 4639/2019 (Α’ 185), περί της κάλυψης των πάσης φύσεως δαπανών της εκκαθάρισης του Ταμείου Αλληλοβοηθείας Υπαλλήλων Υπουργείου Πολιτισμού και Αθλητισμού, επέρχονται οι εξής τροποποιήσεις: α) στο τρίτο εδάφιο προστίθεται η πρόβλεψη ότι η κοινή υπουργική απόφαση, με την οποία διαπιστώνεται η περάτωση της εκκαθάρισης, εκδίδεται μετά από αιτιολογημένη εισήγηση του εκκαθαριστή και β) το τέταρτο εδάφιο τροποποιείται ώστε η κοινή υπουργική απόφαση που διαπιστώνει την περάτωση της εκκαθάρισης να προβλέπει την τύχη της περιουσίας του Ταμείου Αλληλοβοηθείας Υπαλλήλων Υπουργείου Πολιτισμού και Αθλητισμού και μετά από τη λύση του και η παρ. 3 διαμορφώνεται ως εξής:
«3. Για την κάλυψη πάσης φύσεως δαπανών της εκκαθάρισης, καθώς και τακτικών, λειτουργικών αλλά και εκτάκτων δαπανών του υπό εκκαθάριση Ταμείου, αυτό επιχορηγείται από το Υπουργείο Πολιτισμού και Αθλητισμού και ειδικότερα από πιστώσεις, που προέρχονται από το αποδιδόμενο στο Υπουργείο ποσοστό της παρ. 1 του άρθρου 17 του ν. 4761/2020 (Α’ 248). Η επιχορήγηση εγκρίνεται με σχετική κοινή απόφαση των Υπουργών Πολιτισμού και Αθλητισμού και Οικονομικών, η οποία εκδίδεται μετά από αιτιολογημένο αίτημα του εκκαθαριστή. Μετά την περάτωση της εκκαθάρισης, η οποία διαπιστώνεται με κοινή απόφαση των Υπουργών Πολιτισμού και Αθλητισμού και Οικονομικών, η οποία εκδίδεται μετά από αιτιολογημένη εισήγηση του εκκαθαριστή και δημοσιεύεται στην Εφημερίδα της Κυβερνήσεως, το Ταμείο λύεται οριστικά. Με την ίδια ως άνω απόφαση προβλέπεται και η τύχη της περιουσίας του Ταμείου μετά την περάτωση της εκκαθάρισης και τη λύση του.».
2. Η προθεσμία περάτωσης της εκκαθάρισης της παρ. 2 του άρθρου δέκατου ένατου του ν. 4639/2019 παρατείνεται έως την 31η.7.2023.
Άρθρο 406
Διάρκεια συμβάσεων εργασίας 
που καταρτίζονται μεταξύ του Υπουργείου Πολιτισμού και Αθλητισμού και των αποφοίτων Ινστιτούτων Επαγγελματικής Κατάρτισης 
της ειδικότητας «Φύλακας Μουσείων 
και Αρχαιολογικών Χώρων»
Η συνολική διάρκεια των συμβάσεων εργασίας Ιδιωτικού Δικαίου Ορισμένου Χρόνου, οι οποίες καταρτίζονται μεταξύ του Υπουργείου Πολιτισμού και Αθλητισμού και των αποφοίτων Ινστιτούτων Επαγγελματικής Κατάρτισης της ειδικότητας «Φύλακας Μουσείων και Αρχαιολογικών Χώρων» και έχουν συναφθεί μετά από την έναρξη της ισχύος του ν. 4049/2012 (Α’ 35), επιτρέπεται να υπερβαίνει το χρονικό διάστημα των πέντε (5) ετών, κατά παρέκκλιση της παρ. 1 του άρθρου 40 του ν. 4049/2012, περί των συμβάσεων εργασίας που καταρτίζονται διαδοχικώς και εκτελούνται μεταξύ του Υπουργείου Πολιτισμού και Αθλητισμού και των ίδιων εργαζομένων που απασχολούνται με την ίδια ή παρεμφερή ειδικότητα και με τους ίδιους ή παρεμφερείς όρους εργασίας ως επιστημονικό προσωπικό και εξειδικευμένοι τεχνίτες σε έργα έρευνας, ανασκαφής, αναστήλωσης, αποκατάστασης, συντήρησης και διαμόρφωσης αρχαιολογικών χώρων, μνημείων και έργων τέχνης, ή είναι απόφοιτοι Ινστιτούτων Επαγγελματικής Κατάρτισης (ΙΕΚ) στην ειδικότητα Φύλακα Μουσείων και Αρχαιολογικών Χώρων. Στις συμβάσεις του πρώτου εδαφίου εφαρμόζονται οι περιορισμοί της παρ. 1 του άρθρου 5 του π.δ. 164/2004 (Α’ 164), περί της απαγόρευσης της κατάρτισης και εκτέλεσης διαδοχικών συμβάσεων μεταξύ του ίδιου εργοδότη και του ίδιου εργαζομένου με την ίδια ή παρεμφερή ειδικότητα και με τους ίδιους η παρεμφερείς όρους εργασίας, εφόσον μεταξύ των συμβάσεων αυτών μεσολαβεί χρονικό διάστημα μικρότερο των τριών (3) μηνών. Σε κάθε περίπτωση, οι συμβάσεις του παρόντος απαγορεύεται να μετατραπούν σε συμβάσεις εργασίας Ιδιωτικού Δικαίου Αορίστου Χρόνου.
Άρθρο 407
Ζητήματα μετακινήσεων εκτός έδρας εργαζομένων Εθνικού Θεάτρου και ΚΘΒΕ - Τροποποίηση παρ. 5 άρθρου 10 υποπαρ. Δ.9 παρ. Δ’ άρθρου 2 ν. 4336/2015
Στην παρ. 5 του άρθρου 10 της υποπαρ. Δ.9 της παρ. Δ’ του άρθρου 2 του ν. 4336/2015 (Α’ 94), περί του καθορισμού της ημερήσιας αποζημίωσης και των εξόδων διανυκτέρευσης για τους μετακινούμενους, σε απόσταση μεγαλύτερη των 50 χιλιόμετρων από την έδρα τους, μετά από εντολή του Εθνικού Θεάτρου, του Κρατικού Θεάτρου Βορείου Ελλάδος και των Δημοτικών Περιφερειακών Θεάτρων της χώρας, προστίθεται πέμπτο εδάφιο και η παρ. 5 διαμορφώνεται ως εξής:
«5. Για τους μετακινούμενους με εντολή του Εθνικού Θεάτρου, του Κρατικού Θεάτρου Βορείου Ελλάδος («Κ.Θ.Β.Ε.») και των Δημοτικών Περιφερειακών Θεάτρων της χώρας («ΔΗ.ΠΕ.ΘΕ.»), (εφεξής θέατρα) σε απόσταση μεγαλύτερη των πενήντα (50) χιλιόμετρων από την έδρα τους αναγνωρίζονται έξοδα διανυκτέρευσης, όταν η μετακίνηση γίνεται αποκλειστικά για τις αποδεδειγμένες ανάγκες της πραγματοποίησης της χειμερινής και θερινής περιοδείας των θεάτρων και με σκοπό την προετοιμασία, οργάνωση και εκτέλεση των παραγωγών των θεάτρων. Ειδικά, για τις μετακινήσεις των προσώπων του προηγούμενου εδαφίου, η ημερήσια αποζημίωση ορίζεται στο ποσό των πενήντα (50) ευρώ και τα έξοδα διανυκτέρευσης στο ποσό των σαράντα πέντε (45) ευρώ ανά διανυκτέρευση. Η ημερήσια αποζημίωση καταβάλλεται και για την ημέρα επιστροφής των μετακινούμενων στην έδρα τους, μετά το πέρας των παραστάσεων. Η απόφαση μετακίνησης εκδίδεται από το αρμόδιο προς διορισμό όργανο. Ειδικά, για το χρονικό διάστημα από 1ης.7.2022 έως 31.10.2022, για τους μετακινούμενους του πρώτου εδαφίου με εντολή του Εθνικού Θεάτρου και του «Κ.Θ.Β.Ε.», η ημερήσια αποζημίωση του δευτέρου εδαφίου ορίζεται στο ποσό των πενήντα πέντε (55) ευρώ και τα έξοδα διανυκτέρευσης του ιδίου εδαφίου στο ποσό των πενήντα πέντε (55) ευρώ ανά διανυκτέρευση.».
Άρθρο 408
Μεταβατική δυνατότητα συμμετοχής 
σε αθλητικές διοργανώσεις σωματείων τα οποία στερούνται ειδικής αθλητικής αναγνώρισης και εγγραφής στο ηλεκτρονικό μητρώο - Τροποποίηση παρ. 2 άρθρου 30 ν. 4726/2020
Το δεύτερο εδάφιο της παρ. 2 του άρθρου 30 του ν. 4726/2020 (Α’ 181) περί μεταβατικών διατάξεων τροποποιείται με την παράταση της προθεσμίας επιβολής της κύρωσης της αυτοδίκαιης διαγραφής αθλητικού σωματείου από το μητρώο μελών της αντίστοιχης αθλητικής ένωσης ή ομοσπονδίας, αν δεν λάβει την ειδική αθλητική αναγνώριση και δεν εγγραφεί στο ηλεκτρονικό μητρώο έως την 31η.7.2023, και η παρ. 2 διαμορφώνεται ως εξής:
«2. Αθλητικό σωματείο, το οποίο κατά την έναρξη ισχύος του παρόντος είναι ήδη εγγεγραμμένο σε αθλητική ένωση ή ομοσπονδία, χωρίς να έχει λάβει την ειδική αθλητική αναγνώριση, μετέχει στην αγωνιστική δραστηριότητα της οικείας ένωσης ή ομοσπονδίας, πλην των πανελλήνιων αγώνων και πρωταθλημάτων ή των τελικών φάσεων πανελλήνιων αγώνων και πρωταθλημάτων, έχοντας τη δυνατότητα να λάβει την ειδική αθλητική αναγνώριση και να εγγραφεί στο ηλεκτρονικό μητρώο αθλητικών σωματείων του άρθρου 142 του ν. 4714/2020 (Α’ 148), το αργότερο έως την 31η.7.2022. Αθλητικό σωματείο που δεν λαμβάνει την ειδική αθλητική αναγνώριση και δεν εγγράφεται στο ανωτέρω ηλεκτρονικό μητρώο εντός του χρονικού διαστήματος του πρώτου εδαφίου δεν δύναται να συμμετέχει εφεξής στις αγωνιστικές υποχρεώσεις της αντίστοιχης αθλητικής ένωσης ή ομοσπονδίας και επιπλέον διαγράφεται αυτοδικαίως από το μητρώο μελών της αντίστοιχης αθλητικής ένωσης ή ομοσπονδίας αν δεν λάβει την ειδική αθλητική αναγνώριση και δεν εγγραφεί στο ανωτέρω ηλεκτρονικό μητρώο έως την 31η.7.2023.».
Άρθρο 409
Τροποποίηση του Καταστατικού της Ελληνικής Ολυμπιακής Επιτροπής (Ε.Ο.Ε.) από την 35η Ολομέλεια/2.3.2021 και την 3η Ολομέλεια/2.11.2021 - Τροποποίηση άρθρου δέκατου τρίτου ν. 4639/2019
Στο δέκατο τρίτο άρθρο του ν. 4639/2019 (Α’ 185) επέρχονται οι εξής τροποποιήσεις:
1. Το δεύτερο εδάφιο της παρ. 1 του εσωτερικού άρθρου 3 τροποποιείται ως προς τη νομοθετική παραπομπή και η παρ. 1 διαμορφώνεται ως εξής:
«1. Η Ε.Ο.Ε. διαθέτει δύο διακριτικά γνωρίσματα εμβλήματα, εγκεκριμένα από τη Δ.Ο.Ε.: (α) το επίσημο έμβλημά της και (β) δεύτερο έμβλημα λογότυπο. Αμφότερα τα εμβλήματα αυτά απολαμβάνουν διαρκούς προστασίας κατά τις διατάξεις του ν. 4679/2020 (Α’ 71) τόσο για τις κλάσεις προϊόντων όσο και για τις κλάσεις υπηρεσιών, κατά τη σχετική ταξινόμηση της Συμφωνίας της Νίκαιας, η οποία κυρώθηκε με το άρθρο πρώτο του ν. 2505/1997 (Α’ 118).».
2. Στο δεύτερο εδάφιο της παρ. 6 του εσωτερικού άρθρου 3 επικαιροποιείται η νομοθετική παραπομπή, προστίθεται η φράση «σχετικά με την παραδοχή ή την απόρριψη της δήλωσης κατάθεσης σήματος,» και η παρ. 6 διαμορφώνεται ως εξής:
«6. Είναι απολύτως απαράδεκτη η κατάθεση ως σήματος των εμβλημάτων της Ε.Ο.Ε., καθώς και των Ολυμπιακών Συμβόλων από οποιοδήποτε τρίτο νομικό ή φυσικό πρόσωπο. Σε κάθε περίπτωση δήλωσης καταχώρισης σήματος που ταυτίζεται ή ομοιάζει με ή συμπεριλαμβάνει Ολυμπιακά Σύμβολα, ο εξεταστής υπάλληλος της Υπηρεσίας Σημάτων του Υπουργείου Ανάπτυξης και Επενδύσεων, κατά την εξέταση των λόγων απαραδέκτου σύμφωνα με το άρθρο 24 του ν. 4679/2020 (Α’ 71), πριν από την έκδοση απόφασης σχετικά με την παραδοχή ή την απόρριψη της δήλωσης κατάθεσης σήματος, καλεί υποχρεωτικά την Ε.Ο.Ε. να γνωμοδοτήσει σχετικά.».
3. Στην παρ. 1 του εσωτερικού άρθρου 7, περί των μελών της Ελληνικής Ολυμπιακής Επιτροπής τροποποιείται το δεύτερο εδάφιο, με την προσθήκη διευκρίνισης ως προς τις θέσεις εκλογής στο Προεδρείο της Ολομέλειας της Ε.Ο.Ε., προστίθεται τρίτο εδάφιο ως προς την εκλογή των Προέδρων των Επιτροπών της Ε.Ο.Ε., των μελών του διοικητικού συμβουλίου της Διεθνούς Ολυμπιακής Ακαδημίας (Δ.Ο.Α.) και της Εθνικής Ολυμπιακής Ακαδημίας (ΕΘΝ.Ο.Α.) και η παρ. 1 διαμορφώνεται ως εξής:
«1. Τα μέλη της Ε.Ο.Ε. διακρίνονται σε μέλη με δικαίωμα ψήφου και μέλη χωρίς δικαίωμα ψήφου. Μόνο τα μέλη με δικαίωμα ψήφου και, αν πρόκειται για αθλητικές ομοσπονδίες, οι εκπρόσωποι αυτών έχουν δικαίωμα εκλογής στο Προεδρείο της Ολομέλειας της Ε.Ο.Ε. (δηλαδή στις θέσεις του Προέδρου, του Α’ και Β’ Αντιπροέδρου, του Γενικού Γραμματέα και του Ταμία) και στην Εκτελεστική Επιτροπή. Επίσης μεταξύ των παραπάνω μελών εκλέγονται οι Πρόεδροι όλων των Επιτροπών της Ε.Ο.Ε. και η πλειοψηφία των μελών του διοικητικού συμβουλίου της Δ.Ο.Α. και της ΕΘΝ.Ο.Α.».
4. Στο πρώτο εδάφιο της παρ. 4 του εσωτερικού άρθρου 7 διαγράφεται η φράση: «, ώσπου να εκλεγεί νέος εκπρόσωπος ή νέο τακτικό μέλος αθλητής», στο δεύτερο εδάφιο της ίδιας παραγράφου η φράση «υποχρεούνται, μέσα σε έναν (1) μήνα, να εκλέξουν νέο εκπρόσωπο ή νέο τακτικό μέλος στην Ολομέλεια της Ε.Ο.Ε., σε αντικατάσταση του αποβιώσαντος, παραιτηθέντος ή εκπεσόντος εκπροσώπου ή αθλητή τακτικού μέλους και για το υπόλοιπο της θητείας αυτού» αντικαθίσταται από τη φράση «υποχρεούνται να εκλέξουν νέο αναπληρωματικό μέλος τους στην Ολομέλεια της Ε.Ο.Ε.» και η παρ. 4 διαμορφώνεται ως εξής:
«4. Αν ο εκπρόσωπος κάποιας ομοσπονδίας στην Ολομέλεια της Ε.Ο.Ε. ή κάποιος από τους αθλητές των περ. γ’ και δ’ της παρ. 2 αποβιώσει, παραιτηθεί ή εκπέσει, για τον οποιονδήποτε λόγο ή αιτία, τη θέση του καταλαμβάνει ο αναπληρωματικός του. Η ομοσπονδία, η Ε.Σ.Ο.Α. ή τα μέλη της τελευταίας αποστολής των θερινών Ολυμπιακών Αγώνων, ανάλογα με την περίπτωση, υποχρεούνται να εκλέξουν νέο αναπληρωματικό μέλος τους στην Ολομέλεια της Ε.Ο.Ε. Η ίδια υποχρέωση εκλογής αντικαταστάτη υφίσταται και στην περίπτωση θανάτου, παραίτησης ή για άλλον λόγο έκπτωσης αναπληρωματικού εκπροσώπου ομοσπονδίας ή αναπληρωματικού μέλους της Ε.Ο.Ε. αθλητή.».
5. Το πρώτο εδάφιο της παρ. 6 του εσωτερικού άρθρου 7 τροποποιείται ως προς την παραπεμπόμενη παράγραφο και η παρ. 6 διαμορφώνεται ως εξής:
«6. Αν με απόφαση της Δ.Ο.Ε. κάποιο άθλημα παύσει να είναι ολυμπιακό, οι αθλητικές ομοσπονδίες μέλη της Ε.Ο.Ε. που καλλιεργούν το άθλημα αυτό, εφόσον δεν καλλιεργούν άλλο ολυμπιακό άθλημα που να τους επιτρέπει να παραμείνουν μέλη με δικαίωμα ψήφου κατά τα ειδικότερα οριζόμενα στην περ. β’ της παρ. 2, καθίστανται μέλη χωρίς δικαίωμα ψήφου κατά την έννοια της παρ. 5. Η απώλεια του δικαιώματος ψήφου επέρχεται αυτομάτως και αυτοδικαίως: (α) από την επομένη της κοινοποίησης στην Ε.Ο.Ε. της σχετικής απόφασης της Δ.Ο.Ε., αν η απόφαση αυτή λήφθηκε μετά τους Ολυμπιακούς Αγώνες στο πρόγραμμα των οποίων το εν λόγω άθλημα συμπεριλήφθηκε τελευταία φορά ή (β) από την επομένη της τελετής λήξης των Ολυμπιακών Αγώνων, στο πρόγραμμα των οποίων το εν λόγω άθλημα συμπεριελήφθη για τελευταία φορά, αν η απόφαση της Δ.Ο.Ε. λήφθηκε πριν από τους Ολυμπιακούς αυτούς Αγώνες.».
6. Στο εσωτερικό άρθρο 8 περί της θητείας των μελών της Δ.Ο.Ε., προστίθεται παρ. 5, ως εξής:
«5. α) Ο Πρόεδρος της Ε.Ο.Ε. έχει το δικαίωμα να εκλεγεί ως Πρόεδρος της Ολομέλειας της Ε.Ο.Ε. για τρεις (3) και μόνο θητείες. Στη συνέχεια, αν και εφόσον δεν εμπίπτει στα όρια ηλικίας που ορίζονται στην περ. ε) της παρ. 3 του άρθρου 10, μπορεί να είναι απλό μέλος της Ολομέλειας ως εκπρόσωπος αθλητικής ομοσπονδίας-μέλους της ΕΟΕ ή υπό την τυχόν ιδιότητά του ως μόνιμου μέλους της Δ.Ο.Ε.
β) Τα μέλη της Εκτελεστικής Επιτροπής που συμπληρώνουν τρεις (3) συνεχόμενες θητείες, δεν έχουν το δικαίωμα να είναι μέλη της Εκτελεστικής Επιτροπής και για τέταρτη θητεία. Μπορούν όμως να εκλεγούν κα πάλι σε εκτελεστική θέση αφού συμπληρώσουν μία (1) θητεία ως απλά μέλη της Ολομέλειας.
Η ως άνω ρύθμιση δεν αφορά το μέλος ή τα μέλη της Δ.Ο.Ε. για την Ελλάδα που ex-officio είναι μόνιμα μέλη της Εκτελεστικής Επιτροπής σύμφωνα με το άρθρο 15 παρ. 2, εδ. β’ του ισχύοντος Καταστατικού της Ε.Ο.Ε.
Διευκρινίζεται ότι ο υπολογισμός των θητειών που θέτει η ως άνω διάταξη τόσο για τον Πρόεδρο όσο και για τα μέλη της Εκτελεστικής Επιτροπής θα ισχύσει από τη θητεία 2021-2024, αποκλειομένης της αναδρομικής ισχύος της.».
7. Μετά από την περ. δ) της παρ. 3 του εσωτερικού άρθρου 10 περί απώλειας της ιδιότητας του μέλους της Ε.Ο.Ε., προστίθενται δύο νέα εδάφια και η παρ. 3 διαμορφώνεται ως εξής:
«3. Οι εκπρόσωποι των αθλητικών ομοσπονδιών -μελών της Ε.Ο.Ε., καθώς και τα αιρετά μέλη των περ. γ’, δ’ και ε’ της παρ. 2 του άρθρου 7, χάνουν την ιδιότητα του εκπροσώπου αθλητικής ομοσπονδίας ή του μέλους της Ε.Ο.Ε. αντίστοιχα στις ακόλουθες περιπτώσεις:
(α) αν αποβιώσουν,
(β) αν παραιτηθούν. Επί ποινή απαραδέκτου, η παραίτηση υποβάλλεται εγγράφως από τον παραιτούμενο ή από νόμιμα εξουσιοδοτημένο προς τούτο πρόσωπο στη Γραμματεία της Ε.Ο.Ε. και επιφέρει τα αποτελέσματά της από την υποβολή της,
(γ) αν παύσουν να συντρέχουν στο πρόσωπό τους οι αναγκαίες προϋποθέσεις εκλογής τους, σύμφωνα με την παρ. 2 του άρθρου 7, καθώς και αν συντρέξει στο πρόσωπό τους κώλυμα ή ασυμβίβαστο του άρθρου 9. Για την απώλεια της ιδιότητάς τους στην περίπτωση αυτήν, απαιτείται απόφαση της Ολομέλειας της Ε.Ο.Ε. με την οποία διαπιστώνεται η μη συνδρομή των θετικών προϋποθέσεων της παρ. 2 του άρθρου 7 ή η συνδρομή κωλύματος ή ασυμβίβαστου του άρθρου 9,
(δ) με απόφαση της Ολομέλειας της Ε.Ο.Ε., σύμφωνα με την περ. γ’ της παρ. 5.
H απώλεια της ιδιότητας του μέλους της Ε.Ο.Ε., ανεξάρτητα αν κατέχει εκτελεστική ή όχι θέση, επέρχεται την 31η Δεκεμβρίου του έτους στη διάρκεια του οποίου συμπληρώνει το 75ο έτος της ηλικίας του.
Ο υπολογισμός της ηλικίας που ορίζεται με την ως άνω διάταξη, θα ισχύσει από τη θητεία 2025-2028, αποκλειομένης της αναδρομικής ισχύος της.».
8. Στην παρ. 4 του εσωτερικού άρθρου 14 μετά τη φράση «των μελών της» προστίθεται η φράση «με δικαίωμα ψήφου» και η παρ. 4 διαμορφώνεται ως εξής:
«4. Η Ολομέλεια συνεδριάζει τακτικά μία (1) φορά κάθε μήνα και έκτακτα οποτεδήποτε υπάρχει ανάγκη ή αν αυτό ζητηθεί εγγράφως από το ένα τρίτο (1/3) του συνολικού αριθμού των μελών της με δικαίωμα ψήφου για τη συζήτηση ειδικού και συγκεκριμένου θέματος, το οποίο εξειδικεύεται στη σχετική αίτηση.».
9. Η περ. β) της παρ. 3 του εσωτερικού άρθρου 19 περί των τακτικών επιτροπών της Ελληνικής Ολυμπιακής Επιτροπής, τροποποιείται ως προς το παραπεμπόμενο άρθρο και η παρ. 3 διαμορφώνεται ως εξής:
«3. Ο Πρόεδρος και τα μέλη των τακτικών Επιτροπών εκλέγονται σύμφωνα με τα άρθρα 12 και 13, εκτός από: (α) τα δύο (2) μέλη της ΕΠ.Ο.Π. και το ένα (1) μέλος της ΕΠ.Ο.Λ. που υποδεικνύονται από την Επιτροπή Αθλητών και (β) τον Πρόεδρο και τα μέλη της Επιτροπής Αθλητών, οι οποίοι εκλέγονται σύμφωνα με το άρθρο 23.».
10. Η παρ. 5 του εσωτερικού άρθρου 20 περί της Επιτροπής Ολυμπιακής Προετοιμασίας, τροποποιείται ως προς την παραπεμπόμενη παράγραφο και η παρ. 5 διαμορφώνεται ως εξής:
«5. Για την επιλογή των μελών της περ. β’ της παρ. 2, ο Πρόεδρος της Ε.Ο.Ε. καλεί τις αθλητικές ομοσπονδίες μέλη της Ε.Ο.Ε. και την Επιτροπή Αθλητών να προτείνουν υποψηφίους και να υποβάλουν τα βιογραφικά τους σημειώματα.».
11. Στο εσωτερικό άρθρο 23 περί της Επιτροπής Αθλητών, στην περ. (α) της παρ. 4 μετά τη λέξη «Ευρωπαϊκών» τίθεται η λέξη «Ολυμπιακών», στην περ. (β) της παρ. 4 η φράση «ένας άνδρας» αντικαθίσταται με τη φράση «μία αθλήτρια» και η παρ. 4 διαμορφώνεται ως εξής:
«4. Η Επιτροπή Αθλητών αποτελείται από εννέα (9) έως δεκαπέντε (15) μέλη αθλητές, ως εξής:
(α) οι Έλληνες αθλητές που είναι μέλη της Επιτροπής Αθλητών της Δ.Ο.Ε. και Επιτροπής Αθλητών της Ένωσης των Ευρωπαϊκών Ολυμπιακών Επιτροπών καθίστανται εκ της ιδιότητας τους (ex officio) μέλη,
(β) δύο (2) μέλη, ένας αθλητής και μία αθλήτρια, εκλέγονται από την τελευταία αποστολή των θερινών Ολυμπιακών Αγώνων, σύμφωνα με την περ. δ’ της παρ. 2 του άρθρου 7,
(γ) ένα (1) μέλος εκλέγεται από την τελευταία αποστολή των χειμερινών Ολυμπιακών Αγώνων κατ’ αναλογία της περ. δ’ της παρ. 2 του άρθρου 7,
(δ) τα υπόλοιπα μέλη εκλέγονται από την Ένωση Συμμετασχόντων σε Ολυμπιακούς Αγώνες (Ε.Σ.Ο.Α.) σύμφωνα με όσα ειδικότερα ορίζονται στο Καταστατικό της.
Η Επιτροπή Αθλητών, άμα τη σύστασή της, συνεδριάζει και εκλέγει τον Πρόεδρό της μεταξύ των μελών της που έχουν εκλεγεί από την Ε.Σ.Ο.Α.».
12. Η παρ. 3 του εσωτερικού άρθρου 28 περί της επίλυσης διαφορών και της διαιτησίας, τροποποιείται ως προς την παραπεμπόμενη παράγραφο και η παρ. 3 διαμορφώνεται ως εξής:
«3. Μέχρι τη σύσταση του διαιτητικού οργάνου της παρ. 2, διαφορές ιδιωτικού δικαίου που γεννώνται μεταξύ της Ε.Ο.Ε. και οποιουδήποτε μέλους της ή μεταξύ της Ε.Ο.Ε. και οποιουδήποτε τρίτου φυσικού ή νομικού προσώπου επιλύονται, σε πρώτο και τελευταίο βαθμό από το Τμήμα Τακτικής Δικαιοδοτικής Διαδικασίας του CAS (Ordinary Arbitration Division), κατ’ εφαρμογή του Ελληνικού δικαίου και σύμφωνα με τα ειδικότερα οριζόμενα στον εκάστοτε ισχύοντα Κώδικα Αθλητικής Διαιτησίας του CAS. Μετά τη σύσταση του διαιτητικού οργάνου της παρ. 2, οι αθλητικές αυτές διαφορές θα επιλύονται σε πρώτο βαθμό από το διαιτητικό αυτό όργανο και σε δεύτερο και τελευταίο βαθμό με προσφυγή κατά της απόφασης του διαιτητικού οργάνου ενώπιον του Τμήματος Εφέσεων (Αppeals Arbitration Division) του Αθλητικού Διαιτητικού Δικαστηρίου στη Λωζάννη της Ελβετίας (Court of Arbitration for Sport CAS) κατ’ εφαρμογή του Ελληνικού Δικαίου και σύμφωνα με τον εκάστοτε ισχύοντα Κώδικα Αθλητικής Διαιτησίας.».
13. Το ακροτελεύτιο εδάφιο πριν από τις υπογραφές περί έγκρισης του τροποποιηθέντος καταστατικού στην τελική του μορφή από την Ολομέλεια της Ελληνικής Ολυμπιακής Επιτροπής επικαιροποιείται και διαμορφώνεται ως εξής:
«ΕΓΚΡΙΘΗΚΕ ΣΤΗΝ ΤΕΛΙΚΗ ΤΟΥ ΜΟΡΦΗ
ΑΠΟ ΤΗΝ 35η ΟΛΟΜΕΛΕΙΑ/2.3.2021
ΚΑΙ ΤΗΝ 3η ΟΛΟΜΕΛΕΙΑ/2.11.2021
ΤΗΣ ΕΛΛΗΝΙΚΗΣ ΟΛΥΜΠΙΑΚΗΣ ΕΠΙΤΡΟΠΗΣ
ΣΠΥΡΟΣ Ι. ΚΑΠΡΑΛΟΣ
ΕΜΜΑΝΟΥΗΛ ΚΟΛΥΜΠΑΔΗΣ
ΠΡΟΕΔΡΟΣ Ε.Ο.Ε.
ΓΕΝΙΚΟΣ ΓΡΑΜΜΑΤΕΑΣ Ε.Ο.Ε.».
Άρθρο 410
Αναγνώριση αγωνιστικών διακρίσεων για το έτος 2022 - Εισαγωγή αθλητών στην τριτοβάθμια εκπαίδευση για το ακαδημαϊκό έτος 2022-2023
1. Ειδικά για το έτος 2022, το πρώτο εδάφιο της παρ. 8 του άρθρου 34 του ν. 2725/1999 (Α’ 121) ισχύει για αθλητές και αθλήτριες που κατακτούν 1η έως 8η νίκη σε παγκόσμιο πρωτάθλημα, ή 1η έως 6η νίκη σε πανευρωπαϊκό πρωτάθλημα ανδρών γυναικών, νέων ανδρών νέων γυναικών, εφήβων νεανίδων, σε αθλήματα ή αγωνίσματα αθλήματος για τα οποία, λόγω της εφαρμογής των μέτρων πρόληψης της διάδοσης του κορωνοϊού COVID -19, δεν διεξήχθησαν οι παραπάνω διοργανώσεις εντός του έτους 2021, όπως αποδεικνύεται από σχετική βεβαίωση της οικείας αθλητικής ομοσπονδίας. Η παρούσα ισχύει στις περιπτώσεις, που ο αθλητής ή η αθλήτρια θα είχε αγωνιστεί εντός του έτους 2021 και δεν κατέστη δυνατή η ολοκλήρωση της αγωνιστικής διαδικασίας λόγω της πανδημίας του κορωνοϊού COVID-19 στην ίδια ηλικιακή κατηγορία με αυτήν στην οποία κατέκτησε νίκη κατά το έτος 2022.
2. Ειδικά για το ακαδημαϊκό έτος 2022-2023, για το οποίο αθλητής ή αθλήτρια υποβάλλει αίτηση εισαγωγής στην τριτοβάθμια εκπαίδευση, η διάκριση σε ατομικό άθλημα, πλην των Ολυμπιακών, Παγκόσμιων και Πανευρωπαϊκών αγώνων, δύναται να έχει κατακτηθεί έως τη 19η.9.2022.
ΜΕΡΟΣ ΣΤ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Α’
Άρθρο 411
Εξουσιοδοτικές διατάξεις Κεφαλαίου Β’
1. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης καθορίζονται οι λεπτομέρειες σχετικά με την εκλογική διαδικασία των εσωτερικών μελών του Συμβουλίου Διοίκησης του Α.Ε.Ι., θέματα που αφορούν στην εφαρμογή του συστήματος της ταξινομικής ψήφου και την εκλογιμότητα των υποψηφίων, η διαδικασία έκδοσης της προκήρυξης, η διαδικασία υποβολής των υποψηφιοτήτων, οι κατηγορίες δεδομένων προσωπικού χαρακτήρα που υποβάλλονται σε επεξεργασία, οι κατηγορίες των υποκειμένων, οι ρόλοι των εμπλεκομένων ως προς την επεξεργασία δεδομένων προσωπικού χαρακτήρα, τα τεχνικά και οργανωτικά μέτρα για την ασφάλεια της επεξεργασίας αυτών, καθώς και κάθε αναγκαία, τεχνική, επιχειρησιακή ή άλλη λεπτομέρεια για την εφαρμογή του παρόντος και κάθε άλλο τεχνικό ζήτημα.
2. Με κοινή απόφαση των Υπουργών Παιδείας και Θρησκευμάτων και Οικονομικών καθορίζεται το ύψος της αποζημίωσης των μελών του Συμβουλίου Διοίκησης ανά συνεδρίαση.
Άρθρο 412
Εξουσιοδοτικές διατάξεις Κεφαλαίου Γ’
Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης καθορίζονται οι αναγκαίες λεπτομέρειες για τη διεξαγωγή της ηλεκτρονικής ψηφοφορίας:
α) για την εκλογή των Κοσμητόρων Μονοτμηματικών Σχολών, των Προέδρων Τμημάτων και των Διευθυντών Τομέων των Ανώτατων Εκπαιδευτικών Ιδρυμάτων (Α.Ε.Ι.),
β) για την ανάδειξη των εκπροσώπων των μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) στα συλλογικά όργανα των Σχολών και των Τμημάτων,
γ) για την ανάδειξη των εκπροσώπων των φοιτητών στα συλλογικά όργανα των Σχολών και των Τμημάτων.
Άρθρο 413
Εξουσιοδοτικές διατάξεις Κεφαλαίου Δ’
1. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης καθορίζονται οι λεπτομέρειες σχετικά με τη διαδικασία ανάδειξης των εκπροσώπων μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) στα όργανα διοίκησης των Α.Ε.Ι. και των ακαδημαϊκών μονάδων τους, η διαδικασία έκδοσης της προκήρυξης, η διαδικασία και οι προθεσμίες υποβολής των υποψηφιοτήτων, οι κατηγορίες δεδομένων προσωπικού χαρακτήρα που υποβάλλονται σε επεξεργασία, οι κατηγορίες των υποκειμένων, οι ρόλοι των εμπλεκομένων ως προς την επεξεργασία δεδομένων προσωπικού χαρακτήρα, τα τεχνικά και οργανωτικά μέτρα για την ασφάλεια της επεξεργασίας αυτών, καθώς και κάθε αναγκαία, τεχνική, επιχειρησιακή ή άλλη λεπτομέρεια για την εφαρμογή του παρόντος.
2. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης καθορίζονται οι λεπτομέρειες σχετικά με τη διαδικασία ανάδειξης των εκπροσώπων των φοιτητών στα όργανα των ακαδημαϊκών μονάδων των Α.Ε.Ι., η διαδικασία έκδοσης της προκήρυξης, η διαδικασία και οι προθεσμίες υποβολής των υποψηφιοτήτων, οι κατηγορίες δεδομένων προσωπικού χαρακτήρα που υποβάλλονται σε επεξεργασία, οι κατηγορίες των υποκειμένων, οι ρόλοι των εμπλεκομένων ως προς την επεξεργασία δεδομένων προσωπικού χαρακτήρα, τα τεχνικά και οργανωτικά μέτρα για την ασφάλεια της επεξεργασίας αυτών, καθώς και κάθε αναγκαία, τεχνική, επιχειρησιακή λεπτομέρεια για την εφαρμογή του παρόντος.
Άρθρο 414
Εξουσιοδοτική διάταξη Κεφαλαίου Ε’
Με τον Εσωτερικό Κανονισμό Λειτουργίας του Α.Ε.Ι. καθορίζονται ειδικότερα θέματα σχετικά με τις συνεδριάσεις των συλλογικών οργάνων και επιτροπών του Α.Ε.Ι. και του Ε.Λ.Κ.Ε., τη διαδικασία αυθεντικοποίησης των χρηστών κατά την είσοδό τους στην ηλεκτρονική πλατφόρμα τηλεδιάσκεψης, την επεξεργασία των δεδομένων προσωπικού χαρακτήρα που πραγματοποιείται στο πλαίσιο συνεδριάσεων που διεξάγονται με τη μέθοδο της τηλεδιάσκεψης, τον τρόπο τήρησης των πρακτικών, τη χρήση της ηλεκτρονικής πλατφόρμας τηλεδιάσκεψης που διασφαλίζει τη μυστικότητα των συνεδριάσεων και κάθε άλλη λεπτομέρεια αναφορικά με τη λειτουργία των συλλογικών οργάνων και επιτροπών.
Άρθρο 415
Εξουσιοδοτικές διατάξεις Κεφαλαίου ΣΤ’
1. Με απόφαση της Συγκλήτου, κατόπιν εισήγησης του Πρύτανη, εγκρίνεται ο πρότυπος εσωτερικός κανονισμός λειτουργίας των πανεπιστημιακών εργαστηρίων του Ανώτατου Εκπαιδευτικού Ιδρύματος (Α.Ε.Ι.) σύμφωνα με το άρθρο 47.
2. Με απόφαση της Επιτροπής Ερευνών, κατόπιν εισήγησης του Διευθυντή του πανεπιστημιακού εργαστηρίου, καθορίζεται το ακριβές ύψος της τιμής κάθε είδους ομοειδών υπηρεσιών που παρέχονται προς απροσδιόριστο αριθμό φυσικών προσώπων σύμφωνα με την παρ. 4 του άρθρου 51.
3. Με κοινή απόφαση των Υπουργών Παιδείας και Θρησκευμάτων και Υγείας, η οποία εκδίδεται μετά από γνώμη της Συγκλήτου του Α.Ε.Ι., κατόπιν εισήγησης του αρμοδίου συλλογικού οργάνου της ακαδημαϊκής μονάδας, δύναται να εντάσσεται σε νοσοκομείο του Εθνικού Συστήματος Υγείας (Ε.Σ.Υ.), πανεπιστημιακό εργαστήριο ή πανεπιστημιακή κλινική ή ειδική μονάδα του Α.Ε.Ι. μετά από έγκριση του Διοικητικού Συμβουλίου του νοσοκομείου υποδοχής.
Άρθρο 416
Εξουσιοδοτικές διατάξεις Κεφαλαίου Ζ’
1. Με κοινή απόφαση του Υπουργού Παιδείας και Θρησκευμάτων και των ανά περίπτωση συναρμόδιων Υπουργών δύναται να ρυθμίζεται κάθε αναγκαία λεπτομέρεια για την εφαρμογή της πρακτικής άσκησης, ως μέρος της εκπαιδευτικής διαδικασίας των προγραμμάτων σπουδών πρώτου και δεύτερου κύκλου και να αναπροσαρμόζεται το ύψος της μηνιαίας αποζημίωσης φοιτητών Α.Ε.Ι.
2. Με κοινή απόφαση του Υπουργού Παιδείας και Θρησκευμάτων και του ανά περίπτωση αρμόδιου Υπουργού δύναται να καθορίζονται ειδικότερες προϋποθέσεις και όροι διεξαγωγής πρακτικής άσκησης στο πλαίσιο προγραμμάτων πρώτου και δεύτερου κύκλου σπουδών, εφόσον η επιτυχής ολοκλήρωση προγράμματος σπουδών οδηγεί στην απόκτηση συγκεκριμένων επαγγελματικών δικαιωμάτων, σύμφωνα με την κείμενη νομοθεσία, και η διεξαγωγή της πρακτικής άσκησης αποτελεί υποχρεωτική εκπαιδευτική δραστηριότητα του προγράμματος.
Άρθρο 417
Εξουσιοδοτικές διατάξεις Κεφαλαίου Η’
1. Με απόφαση του Υπουργού Παιδείας και Θρησκευμάτων, κατόπιν εισήγησης της Εθνικής Αρχής Ανώτατης Εκπαίδευσης (ΕΘ.Α.Α.Ε.), δύναται να προστίθενται νέα στοιχεία για την ίδρυση προγραμμάτων σπουδών πρώτου, δεύτερου και τρίτου κύκλου.
2. Με απόφαση του Υπουργού Παιδείας και Θρησκευμάτων καθορίζονται ειδικότερα θέματα σχετικά με την ίδρυση, οργάνωση και λειτουργία διπλών προγραμμάτων σπουδών του άρθρου 72.
3. Με απόφαση του Υπουργού Παιδείας και Θρησκευμάτων καθορίζονται οι ειδικότεροι όροι και προϋποθέσεις σχετικά με την οργάνωση και λειτουργία του προγράμματος της εσωτερικής κινητικότητας φοιτητών, τη διαδικασία υποβολής των αιτήσεων εκ μέρους των φοιτητών προς τα Τμήματα υποδοχής, την αναγνώριση των πιστωτικών μονάδων από τα Τμήματα προέλευσης, καθώς και κάθε άλλη αναγκαία λεπτομέρεια για την εφαρμογή του παρόντος.
Άρθρο 418
Εξουσιοδοτικές διατάξεις Κεφαλαίου Θ’
1. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης, καθορίζονται οι προϋποθέσεις οργάνωσης προγραμμάτων μεταπτυχιακών σπουδών με μεθόδους εξ αποστάσεως εκπαίδευσης, ζητήματα σχετικά με τη χρήση ηλεκτρονικών μέσων και τεχνικών για την ηλεκτρονική εξ αποστάσεως αξιολόγηση φοιτητών, καθώς και κάθε άλλο ζήτημα σχετικά με την οργάνωση προγραμμάτων σπουδών δεύτερου κύκλου με μεθόδους εξ αποστάσεως εκπαίδευσης.
2. Με απόφαση του Υπουργού Παιδείας και Θρησκευμάτων καθορίζονται ζητήματα σχετικά με τη διαδικασία υποβολής των αιτήσεων δωρεάν φοίτησης σε Π.Μ.Σ. των Α.Ε.Ι. που λειτουργούν με τέλη φοίτησης, τα απαιτούμενα ανά περίπτωση συνοδευτικά δικαιολογητικά, τη δυνατότητα αυτεπάγγελτης αναζήτησης των δικαιολογητικών από τις αρμόδιες δημόσιες υπηρεσίες, τη διαδικασία αξιολόγησης των αιτήσεων από τα αρμόδια όργανα του Π.Μ.Σ. και κάθε άλλο ζήτημα ή λεπτομέρεια σχετικά με την εφαρμογή του παρόντος. Με όμοια απόφαση διαπιστώνεται κατ’ έτος το ποσό που αντιστοιχεί στο εθνικό διάμεσο ισοδύναμο εισόδημα, σύμφωνα με τα στοιχεία της Ελληνικής Στατιστικής Αρχής (ΕΛ.ΣΤΑΤ.).
3. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται ειδικότερα ζητήματα σχετικά με την εκπόνηση βιομηχανικών διδακτορικών που χρηματοδοτούνται από πόρους του Ταμείου Ανάκαμψης και Ανθεκτικότητας.
Άρθρο 419
Εξουσιοδοτικές διατάξεις Κεφαλαίου Ι’
1. Με απόφαση της Συγκλήτου του Α.Ε.Ι., κατόπιν εισήγησης του Τμήματος, εγκρίνεται η οργάνωση και λειτουργία προγράμματος σπουδών δευτερεύουσας κατεύθυνσης και σύντομης διάρκειας σύμφωνα με το άρθρο 98.
2. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται ειδικότερα ζητήματα σχετικά την ίδρυση, οργάνωση, λειτουργία και τους ωφελούμενους του ειδικού προγράμματος σπουδών παιδαγωγικής και διδακτικής επάρκειας που χρηματοδοτείται από πόρους του Ταμείου Ανάκαμψης και Ανθεκτικότητας.
Άρθρο 420
Εξουσιοδοτικές διατάξεις Κεφαλαίου ΙΑ’
Με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος του Α.Ε.Ι. ιδρύονται ξενόγλωσσα προγράμματα σπουδών (Ξ.Π.Σ.) σύμφωνα με τη διαδικασία του άρθρου 101. Με όμοια απόφαση εγκρίνεται ο εσωτερικός κανονισμός του Ξ.Π.Σ.
Άρθρο 421
Εξουσιοδοτικές διατάξεις Κεφαλαίου ΙΒ’
1. Με απόφαση της Συγκλήτου δύναται να ιδρύεται σε κάθε Ανώτατο Εκπαιδευτικό Ίδρυμα (Α.Ε.Ι.) Κέντρο Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.), σύμφωνα με τη διαδικασία που καθορίζεται στο άρθρο 112.
2. Με απόφαση της Συγκλήτου συγκροτείται το Συμβούλιο του Κ.Ε.ΔΙ.ΒΙ.Μ., το οποίο αποτελείται από τον Πρύτανη ή έναν (1) από τους Αντιπρυτάνεις, στον οποίο ανατίθεται ο τομέας της διά βίου μάθησης, ως Πρόεδρό του, και έναν (1) εκπρόσωπο από κάθε Σχολή του Α.Ε.Ι., μετά από εισήγηση της Κοσμητείας.
3. Με απόφαση του Συμβουλίου του Κ.Ε.ΔΙ.ΒΙ.Μ. δύναται να μεταβιβάζεται μέρος των αρμοδιοτήτων του άρθρου 115 προς τον Πρόεδρο του Συμβουλίου.
4. Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), ύστερα από εισήγηση του Συμβουλίου του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.), καταρτίζεται ο Κανονισμός Λειτουργίας του, σύμφωνα με το άρθρο 119.
Άρθρο 422
Εξουσιοδοτικές διατάξεις Κεφαλαίου ΙΓ’
Με απόφαση της Συγκλήτου του Α.Ε.Ι. ορίζεται ο Διευθυντής της ακαδημαϊκής μονάδας της ενιαίας κεντρικής βιβλιοθήκης, κατόπιν δημόσιας πρόσκλησης προς τα μέλη Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) ή Ειδικού Τεχνικού Εργαστηριακού Προσωπικού (Ε.Τ.Ε.Π.) του Α.Ε.Ι.
Άρθρο 423
Εξουσιοδοτικές διατάξεις Κεφαλαίου ΙΔ’
Με απόφαση του Συμβουλίου Διοίκησης του Ανώτατου Εκπαιδευτικού Ιδρύματος (Α.Ε.Ι.) καταρτίζεται Κανονισμός Αποδοχών για την παροχή διδακτικού έργου σε προγράμματα σπουδών δεύτερου και τρίτου κύκλου, Ξενόγλωσσα Προγράμματα Σπουδών (Ξ.Π.Σ.) και κάθε είδους εκπαιδευτικά προγράμματα του Κέντρου Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.), που οργανώνονται από το Α.Ε.Ι. και για τα οποία προβλέπεται η καταβολή τελών φοίτησης, σύμφωνα με το άρθρο 126.
Άρθρο 424
Εξουσιοδοτικές διατάξεις Κεφαλαίου ΙΕ’
1. Με απόφαση της Συγκλήτου του Α.Ε.Ι. συνιστάται Κέντρο Ψυχολογικής και Συμβουλευτικής Υποστήριξης σύμφωνα με το άρθρο 128.
2. Με απόφαση της Συγκλήτου του Α.Ε.Ι. συνιστάται Κέντρο Υποστήριξης Διδασκαλίας και Μάθησης σύμφωνα με το άρθρο 129.
Άρθρο 425
Εξουσιοδοτικές διατάξεις Κεφαλαίου ΙΣΤ’
1. Με απόφαση της Συγκλήτου ιδρύεται σε κάθε Ανώτατο Εκπαιδευτικό Ίδρυμα (Α.Ε.Ι.) Πανεπιστημιακό Κέντρο Έρευνας και Καινοτομίας (ΠΑ.Κ.Ε.Κ.), ως αυτοτελής ερευνητική μονάδα σύμφωνα με το άρθρο 131.
2. Με απόφαση της Συγκλήτου του Α.Ε.Ι., κατόπιν εισήγησης του Διοικητικού Συμβουλίου του ΠΑ.Κ.Ε.Κ., ιδρύονται, συγχωνεύονται, καταργούνται, μετονομάζονται Ερευνητικά Ινστιτούτα (Ε.Ι.) εντός του ΠΑ.Κ.Ε.Κ. του Α.Ε.Ι., σύμφωνα με τις παρ. 4 και 5 του άρθρου 131.
3. Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης του Διοικητικού Συμβουλίου του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.), εγκρίνεται ο Εσωτερικός Κανονισμός Λειτουργίας του, σύμφωνα με το άρθρο 136.
Άρθρο 426
Εξουσιοδοτικές διατάξεις Κεφαλαίου ΙΖ’
1. Με απόφαση του Υπουργού Παιδείας και Θρησκευμάτων ρυθμίζονται θέματα που αφορούν στη διαδικασία εκλογής και εξέλιξης των μελών Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), τον τρόπο υποβολής των υποψηφιοτήτων, τον έλεγχο νομιμότητας της διαδικασίας, την κατάρτιση και τήρηση του μητρώου γνωστικών αντικειμένων και των μητρώων εσωτερικών και εξωτερικών μελών κάθε Τμήματος, τη διαδικασία της αυτοματοποιημένης κλήρωσης για την ανάδειξη των τακτικών και αναπληρωματικών μελών των εκλεκτορικών σωμάτων, τον έλεγχο νομιμότητας της διαδικασίας και κάθε άλλο αναγκαίο θέμα σχετικά με τη διαδικασία εκλογής και εξέλιξης των μελών Δ.Ε.Π. των Α.Ε.Ι.
2. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης καθορίζονται οι λεπτομέρειες και ο χρόνος εφαρμογής των οριζόμενων στα άρθρα 144, 145 και 146, οι κατηγορίες δεδομένων προσωπικού χαρακτήρα που υποβάλλονται σε επεξεργασία, οι κατηγορίες των υποκειμένων, οι ρόλοι ως προς την επεξεργασία δεδομένων προσωπικού χαρακτήρα, τα τεχνικά και οργανωτικά μέτρα για την ασφάλεια της επεξεργασίας αυτών, και κάθε άλλη αναγκαία, τεχνική ή λεπτομέρεια για την εφαρμογή του άρθρου 142.
Άρθρο 427
Εξουσιοδοτικές διατάξεις Κεφαλαίου ΙΗ’
Με απόφαση της Κοσμητείας, κατόπιν εισήγησης της Συνέλευσης του Τμήματος και γνώμης της Γενικής Συνέλευσης του Τομέα, δύναται να εντάσσεται μέλος Δ.Ε.Π. του Τμήματος στην κατηγορία μερικής απασχόλησης μετά από αίτημά του, σύμφωνα με τη διαδικασία που καθορίζεται στο άρθρο 154.
Άρθρο 428
Εξουσιοδοτικές διατάξεις Κεφαλαίου ΙΘ’
1. Με απόφαση της Συγκλήτου του Α.Ε.Ι., ύστερα από εισήγηση του Πρύτανη, του Κοσμήτορα ή του Προέδρου του Τμήματος, κατανέμονται οι θέσεις μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) στα Τμήματα, στις Σχολές ή στο Α.Ε.Ι., σύμφωνα με τα άρθρα 163 έως 165.
2. Με προεδρικό διάταγμα, που εκδίδεται μετά από πρόταση των Υπουργών Παιδείας και Θρησκευμάτων, Οικονομικών και Εσωτερικών, καθορίζονται η διαδικασία και οι προϋποθέσεις εξέλιξης των μελών των κατηγοριών Ε.Ε.Π., Ε.ΔΙ.Π. και Ε.Τ.Ε.Π. και ρυθμίζονται τα ειδικότερα θέματα σχετικά με την εν γένει υπηρεσιακή κατάστασή τους, όπως η διαδικασία μονιμοποίησης, η δυνατότητα μετακίνησης, η χορήγηση εκπαιδευτικών και λοιπών αδειών, και κάθε άλλο θέμα που αφορά τις υποχρεώσεις και τα δικαιώματα των εν λόγω κατηγοριών.
Άρθρο 429
Εξουσιοδοτικές διατάξεις Κεφαλαίου Κ’
1. Με απόφαση της Συγκλήτου του Α.Ε.Ι., κατόπιν εισήγησης του Συμβουλίου του Πανεπιστημιακού Κέντρου Έρευνας και Καινοτομίας (ΠΑ.Κ.Ε.Κ.), δύναται να εγκρίνεται η μετατροπή μέρους των θέσεων των Μελών Διδακτικού Ερευνητικού Προσωπικού (Δ.Ε.Π.) που κατανέμονται ετησίως από το Υπουργείο Παιδείας και Θρησκευμάτων να μετατρέπονται σε θέσεις Ερευνητών της παρ. 1 για τη στελέχωση των Ερευνητικών Ινστιτούτων του ΠΑ.Κ.Ε.Κ.
2. Με κοινή απόφαση των Υπουργών Παιδείας και Θρησκευμάτων, Εσωτερικών και Οικονομικών δύναται να ιδρύεται προσωποπαγής θέση μέλους Δ.Ε.Π. ή Ερευνητή για επιστήμονες που χρηματοδοτούνται από το Ευρωπαϊκό Συμβούλιο Έρευνας σύμφωνα με το άρθρο 167.
3. Με κοινή απόφαση των Υπουργών Οικονομικών και Παιδείας και Θρησκευμάτων καθορίζεται το ύψος της μισθοδοσίας των επισκεπτών καθηγητών και επισκεπτών ερευνητών που θα απασχοληθούν σε έργα του Ταμείου Ανάκαμψης και Ανθεκτικότητας.
Άρθρο 430
Εξουσιοδοτικές διατάξεις Κεφαλαίου ΚΑ’
Με απόφαση του Υπουργού Παιδείας και Θρησκευμάτων ορίζεται ένας (1) εκ των Πρυτάνεων των Α.Ε.Ι. της ημεδαπής με τον αναπληρωτή του, που συμμετέχει στο Πειθαρχικό Συμβούλιο μελών Δ.Ε.Π. των Α.Ε.Ι. του άρθρου 184.
Άρθρο 431
Εξουσιοδοτικές διατάξεις Κεφαλαίου ΚΒ’
1. Με απόφαση του Πρύτανη συγκροτείται το Πειθαρχικό Συμβούλιο Φοιτητών σύμφωνα με την παρ. 4 του άρθρου 199.
2. Με τον εσωτερικό κανονισμό του Ανώτατου Εκπαιδευτικού Ιδρύματος (Α.Ε.Ι.) είναι δυνατή η πρόβλεψη και άλλων πειθαρχικών παραπτωμάτων, πέραν αυτών που προβλέπονται στο άρθρο 197, καθώς και η περαιτέρω ρύθμιση της πειθαρχικής ανάκρισης και διαδικασίας. Με τον εσωτερικό κανονισμό του Α.Ε.Ι. είναι δυνατή και η αντιστοίχιση των πειθαρχικών παραπτωμάτων προς τις πειθαρχικές ποινές που επιβάλλονται, με εξαίρεση τα παραπτώματα για τα οποία μπορεί να επιβληθεί η ποινή της οριστικής διαγραφής, σύμφωνα με την παρ. 3 του άρθρου 198.
Άρθρο 432
Εξουσιοδοτικές διατάξεις Κεφαλαίου ΚΓ’
Με προεδρικό διάταγμα που εκδίδεται μετά από πρόταση των Υπουργών Παιδείας και Θρησκευμάτων, Οικονομικών και Εσωτερικών, ύστερα από πρόταση του Συμβουλίου Διοίκησης και γνώμη της Συγκλήτου, σύμφωνα με τη διαδικασία που καθορίζεται στο άρθρο 20 του ν. 4622/2019 (Α’ 133) και το άρθρο 206 του παρόντος εγκρίνεται ο Οργανισμός κάθε Α.Ε.Ι.
Άρθρο 433
Εξουσιοδοτικές διατάξεις Κεφαλαίου ΚΔ’
1. Με απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.) συγκροτείται η Επιτροπή Διασφάλισης Ποιότητας σύμφωνα με το άρθρο 215.
2. Με απόφαση του Συμβουλίου Διοίκησης του Α.Ε.Ι. συγκροτείται η Επιτροπή Στρατηγικού Σχεδιασμού σύμφωνα με το άρθρο 216.
Άρθρο 434
Εξουσιοδοτικές διατάξεις Κεφαλαίου ΚΕ’
Με αποφάσεις του Συμβουλίου Διοίκησης του Ανώτατου Εκπαιδευτικού Ιδρύματος (Α.Ε.Ι.) συγκροτούνται η Επιτροπή Δεοντολογίας του άρθρου 217, η Επιτροπή Ισότητας των φύλων και καταπολέμησης των διακρίσεων του άρθρου 218, η Επιτροπή Ασφάλειας και Προστασίας του άρθρου 219, η Επιτροπή Ισότιμης Πρόσβασης ατόμων με αναπηρία και ατόμων με ειδικές εκπαιδευτικές ανάγκες του άρθρου 220, η Επιτροπή Ψηφιακής Διακυβέρνησης του άρθρου 221 και Επιτροπή Μεταφοράς Τεχνολογίας, Καινοτομίας και Νεοφυούς Επιχειρηματικότητας του άρθρου 222.
Άρθρο 435
Εξουσιοδοτικές διατάξεις Κεφαλαίου ΚΣΤ’
1. Με απόφαση της Συγκλήτου, ύστερα από εισήγηση του Πρύτανη, καταρτίζεται ο Εσωτερικός Κανονισμός Λειτουργίας του Ανώτατου Εκπαιδευτικού Ιδρύματος (Α.Ε.Ι.), σύμφωνα με το άρθρο 223.
2. Με απόφαση του Συμβουλίου Διοίκησης, κατόπιν εισήγησης του Πρύτανη και πρότασης της Επιτροπής Στρατηγικού Σχεδιασμού, καταρτίζεται πολυετές στρατηγικό σχέδιο του Α.Ε.Ι. σύμφωνα με το άρθρο 224.
3. Με απόφαση του Συμβουλίου Διοίκησης, που εκδίδεται ύστερα από εισήγηση της Επιτροπής Ασφάλειας και Προστασίας, εγκρίνονται το σχέδιο ασφάλειας και προστασίας του άρθρου 225 και ο Κανονισμός Ελεγχόμενης Πρόσβασης του Α.Ε.Ι.
4. Με διάταγμα που εκδίδεται με πρόταση του Υπουργού Παιδείας και Θρησκευμάτων, ορίζονται η διαδικασία και οι προϋποθέσεις για την εγκατάσταση και λειτουργία των τεχνικών που εφαρμόζουν τα Α.Ε.Ι. σύμφωνα με το Κεφάλαιο ΚΣΤ’, τα κριτήρια για την τήρηση της αναλογικότητας μεταξύ των χρησιμοποιούμενων μέσων και του επιδιωκόμενου σκοπού, το είδος των προσωπικών δεδομένων που τυγχάνουν επεξεργασίας, η συλλογή, αποθήκευση, χρήση, διαβίβαση και κάθε περαιτέρω επεξεργασία των προσωπικών δεδομένων και οι αποδέκτες, ο χρόνος τήρησης των προσωπικών δεδομένων, η διαδικασία 
καταστροφής, οι βασικές λειτουργίες και η περιοδική αξιολόγηση της αποτελεσματικότητας των συστημάτων επιτήρησης, τα δικαιώματα των φυσικών προσώπων στα οποία αφορούν τα δεδομένα και κάθε σχετικό θέμα, σύμφωνα με τον Κανονισμό (ΕΕ) 2016/679 του Ευρωπαϊκού Κοινοβουλίου και του Συμβουλίου, της 27ης Απριλίου 2016, για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της οδηγίας 95/46/ΕΚ (Γενικός Κανονισμός για την Προστασία Δεδομένων, ΕΕ L 119). και τον 
ν. 4624/2019 (Α’ 137).
5. Με απόφαση του Υπουργού Παιδείας και Θρησκευμάτων ρυθμίζονται ειδικότερα, τεχνικά ή λεπτομερειακά θέματα σχετικά με: α) οργανωτικά και τεχνικά μέτρα για την ασφάλεια της επεξεργασίας των προσωπικών δεδομένων στον βαθμό που δεν ορίζονται από το άρθρο 11 του π.δ. 75/2020 (Α’ 173) ή σε εκτέλεση αυτού, β) τεχνικά θέματα οργάνωσης και διαχείρισης των συστημάτων ασφαλείας.
6. Με κοινή απόφαση των αρμόδιων οργάνων των Υπουργείων Παιδείας και Θρησκευμάτων και Περιβάλλοντος και Ενέργειας, κατόπιν σχετικού αιτήματος του Πρύτανη του Α.Ε.Ι. και προσκόμισης των απαραίτητων δικαιολογητικών, δύναται να εγκρίνεται, κατά παρέκκλιση κάθε άλλης γενικής ή ειδικής διάταξης, η κατασκευή της περίφραξης ασφαλείας και των συναφών προς αυτή στοιχείων και κατασκευών. Η απόφαση περιέχει τους ειδικότερους όρους και τις αναγκαίες λεπτομέρειες για την κατασκευή της ως άνω περίφραξης και των συναφών προς αυτή στοιχείων και κατασκευών, επέχει δε θέση οικοδομικής αδείας. 
Ως απαιτούμενα δικαιολογητικά ορίζονται: α) Τοπογραφικό διάγραμμα εξαρτημένο από το κρατικό σύστημα συντεταγμένων, σύμφωνα με τις ισχύουσες προδιαγραφές, στο οποίο σημειώνονται η περίφραξη και οι διαστάσεις της, β) τεχνική έκθεση μηχανικού, στην οποία περιγράφονται και αιτιολογούνται η μορφή, ο τρόπος κατασκευής και οι διαστάσεις της περίφραξης, τα συνοδά αυτής έργα και εγκαταστάσεις, καθώς και όποιοι στατικοί υπολογισμοί απαιτούνται, γ) φωτογραφίες του ακινήτου και του περιβάλλοντος χώρου αυτού, και 
δ) κατάθεση σχεδίου και φακέλου ασφάλειας και υγείας του έργου, με ορισμό του υπεύθυνου συντονιστή, σύμφωνα με τα οριζόμενα στο π.δ. 305/1996 (Α’ 212), 
όπου απαιτείται.
Άρθρο 436
Εξουσιοδοτικές διατάξεις Κεφαλαίου ΚΖ’
1. Με κοινή απόφαση των Υπουργών Οικονομικών και Παιδείας και Θρησκευμάτων ορίζονται η διαδικασία και οι σχετικές λεπτομέρειες για την ανά μήνα μεταφορά χρηματικών διαθεσίμων από την Τράπεζα της Ελλάδος σε πιστωτικά ιδρύματα, βάσει αντίστοιχου μηνιαίου προγραμματισμού πληρωμών του Ειδικού Λογαριασμού Κονδυλίων Έρευνας (Ε.Λ.Κ.Ε.) για τη διενέργεια αυτών με ηλεκτρονικό τρόπο. Έως την έναρξη ισχύος της υπουργικής απόφασης του πρώτου εδαφίου, η Επιτροπή Ερευνών αποφασίζει για τη διαδικασία μεταφοράς των ταμειακών διαθεσίμων του Ε.Λ.Κ.Ε. και το ποσοστό μεταφοράς στην Τράπεζα της Ελλάδος, βάσει του χρηματοδοτικού προγραμματισμού, των αναγκών των έργων/προγραμμάτων που διαχειρίζεται ο Ε.Λ.Κ.Ε. και των Οδηγών Εφαρμογής αυτών. Ειδικώς στους ερευνητικούς και τεχνολογικούς φορείς του άρθρου 13Α του ν. 4310/2014 (Α’ 258), η μεταφορά πλεοναζόντων διαθεσίμων ενεργείται κατ’ έτος, σύμφωνα με κοινή απόφαση του Υπουργού Οικονομικών και του αρμόδιου για την έρευνα και καινοτομία Υπουργού.
2. Με κοινή απόφαση των Υπουργών Οικονομικών και Παιδείας και Θρησκευμάτων εκδίδεται Κανονισμός σχετικά με την εκτέλεση δαπανών, στον οποίον καθορίζεται η ειδικότερη διαδικασία ελέγχου, εκκαθάρισης, ενταλματοποίησης, εξόφλησης των δαπανών που διενεργούνται για τις ανάγκες των ερευνητικών έργων/προγραμμάτων μέσω των Ε.Λ.Κ.Ε., της ηλεκτρονικής διακίνησης των δικαιολογητικών αυτών, καθώς και κάθε άλλο σχετικό θέμα.
3. Με κοινή απόφαση των Υπουργών Οικονομικών και Παιδείας και Θρησκευμάτων ορίζεται το ποσό του παραβόλου για την άσκηση των ενστάσεων κατά των αποτελεσμάτων προκηρύξεων των Ε.Λ.Κ.Ε. των Α.Ε.Ι.
4. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται η διαδικασία διασύνδεσης των πληροφοριακών συστημάτων για την άντληση των στοιχείων που απαιτούνται για τον προσδιορισμό του ύψους των οφειλών, η διαδικασία προσδιορισμού των οφειλών, ο τρόπος είσπραξης των οφειλών και απόδοσής τους προς τους Ε.Λ.Κ.Ε. των Α.Ε.Ι., ο τρόπος υποβολής και εξέτασης των ενστάσεων, καθώς και κάθε άλλο σχετικό, τεχνικό ή λεπτομερειακό θέμα.
5. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης καθορίζονται οι λεπτομέρειες σχετικά με τη διαδικασία εκλογής του Αντιπροέδρου της Επιτροπής Ερευνών της παρ. 3 του άρθρου 231, η διαδικασία υποβολής των υποψηφιοτήτων, οι κατηγορίες δεδομένων προσωπικού χαρακτήρα που υποβάλλονται σε επεξεργασία, οι κατηγορίες των υποκειμένων, οι ρόλοι των δεδομένων προσωπικιού χαρακτήρα που εμπλέκονται στην επεξεργασία, τα τεχνικά και οργανωτικά μέτρα για την ασφάλεια επεξεργασίας αυτών, καθώς και κάθε αναγκαία, τεχνική, επιχειρησιακή ή άλλη λεπτομέρεια και κάθε άλλο τεχνικό ζήτημα.
Άρθρο 437
Εξουσιοδοτικές διατάξεις Κεφαλαίου ΚΗ’
1. Με προεδρικό διάταγμα, που εκδίδεται μετά από πρόταση των Υπουργών Οικονομικών και Παιδείας και Θρησκευμάτων, κατόπιν εισήγησης του Συμβουλίου Διοίκησης του Α.Ε.Ι., δύναται να ιδρύεται Εταιρεία Αξιοποίησης και Διαχείρισης Περιουσίας Α.Ε.Ι. σε όσα Α.Ε.Ι. δεν λειτουργεί ήδη σύμφωνα με το άρθρο 260.
2. Με απόφαση του Συμβουλίου Διοίκησης, κατόπιν εισήγησης του Διοικητικού Συμβουλίου (Δ.Σ.) της Εταιρείας καταρτίζεται ο Κανονισμός Λειτουργίας της Εταιρείας Αξιοποίησης και Διαχείρισης Περιουσίας του Α.Ε.Ι. σύμφωνα με το άρθρο 265.
Άρθρο 438
Εξουσιοδοτικές διατάξεις Κεφαλαίου ΚΘ’
Με απόφαση του Υπουργού Παιδείας και Θρησκευμάτων, καθορίζονται τα ακριβή κριτήρια αξιολόγησης και η βαρύτητα κάθε κριτηρίου, η διαδικασία και το χρονοδιάγραμμα αξιολόγησης, καθώς και κάθε άλλο θέμα σχετικό με την αξιολόγηση των Ερευνητικών Πανεπιστημιακών Ινστιτούτων (Ε.Π.Ι.).
Άρθρο 439
Εξουσιοδοτικές διατάξεις Κεφαλαίου Λ’
1. Με απόφαση του Πρύτανη του Α.Ε.Ι. ή του Προέδρου του Διοικητικού Συμβουλίου του ερευνητικού φορέα συγκροτείται η Επιτροπή Ηθικής και Δεοντολογίας της Έρευνας (Ε.Η.Δ.Ε.), σύμφωνα με το άρθρο 278.
2. Με απόφαση της Επιτροπής Ερευνών καταρτίζεται Κανονισμός Αρχών και Λειτουργίας των Ε.Η.Δ.Ε. σύμφωνα με την παρ. 5 του άρθρου 281.
Άρθρο 440
Εξουσιοδοτικές διατάξεις Κεφαλαίου ΛΑ’
1. Με κοινή απόφαση των Υπουργών Οικονομικών, Παιδείας και Θρησκευμάτων, Υγείας και Εργασίας και Κοινωνικών Υποθέσεων δύνανται να ρυθμιστούν ειδικότερα θέματα που προκύπτουν κατά την εφαρμογή του άρθρου 284.
2. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται οι όροι, οι προϋποθέσεις και η διαδικασία για τη δωρεάν σίτιση και στέγαση των φοιτητών προγραμμάτων σπουδών πρώτου, δεύτερου και τρίτου κύκλου των Α.Ε.Ι. με βάση την ατομική και οικογενειακή οικονομική τους κατάσταση και την εντοπιότητά τους, καθώς και την έδρα του ιδρύματος και τις ειδικές συνθήκες που επικρατούν σε αυτό.
3. Με κοινή απόφαση των Υπουργών Οικονομικών και Παιδείας και Θρησκευμάτων, ρυθμίζονται τα θέματα που αφορούν στον τρόπο και τα κριτήρια της δωρεάν διανομής στους ενεργούς φοιτητές του πρώτου κύκλου σπουδών των διδακτικών συγγραμμάτων μέσω της ηλεκτρονικής υπηρεσίας «ΕΥΔΟΞΟΣ», καθώς και την καταβολή αμοιβής στους συγγραφείς τους, το ποσοστό ηλεκτρονικών συγγραμμάτων ανά εκδότη επί του συνολικού αριθμού συγγραμμάτων κατ’ έτος που δύναται να ανέλθει έως το ποσοστό του εκατό τοις εκατό (100%), την τυχόν χρηματική επιβράβευση ή άλλα προνόμια προς τους εκδότες που προσφέρουν ηλεκτρονικά συγγράμματα.
4. Με κοινή απόφαση των Υπουργών Οικονομικών, Παιδείας και Θρησκευμάτων, Υποδομών και Μεταφορών και Πολιτισμού και Αθλητισμού καθορίζονται οι όροι, οι προϋποθέσεις, η διαδικασία και κάθε άλλο αναγκαίο θέμα σχετικά με τις παροχές της παρούσας.
5. Με κοινή απόφαση των Υπουργών Οικονομικών και Παιδείας και Θρησκευμάτων καθορίζονται τα κριτήρια με βάση τα οποία υπολογίζεται ο αριθμός και η διαδικασία παραχώρησης των ανωτέρω αντιτύπων, η διαδικασία δανεισμού συγγραμμάτων στους φοιτητές και κάθε σχετικό θέμα.
6. Με κοινή απόφαση των Υπουργών Οικονομικών και Παιδείας και Θρησκευμάτων ορίζεται η σύσταση και συγκρότηση της Επιτροπής Ελέγχου Κοστολόγησης, καθώς και κάθε σχετική λεπτομέρεια για τον τρόπο ελέγχου της διαμόρφωσης του κόστους των συγγραμμάτων.
Άρθρο 441
Εξουσιοδοτικές διατάξεις Κεφαλαίου ΛΒ’
1. Με κοινή απόφαση των Υπουργών Παιδείας και Θρησκευμάτων και Ψηφιακής Διακυβέρνησης καθορίζονται οι κατηγορίες των δικαιούχων, τυχόν επιπλέον προϋποθέσεις και στοιχεία που περιλαμβάνονται στην ακαδημαϊκή ταυτότητα ανά κατηγορία δικαιούχων, η διαδικασία υποβολής αίτησης, έκδοσης και παραλαβής της ακαδημαϊκής ταυτότητας, η χρονική διάρκεια ισχύος της ανά κατηγορία δικαιούχων, καθώς και κάθε άλλη αναγκαία, τεχνική ή άλλη, λεπτομέρεια για την εφαρμογή του παρόντος.
2. Με απόφαση του Υπουργού Παιδείας και Θρησκευμάτων δύνανται να ρυθμίζονται ειδικότερα, λεπτομερειακά και τεχνικά θέματα, που ανακύπτουν από τη συγχώνευση των καταργούμενων νομικών προσώπων του άρθρου 296 και την ένταξή τους στο Ανώτατο Εκπαιδευτικό Ίδρυμα που προβλέπεται ανά περίπτωση.
ΚΕΦΑΛΑΙΟ Β’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Β’
Άρθρο 442
Εξουσιοδοτικές διατάξεις Κεφαλαίου Α’
1. Η αποζημίωση των υπόλοιπων, πλην του Προέδρου και του Αντιπροέδρου, μελών του Δ.Σ. του Δ.Ο.Α.Τ.Α.Π. για κάθε συνεδρίαση καθορίζεται με κοινή απόφαση των Υπουργών Παιδείας και Θρησκευμάτων και Οικονομικών.
2. Η αποζημίωση των αξιολογητών καθορίζεται με κοινή απόφαση των Υπουργών Παιδείας και Θρησκευμάτων και Οικονομικών.
Άρθρο 443
Εξουσιοδοτικές διατάξεις Κεφαλαίου Β’
1. Με αποφάσεις του Υπουργού Παιδείας και Θρησκευμάτων και του καθ’ ύλην αρμόδιου Υπουργού καθορίζεται η αρμόδια επαγγελματική οργάνωση ή δημόσια αρχή ή το Α.Ε.Ι., σύμφωνα με την παρ. 5 του άρθρου 311, οι όροι και οι διαδικασίες για τη διενέργεια της πρακτικής άσκησης προσαρμογής, ο τρόπος επίβλεψης και αξιολόγησης αυτών και κάθε άλλο κριτήριο, το οποίο θεωρείται απαραίτητο, σύμφωνα με το άρθρο 311, καθώς και οι λεπτομέρειες της διαδικασίας πρακτικής άσκησης.
2. Το ύψος του κάθε είδους παραβόλου του παρόντος καθορίζεται και μπορεί να αναπροσαρμόζεται με κοινή απόφαση των Υπουργών Οικονομικών και Παιδείας και Θρησκευμάτων.
3. Με απόφαση του Υπουργού Παιδείας και Θρησκευμάτων, μετά από πρόταση του Δ.Σ. του Δ.Ο.Α.Τ.Α.Π., ορίζονται, σε συνεργασία με πανεπιστημιακά ή τεχνολογικά ιδρύματα της ανώτατης εκπαίδευσης ή άλλα ερευνητικά ή επιστημονικά ιδρύματα ή άλλους δημόσιους φορείς ή αναγνωρισμένους επιστήμονες ή ερευνητές, το σύστημα, η διαδικασία, τα εξεταζόμενα μαθήματα, ο τρόπος εξέτασης και βαθμολόγησης, η εξεταζόμενη ύλη, και κάθε ειδικότερο θέμα σχετικό με τις εξετάσεις Ιατρικής και Οδοντιατρικής και τη διαδικασία εφαρμογής του άρθρου 312. Με όμοια απόφαση, μπορεί το σύστημα εξετάσεων να επεκτείνεται και σε άλλες Σχολές και Τμήματα και να ορίζονται οι λεπτομέρειες για την προσαρμογή του στις ιδιαιτερότητες της συγκεκριμένης Σχολής ή Τμήματος. Με όμοια απόφαση, μπορεί να συνιστώνται και να συγκροτούνται επιτροπές επεξεργασίας θεμάτων για τη δημιουργία τράπεζας ερωτήσεων για τα εξεταζόμενα μαθήματα.
Άρθρο 444
Εξουσιοδοτικές διατάξεις Κεφαλαίου Γ’
1. Με προεδρικό διάταγμα, που εκδίδεται ύστερα από πρόταση των Υπουργών Παιδείας και Θρησκευμάτων, Οικονομικών και Εσωτερικών, ύστερα από εισήγηση του Διοικητικού Συμβουλίου (Δ.Σ.) του Δ.Ο.Α.Τ.Α.Π., ορίζεται ο Οργανισμός σύμφωνα και με το άρθρο 20 του ν. 4622/2019 (Α’ 133) και ο Κανονισμός λειτουργίας του, με τον οποίο ρυθμίζονται ειδικότερα θέματα που αφορούν στην οργάνωση και λειτουργία του, αντίστοιχα.
2. Με απόφαση του Υπουργού Παιδείας και Θρησκευμάτων, ύστερα από πρόταση του Διοικητικού Συμβουλίου (Δ.Σ.) του Δ.Ο.Α.Τ.Α.Π. συνιστάται η Επιτροπή Ανεξάρτητων Εμπειρογνωμόνων του άρθρου 316 και ορίζονται τα μέλη της. Με την ίδια απόφαση καθορίζονται και οι λοιπές λεπτομέρειες της σύστασης και λειτουργίας της Επιτροπής αυτής, καθώς και η αποζημίωση των μελών της.
3. Η αποζημίωση των μελών της Επιτροπής Ανεξάρτητων Εμπειρογνωμόνων καθορίζεται με κοινή απόφαση των Υπουργών Παιδείας και Θρησκευμάτων και Οικονομικών.
ΚΕΦΑΛΑΙΟ Γ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Γ’
Άρθρο 445
Εξουσιοδοτικές διατάξεις Κεφαλαίου Α’
1. Με προεδρικό διάταγμα, που εκδίδεται με πρόταση του Υπουργού Παιδείας και Θρησκευμάτων:
α) Πραγματοποιείται η αναγνώριση και κατάσταση εκλεγέντος Μητροπολίτη, σύμφωνα με την παρ. 4 του άρθρου 323.
β) Κηρύσσεται Μητρόπολη σε χηρεία, σύμφωνα με το δεύτερο εδάφιο του άρθρου 325, το δεύτερο εδάφιο της παρ. 3 του άρθρου 326 και το δεύτερο εδάφιο της παρ. 7 του τελευταίου άρθρου.
γ) Ιδρύεται ενορία, ύστερα από αίτηση τουλάχιστον τριακοσίων (300) Ορθοδόξων Χριστιανών και σύμφωνη γνώμη του Μητροπολιτικού Συμβουλίου το οποίο ορίζει επακριβώς και λεπτομερώς τα όρια της Ενορίας, σύμφωνα με την παρ. 2 του άρθρου 329, σε συνδυασμό με την παρ. 5 του ίδιου άρθρου.
δ) Επιτρέπεται η μεταβολή της ονομασίας, η συγχώνευση ή η κατάργηση μίας ενορίας, κατόπιν απόφασης του οικείου Μητροπολιτικού Συμβουλίου, σύμφωνα με την παρ. 4 του άρθρου 329, σε συνδυασμό με την παρ. 5 του ίδιου άρθρου.
ε) Πραγματοποιείται η ίδρυση νέων Ιερών Μονών, η διάλυση ή η συγχώνευση υφισταμένων και η ανασύσταση παλαιών Ιερών Μονών, κατόπιν σύμφωνης γνώμης του οικείου Μητροπολίτη και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, σύμφωνα με την παρ. 3 του άρθρου 330.
στ) Θεσπίζονται, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, στη βάση της κανονικής παράδοσης της Ανατολικής Ορθόδοξης Εκκλησίας του Χριστού για κάθε Ιερά Μητρόπολη της Δωδεκανήσου και την Πατριαρχική Εξαρχία Πάτμου οι γενικοί κανόνες αναφορικά με: στα) τους όρους και τη διαδικασία εισόδου στον μοναχισμό, στβ) το προσωπικό και περιουσιακό καθεστώς των μοναχών των Ιερών Μονών και των Μετοχίων τους, στγ) τα όργανα, τις προϋποθέσεις και τη διαδικασία έγκρισης της σύστασης, καθιέρωσης, συγχώνευσης, κατάργησης, διάλυσης, ανασύστασης των Ιερών Μονών και των Μετοχίων τους, στδ) τα αρμόδια όργανα, τις προϋποθέσεις και τη διαδικασία έκδοσης απολυτηρίου γράμματος για την μετάπεμψη (αποχώρηση) των μοναχών από Ιερά Μονή, στε) την ίδρυση, λειτουργία και εποπτεία των μετοχίων Ιερών Μονών εντός του εδάφους των Ιερών Μητροπόλεων Δωδεκανήσων, στστ) τους σκοπούς των Ιερών Μονών, τα διοικητικά όργανα, την εκλογή ή διορισμό και τις αρμοδιότητές τους, τις προϋποθέσεις ισχύος και δημοσιεύσεως των αποφάσεών τους, το καθεστώς διοίκησης, εκπροσώπησης, διαχείρισης, οργάνωσης, εποπτείας, προστασίας της περιουσίας και λειτουργίας των Ιερών Μονών και των μετοχίων τους και στζ) τον τρόπο διαχείρισης και διοίκησης των ερημωθεισών ή εγκαταλελειμμένων Ιερών Μονών, σύμφωνα με την παρ. 8 του άρθρου 330.
ζ) Θεσπίζεται, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, το πλαίσιο λειτουργίας των Ορθόδοξων Ησυχαστηρίων για κάθε Ιερά Μητρόπολη και την Πατριαρχική Εξαρχία Πάτμου, σύμφωνα με το δεύτερο εδάφιο της παρ. 9 του άρθρου 330.
η) Θεσπίζονται, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου αντίστοιχα και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, στη βάση της κανονικής παράδοσης της Ανατολικής Ορθόδοξης Εκκλησίας του Χριστού, για κάθε Ιερά Μητρόπολη της Δωδεκανήσου και της Πατριαρχικής Εξαρχίας Πάτμου τα προσόντα, η διαδικασία εκλογής και εγκατάστασης των Εφημερίων και Διακόνων, η διαδικασία πλήρωσης των εφημεριακών θέσεων, οι διαδικασίες μετάθεσης και απόσπασης του παρόντος άρθρου, η επιμόρφωση, η αξιολόγηση, τα καθήκοντα και τα δικαιώματα των Εφημερίων και των Διακόνων, σύμφωνα με την παρ. 11 του άρθρου 336.
θ) Θεσπίζονται, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου και έγκρισης του Οικουμενικού Πατριάρχη και της περί Αυτόν Αγίας και Ιεράς Συνόδου του Οικουμενικού Πατριαρχείου, στη βάση της κανονικής παράδοσης της Ανατολικής Ορθόδοξης Εκκλησίας του Χριστού για κάθε Ιερά Μητρόπολη της Δωδεκανήσου και την Πατριαρχική Εξαρχία Πάτμου αντίστοιχα οι γενικοί κανόνες αναφορικά με: θα) τα της συγκρότησης του Μητροπολιτικού Συμβουλίου ή του Εξαρχικού Συμβουλίου, τον τρόπο σύγκλησης και λειτουργίας, τις αρμοδιότητες, τα ένδικα μέσα, τις αρμοδιότητες του Προέδρου, καθώς και κάθε άλλη λεπτομέρεια που αφορά στην οργάνωση, διοίκηση, διαχείριση και λειτουργία του Μητροπολιτικού Συμβουλίου ή του Εξαρχικού Συμβουλίου, θβ) τη σύνθεση του Εκκλησιαστικού Συμβουλίου και τα καθήκοντα των μελών αυτού, την συγκρότηση και τις συνεδριάσεις, τις αρμοδιότητες, τα της οικονομικής διαχείρισης, των πόρων και του τρόπου διάθεσης αυτών, τα τηρούμενα βιβλία, τις διαδικασίες εκμισθώσεων ακινήτων και εκποίησης ακινήτων, τις διαδικασίες διενέργειας εράνων και κάθε άλλη λεπτομέρεια που αφορά στην οργάνωση, διοίκηση, διαχείριση και λειτουργία του Εκκλησιαστικού Συμβουλίου, σύμφωνα με την παρ. 4 του άρθρου 337.
ι) Ρυθμίζονται, κατόπιν εισήγησης του οικείου Μητροπολίτη ή του Πατριαρχικού Εξάρχου Πάτμου, η οποία εγκρίνεται από τον Οικουμενικό Πατριάρχη και την περί Αυτόν Αγία και Ιερά Σύνοδο του Οικουμενικού Πατριαρχείου, στη βάση της κανονικής παράδοσης της Ανατολικής Ορθόδοξης Εκκλησίας του Χριστού όλα τα ειδικά θέματα που αφορούν στην ίδρυση, οργάνωση, σύνθεση, συγκρότηση, αρμοδιότητα, σύγκληση και λειτουργία των εκκλησιαστικών δικαστηρίων, την προδικασία και την ακροαματική διαδικασία, τη διαδικασία και τα μέσα απόδειξης, τα κανονικά παραπτώματα και τις επιβαλλόμενες κυρώσεις, τη λήψη, έκδοση και επίδοση αποφάσεων, τα ένδικα μέσα, τους όρους και τις προϋποθέσεις αναστολής και εκτέλεσης των αποφάσεων, σύμφωνα με την παρ. 2 του άρθρου 342.
2. Με προεδρικό διάταγμα, που εκδίδεται μετά από πρόταση των Υπουργών Παιδείας και Θρησκευμάτων, Οικονομικών και Εσωτερικών και γνώμη των οικείων Μητροπολιτών ή του Πατριαρχικού Εξάρχου Πάτμου, καθορίζονται η κατηγορία εκπαίδευσης και η ειδικότητα των θέσεων των εκκλησιαστικών υπαλλήλων του πίνακα 2 της παρ. 3 του άρθρου 335, σύμφωνα με την παρ. 5 του ίδιου άρθρου.
3. Με απόφαση του Υπουργού Παιδείας και Θρησκευμάτων, κατόπιν γνώμης της Αγίας και Ιεράς Συνόδου του Οικουμενικού Πατριαρχείου, καθορίζεται μηνιαία εισφορά υπέρ του επισήμου Δελτίου «Δωδεκάνησος» επί της μισθοδοσίας των Διακόνων, Εφημερίων, Ιεροκηρύκων και Αρχιερέων των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, το ύψος αυτής, ο τρόπος είσπραξης και απόδοσής της καθώς και όλες οι αναγκαίες λεπτομέρειες για την εφαρμογή της παρ. 3 του άρθρου 339.
4. Με κοινή απόφαση των Υπουργών Παιδείας και Θρησκευμάτων και Οικονομικών καθορίζεται κάθε αναγκαία λεπτομέρεια που τυχόν ανακύπτει για την εφαρμογή της παρ. 8 του άρθρου 326, σύμφωνα με το δεύτερο εδάφιο της ίδιας παραγράφου.
Άρθρο 446
Εξουσιοδοτικές διατάξεις Κεφαλαίου Β’
Με προεδρικό διάταγμα, που εκδίδεται με πρόταση των Υπουργών Παιδείας και Θρησκευμάτων, Οικονομικών και Εσωτερικών:
α) Κατανέμεται ο συνολικός αριθμός των οργανικών θέσεων κληρικών (Αρχιεπισκόπου Αθηνών, Μητροπολιτών, Βοηθών Επισκόπων, Εφημερίων, Ιεροκηρύκων και Διακόνων) και εκκλησιαστικών υπαλλήλων στην Ιερά Αρχιεπισκοπή Αθηνών, στις Ιερές Μητροπόλεις και στην Ιερά Σύνοδο της Εκκλησίας της Ελλάδος, σύμφωνα με την παρ. 3 του άρθρου 347.
β) Κατανέμονται οι οργανικές θέσεις του πρώτου εδαφίου της παρ. 9 του άρθρου 347, σύμφωνα με το δεύτερο εδάφιο της ίδιας παραγράφου, σε συνδυασμό με την παρ. 3 του άρθρου 347.
γ) Κατανέμεται ο συνολικός αριθμός των οργανικών θέσεων κληρικών (Αρχιεπισκόπου Κρήτης, Μητροπολιτών, Βοηθού Επισκόπου, Εφημερίων, Ιεροκηρύκων και Διακόνων) και εκκλησιαστικών υπαλλήλων στην Ιερά Αρχιεπισκοπή Κρήτης και στις Ιερές Μητροπόλεις της Εκκλησίας της Κρήτης, σύμφωνα με την παρ. 3 του άρθρου 348.
δ) Κατανέμονται οι οργανικές θέσεις του πρώτου εδαφίου της παρ. 9 του άρθρου 348, σύμφωνα με το δεύτερο εδάφιο της ίδιας παραγράφου, σε συνδυασμό με την παρ. 3 του άρθρου 348.
ε) Καθορίζονται η κατηγορία εκπαίδευσης και η ειδικότητα των θέσεων εκκλησιαστικών υπαλλήλων που μισθοδοτούνται από το Δημόσιο:
εα) ύστερα από γνώμη της Ιεράς Συνόδου της Εκκλησίας της Ελλάδος, σύμφωνα με την παρ. 4 του άρθρου 347 και
εβ) ύστερα από γνώμη της Ιεράς Επαρχιακής Συνόδου Κρήτης, σύμφωνα με την παρ. 4 του άρθρου 348.
στ) μπορεί να καταργούνται υφιστάμενες διατάξεις που προβλέπουν τη σύσταση, κατανομή, ανακατανομή, μετατροπή ή μεταφορά οργανικών θέσεων Εφημερίων, Διακόνων, Ιεροκηρύκων, Βοηθών Επισκόπων και εκκλησιαστικών υπαλλήλων, με ταυτόχρονη σύσταση ισάριθμων αντίστοιχων μόνιμων οργανικών θέσεων, σύμφωνα με την παρ. 20 του άρθρου 347 και την παρ. 20 του άρθρου 348.
ΚΕΦΑΛΑΙΟ Δ’
ΕΞΟΥΣΙΟΔΟΤΙΚΕΣ ΔΙΑΤΑΞΕΙΣ ΜΕΡΟΥΣ Δ’
Άρθρο 447
Εξουσιοδοτικές διατάξεις Κεφαλαίου Γ’
1. Με απόφαση του Υπουργού Παιδείας και Θρησκευμάτων, η οποία εκδίδεται ύστερα από εισήγηση του κατά περίπτωση αρμόδιου Διευθυντή Πρωτοβάθμιας Εκπαίδευσης, καθορίζονται τα Δημοτικά Σχολεία ή Νηπιαγωγεία, στα οποία δύναται να εφαρμοστεί το νέο, αναβαθμισμένο πρόγραμμα του παρόντος κατά το σχολικό έτος 2022-2023 και κάθε επόμενο σχολικό έτος. Με όμοια απόφαση, η οποία εκδίδεται μετά από εισήγηση του Ινστιτούτου Εκπαιδευτικής Πολιτικής (Ι.Ε.Π.), δύναται να καθορίζονται εκ νέου ή να αναμορφώνονται τα προγράμματα του ολοήμερου Δημοτικού Σχολείου και Νηπιαγωγείου, όπως έχουν καθορισθεί με το άρθρο 371, ιδίως ως προς τον αριθμό και τη διάρκεια των διδακτικών ωρών, ως προς το γνωστικό αντικείμενό τους ή το αντικείμενο δράσης ή ενασχόλησης των μαθητών αυτές τις διδακτικές ώρες, ως προς την ειδικότητα ή τον κλάδο του εκπαιδευτικού προσωπικού που καθ’ οιονδήποτε τρόπο συμμετέχει στην εφαρμογή των εν λόγω προγραμμάτων ή ως προς τις ώρες των διαλειμμάτων και της αποχώρησης των μαθητών από τα εν λόγω προγράμματα. Με όμοια απόφαση δύναται α) να ορίζονται εκ νέου ή να εξειδικεύονται τα κριτήρια της παρ. 5 του άρθρου 371 που συνεκτιμώνται από τον Διευθυντή Πρωτοβάθμιας Εκπαίδευσης για την 
έκδοση της προαναφερόμενης εισήγησής του, να ρυθμίζονται ζητήματα σχετικά με την ευθύνη λειτουργίας του προγράμματος, καθώς και να μεταβάλλεται ο απαιτούμενος ελάχιστος αριθμός μαθητών για τη λειτουργία του αναβαθμισμένου προγράμματος του παρόντος σε κάθε Δημοτικό Σχολείο ή Νηπιαγωγείο, μετά από εισήγηση του Γενικού Γραμματέα Πρωτοβάθμιας, Δευτεροβάθμιας Εκπαίδευσης και Ειδικής Αγωγής και β) να ρυθμίζεται κάθε άλλη αναγκαία λεπτομέρεια για τη λειτουργία του αναβαθμισμένου προγράμματος ολοήμερου Δημοτικού Σχολείου και Νηπιαγωγείου και εν γένει για την εφαρμογή του άρθρου 371, η οποία, εφόσον αφορά σε διαδικαστικό θέμα, εκδίδεται μετά από εισήγηση του Γενικού Γραμματέα Πρωτοβάθμιας, Δευτεροβάθμιας Εκπαίδευσης και Ειδικής Αγωγής, άλλως μετά από εισήγηση του Ι.Ε.Π.
2. Με κοινή απόφαση των Υπουργών Οικονομικών και Παιδείας και Θρησκευμάτων δύναται να προβλέπεται η καταβολή αμοιβής στους εξεταστές ξένης γλώσσας της παρ. 1 του άρθρου 374, οι οποίοι δεν εμπίπτουν στο πεδίο εφαρμογής των ν. 4472/2017 (Α’ 74) και 4354/2015 (Α’ 176) και να καθορίζεται το ύψος της.
ΜΕΡΟΣ Ζ’
ΜΕΤΑΒΑΤΙΚΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΤΕΛΙΚΕΣ - ΜΕΤΑΒΑΤΙΚΕΣ ΔΙΑΤΑΞΕΙΣ ΜΕΡΟΥΣ Α’
Άρθρο 448
Τελικές - Μεταβατικές διατάξεις Κεφαλαίου Β’
1. Τα Ανώτατα Εκπαιδευτικά Ιδρύματα (Α.Ε.Ι.) στα οποία η θητεία των υπηρετουσών Πρυτανικών Αρχών λήγει την 31η.8.2022 και η διάρκεια της οποίας παρατείνεται έως την ανάδειξη των νέων Πρυτανικών Αρχών και το αργότερο έως την 28η.2.2023 δυνάμει του εξηκοστού έκτου άρθρου του ν. 4917/2022 (Α’ 67), υποχρεούνται να συγκροτήσουν το Συμβούλιο Διοίκησης του άρθρου 8 το αργότερο έως την 31η.12.2022. Με επιμέλεια του Πρύτανη του Α.Ε.Ι., κατά παρέκκλιση του άρθρου 9, η προκήρυξη για την ανάδειξη των εσωτερικών μελών και η πρόσκληση εκδήλωσης ενδιαφέροντος για την επιλογή των εξωτερικών μελών του Συμβουλίου Διοίκησης εκδίδονται εντός αποκλειστικής προθεσμίας τριάντα (30) ημερών από την έναρξη ισχύος του παρόντος.
2. Κατ’ εξαίρεση σε όσα Α.Ε.Ι. η θητεία των υπηρετουσών Πρυτανικών Αρχών λήγει την 31η.8.2022, η διάρκεια της οποίας παρατείνεται έως την ανάδειξη των νέων Πρυτανικών Αρχών και το αργότερο έως την 28η.2.2023 δυνάμει του εξηκοστού έκτου άρθρου του ν. 4917/2022, η πρώτη προκηρυσσόμενη θητεία του Συμβουλίου Διοίκησης και του Πρύτανη λήγει την 31η.8.2026.
3. Τα Α.Ε.Ι. των οποίων η θητεία των υπηρετούντων Πρυτανικών Αρχών λήγει την 31η.8.2023 ή την 31η. 8.2024 υποχρεούνται να συγκροτήσουν το Συμβούλιο Διοίκησης και να αναδείξουν τον Πρύτανη και τους Αντιπρυτάνεις σύμφωνα με τα άρθρα 9 έως 11 και εντός των προθεσμιών που τίθενται στα άρθρα αυτά.
4. Η θητεία της Διοικούσας Επιτροπής του Διεθνούς Πανεπιστημίου Ελλάδος παρατείνεται για ένα (1) έτος από την ημερομηνία λήξης της, ήτοι έως τις 31.8.2023. Το Διεθνές Πανεπιστήμιο Ελλάδος υποχρεούνται όπως συγκροτήσει το Συμβούλιο Διοίκησης και τη Σύγκλητο, σύμφωνα με τις διατάξεις του παρόντος, το αργότερο έως την 31η.8.2023.
5. Έως τη συγκρότηση του Συμβουλίου Διοίκησης ανά Α.Ε.Ι. και την ανάληψη των καθηκόντων του οι αρμοδιότητες του άρθρου 14, πλην της περ. κβ) της παρ. 1 και της παρ. 3 του άρθρου 14 ασκούνται από το Πρυτανικό Συμβούλιο του Α.Ε.Ι.
6. Όπου στις κείμενες διατάξεις αναφέρεται το Πρυτανικό Συμβούλιο Ανώτατων Εκπαιδευτικών Ιδρυμάτων, νοείται το Συμβούλιο Διοίκησης του άρθρου 8, εφόσον αυτό έχει συγκροτηθεί σύμφωνα με τις διατάξεις του παρόντος. Αντίστοιχα, όπου στις κείμενες διατάξεις αναφέρεται ότι η Σύγκλητος ασκεί αρμοδιότητες που δεν σχετίζονται με ακαδημαϊκά και ερευνητικά θέματα, οι αρμοδιότητες αυτές ασκούνται από το Συμβούλιο Διοίκησης του άρθρου 8.
7. Η προκήρυξη για την επιλογή Εκτελεστικού Διευθυντή εκδίδεται εντός αποκλειστικής προθεσμίας δύο (2) μηνών από τη συγκρότηση του Συμβουλίου Διοίκησης.
8. Ως πλήρης θητεία νοείται αυτή που η διάρκειά της ισούται ή υπερβαίνει το μισό της συνολικής διάρκειας της θητείας κάθε οργάνου. Ο χρόνος άσκησης καθηκόντων μέλους Συμβουλίου Διοίκησης του Α.Ε.Ι. ή Πρύτανη ή Αντιπρύτανη για χρόνο μικρότερο της πλήρους θητείας δεν συνυπολογίζεται στο ανώτατο όριο θητειών που τίθεται ανά περίπτωση για κάθε αξίωμα.
9. Οι θητείες που έχουν διανυθεί ή διανύονται κατά τη δημοσίευση του παρόντος στα αξιώματα του Πρύτανη, του Αντιπρύτανη και του Αναπληρωτή Πρύτανη λαμβάνονται υπόψη για τον υπολογισμό του ορίου των περ. β) και δ) της παρ. 3 του άρθρου 8 και των περ. β), δ) και ε) της παρ. 4 του άρθρου 11. Στο ανώτατο όριο της περ. γ) της παρ. 3 του άρθρου 8 και των περ. γ) και δ) της παρ. 4 του άρθρου 11 δεν προσμετράται θητεία που έχει διανυθεί ως μέλος του Συμβουλίου Ιδρύματος του άρθρου 8 του ν. 4009/2011 (Α’ 195), πριν την κατάργησή του.
10. Με απόφαση του Πρυτανικού Συμβουλίου του Α.Ε.Ι., που λαμβάνεται έως την 31η.8.2022, ορίζεται μέλος Διδακτικού Ερευνητικού Προσωπικού (Δ.Ε.Π.) του Α.Ε.Ι., στη βαθμίδα του Καθηγητή ή Αναπληρωτή Καθηγητή, που αναλαμβάνει καθήκοντα Αντιπρύτανη του Α.Ε.Ι. από την 1η.9.2022, εφόσον υπηρετών κατά την έναρξη ισχύος του παρόντος Αντιπρύτανης του Α.Ε.Ι. αφυπηρετεί κατά την 31η.8.2022. Η άσκηση καθηκόντων αφορά αποκλειστικά στο υπόλοιπο της τρέχουσας θητείας και δεν προσμετράται στο ανώτατο όριο της παρ. 3 του άρθρου 8 και της παρ. 4 του άρθρου 11.
11. Έως τη συγκρότηση του πρώτου Συμβουλίου Διοίκησης του Α.Ε.Ι. και την ανάληψη των καθηκόντων του δικαίωμα συμμετοχής στη Σύγκλητο έχουν οι Αντιπρυτάνεις του Α.Ε.Ι., που είτε έχουν αναδειχτεί έως την έναρξη ισχύος του παρόντος, είτε ορίζονται σύμφωνα με τη διαδικασία της παρ. 10.
Άρθρο 449
Μεταβατικές διατάξεις Κεφαλαίου Γ’
1. Στα Ανώτατα Εκπαιδευτικά Ιδρύματα (Α.Ε.Ι.) στα οποία η θητεία των υπηρετουσών Πρυτανικών Αρχών λήγει την 31η.8.2022 και παράλληλα, την ίδια ημερομηνία, λήγει η θητεία των υπηρετούντων Κοσμητόρων των Σχολών του Α.Ε.Ι., η διάρκεια της οποίας δύναται να παρατείνεται δυνάμει του εξηκοστού έκτου άρθρου του ν. 4917/2022 (Α’ 67) έως την ανάδειξη των νέων Κοσμητόρων, η διαδικασία ανάδειξης των νέων Κοσμητόρων πραγματοποιείται σύμφωνα με το άρθρο 24 του παρόντος. Η προκήρυξη πραγματοποιείται από τον υπηρετούντα Πρύτανη του Α.Ε.Ι. εντός ενός (1) μηνός από τη δημοσίευση του παρόντος. Εντός της ίδιας προθεσμίας συγκροτείται και η Επιτροπή Αξιολόγησης του άρθρου 24. Κατ’ εξαίρεση η διάρκεια της προκηρυσσόμενης θητείας είναι μικρότερη των τριών (3) ακαδημαϊκών ετών και λήγει την 31η.8.2025. Η αξιολόγηση των υποψηφίων πραγματοποιείται το αργότερο εντός δεκαπέντε (15) ημερών από τη συγκρότηση του Συμβουλίου Διοίκησης του Α.Ε.Ι.
2. Στα Α.Ε.Ι. στα οποία η θητεία των υπηρετούντων Πρυτανικών Αρχών λήγει την 31η.8.2023 και η θητεία υπηρετούντων Κοσμητόρων Σχολών του Α.Ε.Ι. λήγει την 31η.8.2022, παρατείνεται η θητεία των υπηρετουσών Κοσμητόρων από την ημερομηνία λήξης της έως τη συγκρότηση του πρώτου Συμβουλίου Διοίκησης και την ολοκλήρωση της διαδικασίας ανάδειξης του νέου Κοσμήτορα, και για χρονικό διάστημα που δεν δύναται να υπερβαίνει την 31η.10.2023. Κατ’ εξαίρεση η διάρκεια της επόμενης θητείας του Κοσμήτορα είναι μικρότερη των τριών (3) ακαδημαϊκών ετών και λήγει την 31η.8.2026. Ειδικά για τα Α.Ε.Ι. στα οποία η θητεία των υπηρετουσών Πρυτανικών Αρχών λήγει την 31η.8.2023, η προκηρυσσόμενη θητεία του Κοσμήτορα είναι έως τις 31.8.2026.
3. Στα Α.Ε.Ι. στα οποία η θητεία των υπηρετουσών Πρυτανικών Αρχών λήγει την 31η.8.2024 και παράλληλα λήγει η θητεία των υπηρετούντων Κοσμητόρων Σχολών του Α.Ε.Ι. την 31η.8.2022 και η διάρκειά της δύναται να παρατείνεται δυνάμει του εξηκοστού έκτου άρθρου του ν. 4917/2022 έως την ανάδειξη των νέων Κοσμητόρων, η ανάδειξη των Κοσμητόρων πραγματοποιείται σύμφωνα με το άρθρο 19 του ν. 4485/2017 (Α’ 114). Κατ’ εξαίρεση η διάρκεια της προκηρυσσόμενης θητείας είναι μικρότερη των τριών (3) ακαδημαϊκών ετών και λήγει την 31η.10.2024.
4. Με απόφαση του Πρυτανικού Συμβουλίου του Α.Ε.Ι., που λαμβάνεται έως την 31η.8.2022, ορίζεται μέλος Διδακτικού Ερευνητικού Προσωπικού (Δ.Ε.Π.) της Σχολής, στη βαθμίδα του Καθηγητή ή Αναπληρωτή Καθηγητή, που αναλαμβάνει καθήκοντα Κοσμήτορα της Σχολής του Α.Ε.Ι. από την 1η.9.2022, εφόσον ο υπηρετών κατά την έναρξη ισχύος του παρόντος Κοσμήτορας αφυπηρετεί κατά την 31η.8.2022. Η άσκηση καθηκόντων αφορά αποκλειστικά στο υπόλοιπο της τρέχουσας θητείας, η διάρκεια της οποίας παρατείνεται σύμφωνα με το εξηκοστό έκτο άρθρο του ν. 4917/2022 και τις παρ. 1 και 2 του παρόντος και δεν προσμετράται στο ανώτατο όριο της περ. β) της παρ. 3 του άρθρου 24.
5. Τα όργανα διοίκησης των Τμημάτων του Πανεπιστημιακού Κέντρου Διεθνών Προγραμμάτων Σπουδών (ΠΑ.ΚΕ.ΔΙ.Π.Σ.) του Διεθνούς Πανεπιστημίου της Ελλάδος (ΔΙ.ΠΑ.Ε.) του άρθρου 3 του ν. 4610/2019 (Α’ 70), εφόσον δεν έχουν καταστεί αυτοδύναμα έως την έναρξη ισχύος του παρόντος, ορίζονται σύμφωνα το άρθρο 39 του παρόντος.
6. Τα συλλογικά όργανα των ακαδημαϊκών μονάδων συνεχίζουν να λειτουργούν νομίμως με την υφιστάμενη σύνθεσή τους κατά την έναρξη ισχύος του παρόντος το αργότερο έως και την 31η.8.2023, οπότε οφείλουν να έχουν συγκροτηθεί σύμφωνα με το κεφάλαιο Γ’ του Μέρους Α’, με την επιφύλαξη της παρ. 3 του άρθρου 40.
Άρθρο 450
Μεταβατικές διατάξεις Κεφαλαίου Δ’
Οι εκπρόσωποι των μελών Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) και φοιτητών των Ανώτατων Εκπαιδευτικών Ιδρυμάτων (Α.Ε.Ι.) που έχουν αναδειχτεί με τις διατάξεις που ίσχυαν κατά τη δημοσίευση του παρόντος, συνεχίζουν να συμμετέχουν στα όργανα διοίκησης των Α.Ε.Ι. και των επιμέρους ακαδημαϊκών μονάδων τους έως την ολοκλήρωση της θητείας τους.
Άρθρο 451
Μεταβατικές διατάξεις Κεφαλαίου Ε’
Τα Ανώτατα Εκπαιδευτικά Ιδρύματα (Α.Ε.Ι.) υποχρεούνται να προσαρμόσουν τη λειτουργία των ιστοτόπων τους σύμφωνα με το άρθρο 45 έως την 31η.12.2022.
Άρθρο 452
Μεταβατικές διατάξεις Κεφαλαίου ΣΤ’
1. Οι διαδικασίες εκλογής των Διευθυντών πανεπιστημιακών εργαστηρίων, Πανεπιστημιακών Κλινικών και Πανεπιστημιακών Μουσείων των οποίων οι προκηρύξεις έχουν εκδοθεί πριν από την έναρξη ισχύος του παρόντος, ολοκληρώνονται σύμφωνα με τις διατάξεις που ίσχυσαν κατά την έναρξη ισχύος του παρόντος.
2. Η θητεία των υπηρετούντων Διευθυντών πανεπιστημιακών εργαστηρίων, πανεπιστημιακών κλινικών και πανεπιστημιακών μουσείων κατά τη δημοσίευση του παρόντος ολοκληρώνεται σύμφωνα με τις διατάξεις που ίσχυαν κατά τον χρόνο εκλογής τους.
3. Ο Πρότυπος Εσωτερικός Κανονισμός Λειτουργίας των πανεπιστημιακών εργαστηρίων του άρθρου 47 εκδίδεται το αργότερο εντός έξι (6) μηνών από τη δημοσίευση του παρόντος.
Άρθρο 453
Μεταβατικές διατάξεις Κεφαλαίου Ζ’
Η πρακτική άσκηση φοιτητών στο πλαίσιο προγραμμάτων πρώτου και δεύτερου κύκλου σπουδών που είτε έχει εκκινήσει πριν από την έναρξη ισχύος του παρόντος είτε αναμένεται να εκκινήσει έως την 31.12.2022, διεξάγεται και ολοκληρώνεται σύμφωνα με τις ισχύουσες κατά την έναρξη του παρόντος διατάξεις και τον Κανονισμό πρακτικής άσκησης του Τμήματος ή του προγράμματος σπουδών που φοιτά κάθε φοιτητής.
Άρθρο 454
Μεταβατικές διατάξεις Κεφαλαίου Η’
1. Το πρόγραμμα εσωτερικής κινητικότητας του άρθρου 77 αρχίζει να εφαρμόζεται από το ακαδημαϊκό εξάμηνο που εκκινεί μετά από την έκδοση της προβλεπόμενης απόφασης του Υπουργού Παιδείας και Θρησκευμάτων της παρ. 3 του άρθρου 417.
2. Αποφάσεις του Υπουργού Παιδείας και Θρησκευμάτων που έχουν εκδοθεί έως την έναρξη ισχύος του παρόντος κατ’ εξουσιοδότηση της παρ. 2 του άρθρου 46 του ν. 4485/2017 (Α’ 114) για Τμήματα ή Μονοτμηματικές Σχολές των Ανώτατων Εκπαιδευτικών Ιδρυμάτων (Α.Ε.Ι.), σύμφωνα με τις οποίες διαπιστώθηκε ότι η επιτυχής ολοκλήρωση των προγραμμάτων πρώτου κύκλου σπουδών οδηγεί στην απονομή ενιαίου και αδιάσπαστου τίτλου σπουδών μεταπτυχιακού επιπέδου (integrated master), συνεχίζουν να ισχύουν και να παράγουν όλα τα έννομα αποτελέσματά τους μετά από την έναρξη ισχύος του παρόντος.
3. Η ανώτατη χρονική διάρκεια σπουδών όπως ορίζεται στο άρθρο 75 καταλαμβάνει τους φοιτητές που εισάγονται στα Α.Ε.Ι. από το ακαδημαϊκό έτος 2022-2023 και εξής. Για τους φοιτητές που είναι εγγεγραμμένοι σε προγράμματα σπουδών πρώτου κύκλου των Α.Ε.Ι. κατά την έναρξη ισχύος του παρόντος και δεν είχαν υπερβεί την ελάχιστη χρονική διάρκεια φοίτησης του προγράμματος σπουδών τους κατά τη δημοσίευση του ν. 4777/2021 (Α’ 25), εφαρμόζεται ο υπολογισμός της ανώτατης διάρκειας φοίτησης της παρ. 1 του άρθρου 75 από την έναρξη του ακαδημαϊκού έτους 2021-2022 και έπειτα. Οι φοιτητές που ήταν εγγεγραμμένοι σε προγράμματα σπουδών πρώτου κύκλου των Α.Ε.Ι., κατά την έναρξη ισχύος του ν. 4777/2021 και είχαν υπερβεί την ελάχιστη χρονική διάρκεια φοίτησης του προγράμματος σπουδών, διαθέτουν για την ολοκλήρωση των σπουδών τους χρόνο ίσο προς την ελάχιστη χρονική διάρκεια φοίτησης, από την έναρξη του ακαδημαϊκού έτους 2021-2022 και εξής, χωρίς δικαίωμα προσαύξησης του χρόνου φοίτησης κατά την παρ. 1 του άρθρου 75.
Άρθρο 455
Τελικές μεταβατικές διατάξεις Κεφαλαίου Θ’
1. Όσα Προγράμματα Μεταπτυχιακών Σπουδών (Π.Μ.Σ.) έχουν ιδρυθεί έως την έναρξη ισχύος του παρόντος, καθώς και σε όσα έχει εκκινήσει η διαδικασία ίδρυσής τους πριν από την έναρξη ισχύος του παρόντος, συνεχίζουν να λειτουργούν νομίμως, σύμφωνα με τις διατάξεις του παρόντος και του Εσωτερικού κανονισμού λειτουργίας τους. Τα Π.Μ.Σ. του προηγούμενου εδαφίου υποχρεούνται να πιστοποιηθούν για πρώτη φορά από την Εθνική Αρχή Ανώτατης Εκπαίδευσης το αργότερο έως την 31η.12.2024, άλλως παύουν να εισδέχονται νέους φοιτητές και λειτουργούν αποκλειστικά έως την αποφοίτηση των ήδη εγγεγραμμένων κατά το ακαδημαϊκό έτος 2024-2025 φοιτητών.
2. Η παρ. 5 του άρθρα 80 εφαρμόζεται αναλογικά στα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.).
3. Τα Τμήματα του Πανεπιστημιακού Κέντρου Διεθνών Προγραμμάτων Σπουδών (ΠΑ.ΚΕ.ΔΙ.Π.Σ.) του Διεθνούς Πανεπιστημίου της Ελλάδος (ΔΙ.ΠΑ.Ε.) του άρθρου 3 του ν. 4610/2019 (Α’ 70) δύνανται να ιδρύουν και να οργανώνουν Π.Μ.Σ. αποκλειστικά σε ξένη γλώσσα σύμφωνα με το άρθρο 80 του παρόντος. Για την ίδρυση ή την τροποποίηση Π.Μ.Σ. απαιτείται απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης της Συνέλευσης του Τμήματος, ύστερα από σύμφωνη γνώμη του Διοικητικού Συμβουλίου του ΠΑ.ΚΕ.ΔΙ.Π.Σ. και γνώμη της Επιτροπής Μεταπτυχιακών Σπουδών. Τα άρθρα 80 έως 89 εφαρμόζονται και στο ΠΑ.ΚΕ.ΔΙ.Π.Σ. κατά την οργάνωση, διοίκηση και λειτουργία των Π.Μ.Σ. του Κέντρου. Κατ’ εξαίρεση είναι δυνατόν να ανατίθενται καθήκοντα Διευθυντή Π.Μ.Σ. σε μέλος Διδακτικού Ερευνητικού Προσωπικού (Δ.Ε.Π.) στη βαθμίδα του Επίκουρου Καθηγητή, εάν ένα Τμήμα δεν είναι αυτοδύναμο.
4. Τα Π.Μ.Σ. του ΠΑ.ΚΕ.ΔΙ.Π.Σ. που έχουν ιδρυθεί πριν από την έναρξη ισχύος του παρόντος συνεχίζουν να λειτουργούν νομίμως σύμφωνα με τις διατάξεις του παρόντος και του εσωτερικού κανονισμού λειτουργίας τους και υποχρεούνται να πιστοποιηθούν από την Εθνική Αρχή Ανώτατης Εκπαίδευσης (ΕΘ.Α.Α.Ε.) το αργότερο έως την 31η.12.2024, άλλως παύουν να εισδέχονται νέους φοιτητές και λειτουργούν αποκλειστικά έως την αποφοίτηση των ήδη εγγεγραμμένων κατά το ακαδημαϊκό έτος 2024-2025 φοιτητών.
Άρθρο 456
Μεταβατικές διατάξεις Κεφαλαίου Ι’
1. Όσοι κατά την έναρξη ισχύος του παρόντος έχουν λάβει βεβαίωση ή πτυχίο ή πιστοποιητικό που απονέμει παιδαγωγική και διδακτική επάρκεια, σύμφωνα με το άρθρο 111 του ν. 4547/2018 (Α’ 102) δεν απαιτείται να λάβουν το πιστοποιητικό του άρθρου 99 του παρόντος.
2. Ειδικά προγράμματα σπουδών της περ. α) της παρ. 1 του άρθρου 111 του ν. 4547/2018 που χορηγούν βεβαίωση παιδαγωγικής και διδακτικής επάρκειας συνεχίζουν να λειτουργούν έως την 31η. 8.2023, οπότε και καταργούνται.
Άρθρο 457
Μεταβατικές διατάξεις Κεφαλαίου ΙΑ’
1. Ξενόγλωσσα Προγράμματα Σπουδών (Ξ.Π.Σ.) που έχουν ιδρυθεί έως τη δημοσίευση του παρόντος, σύμφωνα με το άρθρο 82 του ν. 4692/2020 (Α’ 111), συνεχίζουν να λειτουργούν νομίμως. Ξ.Π.Σ. που λειτουργούν και έχουν ιδρυθεί σύμφωνα με το προϊσχύον πλαίσιο του άρθρου 82 του ν. 4692/2020, οφείλουν να πιστοποιηθούν από την Εθνική Αρχή Ανώτατης Εκπαίδευσης το αργότερο έως την 31.8.2023, άλλως παύουν να εισδέχονται νέους φοιτητές και λειτουργούν αποκλειστικά έως την αποφοίτηση των ήδη εγγεγραμμένων φοιτητών κατά το ακαδημαϊκό έτος 2022 - 2023.
2. Η θητεία των Επιτροπών Προγράμματος Σπουδών και των Διευθυντών των λειτουργούντων Ξ.Π.Σ. κατά την έναρξη ισχύος του παρόντος παρατείνεται έως τη συμπλήρωση τεσσάρων (4) ακαδημαϊκών ετών. Εάν η θητεία των μελών της Επιτροπής εκκίνησε κατά τη διάρκεια του ακαδημαϊκού έτους, παρατείνεται έως τη λήξη του ακαδημαϊκού έτους, κατά το οποίο συμπληρώθηκαν τέσσερα (4) πλήρη ημερολογιακά έτη.
3. Το Πανεπιστημιακό Κέντρο Διεθνών Προγραμμάτων Σπουδών του Διεθνούς Πανεπιστημίου της Ελλάδος (ΔΙ.ΠΑ.Ε.) του άρθρου 3 του ν. 4610/2019 (Α’ 70) δύναται να ιδρύει και να οργανώνει Ξ.Π.Σ. σύμφωνα με το άρθρο 101 του παρόντος. Για την ίδρυση ή την τροποποίηση Ξ.Π.Σ. απαιτείται απόφαση της Συγκλήτου του Ανώτατου Εκπαιδευτικού Ιδρύματος (Α.Ε.Ι.), κατόπιν εισήγησης της Συνέλευσης του Τμήματος και σύμφωνης γνώμης του Διοικητικού Συμβουλίου του Κέντρου. Τα άρθρα 102 έως 108 εφαρμόζονται και στο Πανεπιστημιακό Κέντρο Διεθνών Προγραμμάτων Σπουδών κατά την οργάνωση, διοίκηση και λειτουργία των Ξ.Π.Σ. του Κέντρου.
Άρθρο 458
Μεταβατικές διατάξεις Κεφαλαίου ΙΒ’
1. Τα Κέντρα Επιμόρφωσης και Διά Βίου Μάθησης (Κ.Ε.ΔΙ.ΒΙ.Μ.) που έχουν ιδρυθεί σύμφωνα με το άρθρο 48 του ν. 4485/2017 (Α’ 114), συνεχίζουν και λειτουργούν νομίμως, σύμφωνα με τις διατάξεις του παρόντος. Τα υπηρετούντα όργανα των Κ.Ε.ΔΙ.ΒΙ.Μ. κατά την έναρξη ισχύος του παρόντος λειτουργούν νομίμως έως την ολοκλήρωση της θητείας τους και ασκούν τις αρμοδιότητες που προβλέπονται στα άρθρα 115 και 116. Καθήκοντα Προέδρου του Συμβουλίου του Κ.Ε.ΔΙ.ΒΙ.Μ. συνεχίζει να ασκεί ο Αντιπρύτανης του Α.Ε.Ι. στον οποίον έχει ανατεθεί ο τομέας της διά βίου μάθησης έως τη λήξη της θητείας του.
2. Τα Κ.Ε.ΔΙ.Β.Ι.Μ. των Α.Ε.Ι. υποχρεούνται να εκδώσουν τον Κανονισμό του άρθρου 119 το αργότερο εντός οκτώ (8) μηνών από την έναρξη ισχύος του παρόντος. Οι υφιστάμενοι κατά την έναρξη ισχύος του παρόντος Κανονισμοί διατηρούνται σε ισχύ κατά το μέρος που τα προβλεπόμενα σε αυτούς δεν αντίκεινται στις διατάξεις του παρόντος.
3. Εκπαιδευτικά και επιμορφωτικά προγράμματα σπουδών που δεν πληρούν τις προϋποθέσεις που ορίζονται στις διατάξεις του Κεφαλαίου ΙΒ’, συνεχίζουν κανονικά τη λειτουργία τους έως την ολοκλήρωση των εγγεγραμμένων σε αυτά εκπαιδευομένων ή όσων εκπαιδευομένων εγγραφούν κατά τον επόμενο κύκλο τους, εφόσον έχουν ήδη εκδώσει πρόσκληση εκδήλωσης ενδιαφέροντος για εγγραφές συμμετεχόντων. Τα Κ.Ε.ΔΙ.Β.Ι.Μ. των Α.Ε.Ι. αξιολογούνται και πιστοποιούνται για πρώτη φορά από την Εθνική Αρχή Ανώτατης Εκπαίδευσης (ΕΘ.Α.Α.Ε.) σύμφωνα με την παρ. 5 του άρθρου 113 το αργότερο έως την 31η.12.2024.
Άρθρο 459
Μεταβατικές διατάξεις Κεφαλαίου ΙΓ’
Η τοποθέτηση του Διευθυντή της ακαδημαϊκής μονάδας της βιβλιοθήκης πραγματοποιείται το αργότερο έως την 31η.12.2022.
Άρθρο 460
Μεταβατικές διατάξεις Κεφαλαίου ΙΔ’
Ο Κανονισμός αποδοχών για την παροχή διδακτικού έργου του άρθρου126 εκδίδεται το αργότερο εντός τριών (3) μηνών από τη δημοσίευση του παρόντος.
Άρθρο 461
Μεταβατικές διατάξεις Κεφαλαίου ΙΕ’
1. Τα Γραφεία Υποστήριξης Διδασκαλίας και Μάθησης που έχουν συσταθεί σύμφωνα με το άρθρο 51 του ν. 4009/2011 (Α’ 179), συνεχίζουν να λειτουργούν ως Κέντρα Υποστήριξης διδασκαλίας και μάθησης του άρθρου 129 του παρόντος.
2. Ο Συνήγορος του Φοιτητή που έχει οριστεί σε κάθε Α.Ε.Ι., σύμφωνα με το άρθρο 55 του ν. 4009/2011, συνεχίζει να ασκεί τα καθήκοντά του έως τη λήξη της θητείας του. Η διοικητική δομή που υποστηρίζει τη δράση του συνεχίζει να λειτουργεί και εφαρμόζεται το άρθρο 130 του παρόντος.
Άρθρο 462
Μεταβατικές διατάξεις Κεφαλαίου ΙΣΤ’
1. Πανεπιστημιακά Ερευνητικά Κέντρα (Π.Ε.Κ.) των Ανώτατων Εκπαιδευτικών Ιδρυμάτων (Α.Ε.Ι.), που έχουν ιδρυθεί και λειτουργούν δυνάμει των άρθρων 4, 15, 26, 37, 47, 62 του ν. 4610/2019 (Α’ 70), του άρθρου 7 του ν. 4559/2018 (Α’ 142) και των άρθρων 17 και 23 του ν. 4589/2019 (Α’ 13), μετατρέπονται σε Πανεπιστημιακά Κέντρα Έρευνας και Καινοτομίας (ΠΑ.Κ.Ε.Κ.) του Κεφαλαίου ΙΕ’ με απόφαση της Συγκλήτου του Α.Ε.Ι., η οποία εκδίδεται εντός τριών (3) μηνών από την έναρξη ισχύος του παρόντος και κοινοποιείται στο Υπουργείο Παιδείας και Θρησκευμάτων. Η θητεία των οργάνων διοίκησης των Π.Ε.Κ. που μετατρέπονται σε ΠΑ.Κ.Ε.Κ., καθώς και των Ερευνητικών Ινστιτούτων τους συνεχίζεται μέχρι τη λήξη της θητείας τους. Αν τα υφιστάμενα Π.Ε.Κ. δεν μετατραπούν σε ΠΑ.Κ.Ε.Κ. του παρόντος Κεφαλαίου, εντός τριών (3) μηνών από την έναρξη ισχύος του παρόντος, καταργούνται αυτοδικαίως.
2. Πανεπιστημιακά Ερευνητικά Κέντρα (Π.Ε.Κ.) των Ανώτατων Εκπαιδευτικών Ιδρυμάτων (Α.Ε.Ι.) που έχουν ιδρυθεί και λειτουργούν ως αυτοτελή Νομικά Πρόσωπα Ιδιωτικού Δικαίου (Ν.Π.Ι.Δ.) των Α.Ε.Ι., καταργούνται ως αυτοτελή νομικά πρόσωπα, απορροφώνται από το Α.Ε.Ι. στο οποίο ανήκουν και μετατρέπονται σε Πανεπιστημιακά Κέντρα Έρευνας και Καινοτομίας (ΠΑ.Κ.Ε.Κ.) του παρόντος κεφαλαίου, σύμφωνα με την παρ. 1. Για την ένταξή τους απαιτείται η έκδοση διαπιστωτικής απόφασης του Υπουργού Παιδείας και Θρησκευμάτων, κατόπιν απόφασης της Συγκλήτου. Αν τα Α.Ε.Ι. στα οποία λειτουργούν Π.Ε.Κ. ως αυτοτελή νομικά πρόσωπα, δεν αποφασίσουν τη μετατροπή τους σε ΠΑ.Κ.Ε.Κ. του Κεφαλαίου ΙΕ’ και παρέλθει άπρακτη η προθεσμία των τριών (3) μηνών από την έναρξη ισχύος του παρόντος, τα Π.Ε.Κ. καταργούνται αυτοδικαίως. Για την κατάργησή τους απαιτείται η έκδοση διαπιστωτικής απόφασης του Υπουργού Παιδείας και Θρησκευμάτων. Τα Α.Ε.Ι. που απορροφούν Π.Ε.Κ. υπεισέρχονται αυτοδικαίως και χωρίς άλλη διατύπωση σε όλα τα ενοχικά και εμπράγματα δικαιώματα και σε όλες τις υποχρεώσεις τους, ως οιονεί καθολικοί διάδοχοί τους, χωρίς την υποχρέωση καταβολής φόρου, τέλους ή άλλου δικαιώματος υπέρ του Δημοσίου ή των Οργανισμών Τοπικής Αυτοδιοίκησης (Ο.Τ.Α.) ή άλλων νομικών προσώπων, τηρουμένων των διατυπώσεων δημοσιότητας για τα ακίνητα. Εκκρεμείς δίκες με Π.Ε.Κ. συνεχίζονται από το Α.Ε.Ι., στο οποίο εντάχθηκε, χωρίς 
διακοπή της δίκης.
3. Ερευνητικά Πανεπιστημιακά Ινστιτούτα (Ε.Π.Ι.) των Α.Ε.Ι., που έχουν ιδρυθεί και λειτουργούν κατά την έναρξη ισχύος του παρόντος, δύνανται να μετατρέπονται σε Ερευνητικά Ινστιτούτα (Ε.Ι.) του ΠΑ.Κ.Ε.Κ. του Α.Ε.Ι., κατόπιν απόφασης της Συγκλήτου, μετά από σύμφωνη γνώμη του Διοικητικού Συμβουλίου του Ε.Π.Ι. που εκδίδεται εντός αποκλειστικής προθεσμίας έξι (6) μηνών από την έναρξη ισχύος του παρόντος και κοινοποιείται στο Υπουργείο Παιδείας και Θρησκευμάτων. Για την ένταξή τους και την κατάργηση ως αυτοτελών Νομικών Προσώπων Ιδιωτικού Δικαίου απαιτείται η έκδοση διαπιστωτικής απόφασης του Υπουργού Παιδείας και Θρησκευμάτων. Τα Α.Ε.Ι. που απορροφούν Ε.Π.Ι. υπεισέρχονται αυτοδικαίως και χωρίς άλλη διατύπωση σε όλα τα ενοχικά και εμπράγματα δικαιώματα και σε όλες τις υποχρεώσεις τους, ως οιονεί καθολικοί διάδοχοί τους, χωρίς την υποχρέωση καταβολής φόρου, τέλους ή άλλου δικαιώματος υπέρ του Δημοσίου ή των Οργανισμών Τοπικής Αυτοδιοίκησης (Ο.Τ.Α.) ή άλλων νομικών προσώπων, τηρουμένων των διατυπώσεων δημοσιότητας για τα ακίνητα. Εκκρεμείς δίκες με Π.Ε.Κ. συνεχίζονται από το Α.Ε.Ι., στο οποίο εντάχθηκε, χωρίς 
διακοπή της δίκης.
Άρθρο 463
Μεταβατικές διατάξεις Κεφαλαίου ΙΖ’
1. Η διαδικασία κατάρτισης των μητρώων γνωστικών αντικειμένων του άρθρου 144 των Τμημάτων των Ανώτατων Εκπαιδευτικών Ιδρυμάτων (Α.Ε.Ι.) ολοκληρώνεται το αργότερο έως την 28η.2.2023. Έως την ημερομηνία του πρώτου εδαφίου τα μητρώα αναρτώνται στο ηλεκτρονικό σύστημα ολοκληρωμένης διαχείρισης εκλογής και εξέλιξης μελών Διδακτικού Ερευνητικού Προσωπικού (Δ.Ε.Π.) του άρθρου 142.
2. Η διαδικασία κατάρτισης των μητρώων εσωτερικών και εξωτερικών εκλεκτόρων των Τμημάτων των Α.Ε.Ι. ολοκληρώνεται το αργότερο έως την 30ή.4.2023. Έως την ημερομηνία του πρώτου εδαφίου τα μητρώα αναρτώνται στο ηλεκτρονικό σύστημα ολοκληρωμένης διαχείρισης εκλογής και εξέλιξης μελών Δ.Ε.Π. του άρθρου 142. κατ’ εξαίρεση η ισχύς των πρώτων μητρώων εσωτερικών και εξωτερικών εκλεκτόρων αρχίζει από την ημερομηνία έγκρισής τους και την ανάρτησή τους στο ηλεκτρονικό σύστημα ολοκληρωμένης διαχείρισης του άρθρου 142 και τα μητρώα αυτά ισχύουν έως την 31ή.12.2023.
3. Η διαδικασία και οι προϋποθέσεις εκλογής νέων μελών Δ.Ε.Π. σύμφωνα με τις διατάξεις του Κεφαλαίου ΙΖ’ εφαρμόζονται στις θέσεις νέων μελών Δ.Ε.Π. που προκηρύσσονται από την 1η.5.2023 και εξής.
Διαδικασίες εκλογής σε θέσεις νέων μελών Δ.Ε.Π. που έχουν προκηρυχθεί ή προκηρύσσονται έως και την 30ή.4.2023 ολοκληρώνονται σύμφωνα με τις διατάξεις για την εκλογή μελών Δ.Ε.Π. που ίσχυαν έως την έναρξη ισχύος του παρόντος.
4. Η διαδικασία και οι προϋποθέσεις εξέλιξης των υπηρετούντων μελών Δ.Ε.Π. σύμφωνα με τις διατάξεις του Κεφαλαίου ΙΖ’ εφαρμόζονται κατά τη διαδικασία εξέλιξης των υπηρετούντων μελών Δ.Ε.Π. από την 1η.1.2024 και εξής. Οι εξελίξεις των υπηρετούντων μελών Δ.Ε.Π. που πραγματοποιούνται κατόπιν αιτημάτων, που υποβάλλονται το αργότερο έως την 31η.12.2023, πραγματοποιούνται τόσο ως προς τη διαδικασία, όσο και ως προς τις προϋποθέσεις, σύμφωνα με τις διατάξεις που ίσχυαν για την εξέλιξη των μελών Δ.Ε.Π. κατά την έναρξη ισχύος του παρόντος.
5. Επίκουροι Καθηγητές επί θητεία που έχουν εκλεγεί πριν από τη δημοσίευση του παρόντος, δύνανται να υποβάλουν αίτηση για ανανέωση της θητείας τους, μονιμοποίηση στη βαθμίδα τους ή εξέλιξη στην ανώτερη βαθμίδα ύστερα από τη συμπλήρωση τριετίας από τη δημοσίευση της πράξης διορισμού τους, σύμφωνα με τις διατάξεις που ίσχυαν κατά τη δημοσίευση του παρόντος. Σε περίπτωση αρνητικής κρίσης για την ανανέωση ή την εξέλιξή τους και εφόσον δεν έχουν μονιμοποιηθεί κατά τα ανωτέρω, αποχωρούν από το ίδρυμα κατά τη λήξη της θητείας τους. Η παρούσα εφαρμόζεται και για όσους εκλεγούν στη θέση Επίκουρου Καθηγητή επί θητεία, εφόσον η προκήρυξη εκλογής τους έχει εκδοθεί το αργότερο έως τη δημοσίευση του παρόντος.
6. Μόνιμοι λέκτορες που υπηρετούν κατά τη δημοσίευση του παρόντος, διατηρούν τις θέσεις τους μέχρι τη με οποιονδήποτε τρόπον αποχώρησή τους από την υπηρεσία, και δύνανται να υποβάλουν οποτεδήποτε, εφόσον έχουν παρέλθει τουλάχιστον τρία (3) έτη από τον διορισμό τους, αίτηση εξέλιξης στη βαθμίδα του Επίκουρου Καθηγητή, διατηρώντας τη μονιμότητά τους και στη βαθμίδα στην οποία εξελίσσονται. Σε περίπτωση αποχώρησης ή εξέλιξης στην επόμενη βαθμίδα, η θέση του λέκτορα καταργείται.
7. Η υποχρέωση ελέγχου πλήρωσης της προϋπόθεσης της περ. δ) της παρ. 1 του άρθρου 153 κατά τη διαδικασία αξιολόγησης αιτήσεων μετακίνησης μελών Δ.Ε.Π. προς άλλο Τμήμα του ίδιου ή άλλου Α.Ε.Ι. αρχίζει από την ολοκλήρωση της διαδικασίας κατάρτισης του μητρώου γνωστικών αντικειμένων και των μητρώων εσωτερικών και εξωτερικών εκλεκτόρων του Τμήματος προέλευσης.
8. Αιτήσεις μετακίνησης μελών Δ.Ε.Π. που έχουν υποβληθεί έως τη δημοσίευση του παρόντος, σύμφωνα με την παρ. 5 του άρθρου 16 του ν. 4009/2011 (Α’ ? 195), ανεξαρτήτως του σταδίου που βρίσκονται, αξιολογούνται από τα αρμόδια ανά περίπτωση όργανα και η διαδικασία ολοκληρώνεται σύμφωνα με τις διατάξεις που ίσχυαν κατά τον χρόνο δημοσίευσης του παρόντος.
Άρθρο 464
Μεταβατικές διατάξεις Κεφαλαίου ΙΗ’
1. Τα 154 και 155 εφαρμόζονται και στους υπηρετούντες λέκτορες των Ανώτατων Εκπαιδευτικών Ιδρυμάτων (Α.Ε.Ι.).
2. Τα μέλη Διδακτικού Ερευνητικού Προσωπικού (Δ.Ε.Π.) που υπηρετούν στα Τμήματα Ανθρωπιστικών, Κοινωνικών και Οικονομικών Επιστημών και Επιστήμης και Τεχνολογίας του Πανεπιστημιακού Κέντρου Διεθνών Προγραμμάτων Σπουδών του Διεθνούς Πανεπιστημίου της Ελλάδος (ΔΙ.ΠΑ.Ε.) του άρθρου 3 του ν. 4610/2019 (Α’ 70), δύνανται να εκπληρώνουν τις υποχρεώσεις τους περί παροχής διδακτικού έργου αποκλειστικά σε προγράμματα σπουδών δεύτερου κύκλου κατά παρέκκλιση της περ. α) της παρ. 2 του άρθρου 155, εφόσον δεν λειτουργούν στα ως άνω Τμήματα προγράμματα σπουδών πρώτου κύκλου.
Άρθρο 465
Τελικές - Μεταβατικές διατάξεις Κεφαλαίου ΙΘ’
1. Δημόσιοι υπάλληλοι με σχέση εργασίας δημοσίου δικαίου ή Ιδιωτικού Δικαίου Αορίστου Χρόνου που ανήκουν οργανικά στο Α.Ε.Ι., δύναται να υποβάλουν αίτημα να ενταχθούν σε κατηγορία μέλους Ειδικού Εκπαιδευτικού Προσωπικού (Ε.Ε.Π.) ή Εργαστηριακού Διδακτικού Προσωπικού (Ε.ΔΙ.Π.) Τμήματος του Α.Ε.Ι., εφόσον είναι κάτοχοι διδακτορικού διπλώματος με γνωστικό αντικείμενο ίδιο ή συναφές με τα γνωστικά αντικείμενα που θεραπεύει το Τμήμα του Α.Ε.Ι., που επιθυμούν να ενταχθούν και στο Τμήμα αυτό υπάρχει κενή θέση της αντίστοιχης κατηγορίας. Με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος, στο οποίο επιθυμεί να ενταχθεί ο αιτών, εγκρίνεται ή απορρίπτεται η ένταξη σε κατηγορία μέλους Ε.Ε.Π. ή Ε.ΔΙ.Π. Η Συνέλευση του Τμήματος δύναται να συγκροτεί τριμελή επιτροπή αξιολόγησης αποτελούμενη από μέλη Δ.Ε.Π., Ε.Ε.Π. ή Ε.ΔΙ.Π. του Τμήματος για την αξιολόγηση του αιτήματος. Αν η Συνέλευση του Τμήματος δεν αποφανθεί επί του αιτήματος εντός τριών (3) μηνών από την υποβολή του, αυτό απορρίπτεται σιωπηρώς. Αν το αίτημα γίνει δεκτό εκδίδεται πράξη του Πρύτανη του Α.Ε.Ι. με την οποία ο υπάλληλος εντάσσεται σε θέση μέλους Ε.Ε.Π. ή Ε.ΔΙ.Π. αντίστοιχα.
2. Μέλη Ειδικού Τεχνικού Εργαστηριακού Προσωπικού (Ε.Τ.Ε.Π.) που υπηρετούν σε Τμήματα των Α.Ε.Ι., δύνανται να υποβάλουν αίτημα να ενταχθούν σε κατηγορία μέλους Εργαστηριακού Διδακτικού Προσωπικού (Ε.ΔΙ.Π.) του Τμήματος που υπηρετούν, υπό την προϋπόθεση ότι πληρούν τα ελάχιστα προσόντα της παρ. 5 το άρθρου 164 και υπάρχει κενή θέση της αντίστοιχης κατηγορίας. Με απόφαση της Συγκλήτου του Α.Ε.Ι., κατόπιν εισήγησης της Συνέλευσης του Τμήματος, στο οποίο επιθυμεί να ενταχθεί ο αιτών, εγκρίνεται ή απορρίπτεται η ένταξη σε κατηγορία μέλους Ε.Ε.Π. ή Ε.ΔΙ.Π. Η Συνέλευση του Τμήματος δύναται να συγκροτεί τριμελή επιτροπή αξιολόγησης αποτελούμενη από μέλη Δ.Ε.Π., Ε.Ε.Π. ή Ε.ΔΙ.Π. του Τμήματος για την αξιολόγηση του αιτήματος. Αν η Συνέλευση του Τμήματος δεν αποφανθεί επί του αιτήματος εντός τριών (3) μηνών από την υποβολή του, αυτό απορρίπτεται σιωπηρώς. Αν το αίτημα γίνει δεκτό, εκδίδεται πράξη του Πρύτανη του Α.Ε.Ι. με την οποία ο υπάλληλος εντάσσεται σε θέση μέλους Ε.ΔΙ.Π.
3. Όσοι υπηρετούν κατά την έναρξη ισχύος του παρόντος σε θέσεις του Προσωρινού Κλάδου Τεχνικών Εργαστηρίων της περ. γ’ του Κεφαλαίου Δ’ του άρθρου 38 του ν. 1404/1983 (Α’ 173) διατηρούν τις θέσεις τους έως τη με οποιονδήποτε τρόπο αποχώρησή τους από την υπηρεσία, οπότε και καταργούνται οι θέσεις αυτές.
4. Προκηρύξεις που έχουν εκδοθεί έως την έναρξη ισχύος του παρόντος για την πλήρωση θέσεων Ειδικού Εκπαιδευτικού Προσωπικού (Ε.Ε.Π.), Εργαστηριακού Διδακτικού Προσωπικού (Ε.ΔΙ.Π.) και Ειδικού Τεχνικού Εργαστηριακού Προσωπικού (Ε.Τ.Ε.Π.) ολοκληρώνονται σύμφωνα με τη διαδικασία που ίσχυε κατά τον χρόνο έκδοσής τους.
5. Αιτήματα για την ένταξη σε θέσεις Εργαστηριακού Διδακτικού Προσωπικού (Ε.ΔΙ.Π.) των Α.Ε.Ι. που έχουν υποβληθεί έως τη δημοσίευση του παρόντος, σύμφωνα με το άρθρο 79 του ν. 4009/2011 (Α’ 195), αξιολογούνται και ολοκληρώνονται σύμφωνα με τις διατάξεις που ίσχυαν κατά τον χρόνο υποβολής των αιτημάτων.
Άρθρο 466
Μεταβατικές διατάξεις Κεφαλαίου Κ’
1. Καταξιωμένοι Έλληνες ή αλλοδαποί επιστήμονες που απασχολούνται κατά τη δημοσίευση του παρόντος ως Επισκέπτες Καθηγητές, σύμφωνα με την παρ. 6 του άρθρου 16 του ν. 4009/2011 (Α’ 195), διατηρούν το δικαίωμα ανανέωσης της σύμβασής τους έως τη συμπλήρωση τριών (3) ακαδημαϊκών ετών, σύμφωνα με τις διατάξεις που ίσχυαν κατά τον χρόνο επιλογής τους και με τους ίδιους όρους και προϋποθέσεις, εφόσον υπήρχε σχετικός όρος στην προκήρυξη σύμφωνα με την οποία επελέγησαν.
2. Ακαδημαϊκοί υπότροφοι που έχουν επιλεγεί σύμφωνα με τη διαδικασία της παρ. 7 του άρθρου 29 του ν. 4009/2011, καθώς και όσοι επιλεγούν στο πλαίσιο προκηρύξεων που έχουν ήδη εκδοθεί κατά τη δημοσίευση του παρόντος ή προκηρύξεων που αναμένεται να δημοσιευθούν από Τμήματα των Ανώτατων Εκπαιδευτικών Ιδρυμάτων (Α.Ε.Ι.) ή στο πλαίσιο συγχρηματοδοτούμενων προγραμμάτων για την κάλυψη των διδακτικών αναγκών του ακαδημαϊκού έτους 2022-2023 ισχύουν έως τη λήξη τους. Οι ακαδημαϊκοί υπότροφοι και τα Α.Ε.Ι. διατηρούν το δικαίωμα ανανέωσης της σύμβασής τους έως τη συμπλήρωση τριών (3) ακαδημαϊκών ετών, σύμφωνα με την παρ. 7 του άρθρου 29 του ν. 4009/2011, με τους ίδιους όρους και προϋποθέσεις, εφόσον υπήρχε σχετικός όρος στην προκήρυξη, σύμφωνα με την οποία επελέγησαν.
Άρθρο 467
Μεταβατικές διατάξεις Κεφαλαίου ΚΑ’
1. Για τα πειθαρχικά παραπτώματα που τελούνται από μέλος Δ.Ε.Π., Ε.Ε.Π., Ε.ΔΙ.Π. ή Ε.Τ.Ε.Π., ομότιμο Καθηγητή, αφυπηρετήσαν μέλος Δ.Ε.Π. και λοιπό έκτακτο προσωπικό των Ανώτατων Εκπαιδευτικών Ιδρυμάτων (Α.Ε.Ι.) μετά την έναρξη ισχύος του παρόντος νόμου εφαρμόζονται οι διατάξεις του παρόντος. Για τα πειθαρχικά παραπτώματα που τελέσθηκαν πριν από την έναρξη ισχύος του παρόντος, εφαρμόζονται οι ουσιαστικού χαρακτήρα διατάξεις του προϊσχύσαντος πειθαρχικού δικαίου και οι διαδικαστικής φύσης διατάξεις του παρόντος.
2. Το Πειθαρχικό Συμβούλιο μελών Δ.Ε.Π. των Α.Ε.Ι. και τα λοιπά πειθαρχικά συμβούλια του παρόντος ανασυγκροτούνται από την έναρξη ισχύος του παρόντος. Οι υφιστάμενες ενώπιόν τους εκκρεμείς υποθέσεις, διαβιβάζονται σε αυτά από την ημερομηνία δημοσίευσης των αποφάσεων συγκρότησής τους.
3. Η παρ. 6 του άρθρου 183, η παρ. 3 του άρθρου 186 και η παρ. 2 του άρθρου 191 καταλαμβάνουν και τις πειθαρχικές υποθέσεις που εκκρεμούν κατά την έναρξη ισχύος του παρόντος.
Άρθρο 468
Μεταβατικές διατάξεις Κεφαλαίου ΚΒ’
1. Πειθαρχική διαδικασία που έχει αρχίσει πριν από την έναρξη ισχύος του παρόντος συνεχίζεται και ολοκληρώνεται σύμφωνα με τον νόμο που ίσχυε κατά τον χρόνο τέλεσης του πειθαρχικού παραπτώματος.
2. Ο παρών νόμος, κατά το μέρος που θεμελιώνει για πρώτη φορά ή επαυξάνει την πειθαρχική ευθύνη ή προβλέπει την επιβολή βαρύτερης ποινής σε σχέση με προγενέστερο ευμενέστερο νόμο, εφαρμόζεται σε όσες πράξεις τελούνται από την έναρξη ισχύος και εφεξής. Ο παρών νόμος, κατά το μέρος που καταργεί ή ελαττώνει την πειθαρχική ευθύνη, καθώς και την ποινή που επιβάλλεται για κάθε παράπτωμα, υπερισχύει έναντι προγενέστερων δυσμενέστερων διατάξεων.
Άρθρο 469
Μεταβατικές διατάξεις Κεφαλαίου ΚΓ’
1. Η υποβολή των προτάσεων των Ανώτατων Εκπαιδευτικών Ιδρυμάτων (Α.Ε.Ι.) για την έκδοση των Οργανισμών του άρθρου 206 πραγματοποιείται εντός έξι (6) μηνών από την έναρξη ισχύος του παρόντος. Η προθεσμία του προηγούμενου εδαφίου δύναται να παρατείνεται για χρονικό διάστημα που δεν υπερβαίνει τους έξι (6) μήνες ακόμη, με απόφαση του Υπουργού Παιδείας και Θρησκευμάτων.
2. Μέχρι την έκδοση του Οργανισμού του Α.Ε.Ι. και το αργότερο έως την προθεσμία της παρ. 1, το Συμβούλιο Διοίκησης του Α.Ε.Ι. δύναται να ρυθμίζει θέματα σχετικά με τον Οργανισμό του Α.Ε.Ι., καθώς και να συστήνει τις Μονάδες των άρθρων 207 έως 213, εφόσον δεν λειτουργούν ήδη σε αυτό αντίστοιχες μονάδες.
3. Οι Μονάδες του Κεφαλαίου ΚΓ’ και κάθε άλλη διοικητική δομή ή υπηρεσία που είτε προβλέπεται στον ισχύοντα Οργανισμό του Α.Ε.Ι. κατά την έναρξη του παρόντος είτε έχει συσταθεί δυνάμει ειδικών διατάξεων με απόφαση αρμοδίου οργάνου του Α.Ε.Ι. και δεν έχει συμπεριληφθεί στην πρόταση του Α.Ε.Ι. προς τον Υπουργό Παιδείας και Θρησκευμάτων για την έκδοση προεδρικού διατάγματος, καταργούνται και παύουν να λειτουργούν νομίμως από την ημερομηνία έκδοσης του προεδρικού διατάγματος του Οργανισμού. Προσωπικό του Α.Ε.Ι. που υπηρετεί στις εν λόγω Μονάδες τοποθετείται υποχρεωτικά από το αρμόδιο όργανο σε άλλη υπηρεσία του Α.Ε.Ι. Προσωπικό του Α.Ε.Ι. που κατέχει θέσεις ευθύνης, παύεται αυτοδικαίως και τοποθετείται υποχρεωτικά από το αρμόδιο όργανο σε άλλη υπηρεσία του Α.Ε.Ι. Αποφάσεις Συγκλήτου των Α.Ε.Ι. που έχουν εκδοθεί έως την έναρξη ισχύος του παρόντος και ρυθμίζουν θέματα που εμπίπτουν στο περιεχόμενο του Οργανισμού θεωρούνται νόμιμες από την ημερομηνία δημοσίευσής τους και έως την κατάργησή τους, σύμφωνα με το πρώτο εδάφιο.
4. Οι ισχύοντες κατά τη δημοσίευση του παρόντος οργανισμοί και οι εσωτερικοί κανονισμοί των Α.Ε.Ι. διατηρούνται σε ισχύ κατά το μέρος που δεν προσκρούουν στον παρόντα. Τα Α.Ε.Ι. προσαρμόζουν τους εσωτερικούς κανονισμούς τους εντός διαστήματος έξι (6) μηνών από την έναρξη ισχύος του παρόντος. Η παράλειψη προσαρμογής ή έκδοσης του εσωτερικού κανονισμού και του οργανισμού του Α.Ε.Ι. δεν επιδρά στην εφαρμογή των ρυθμίσεων του παρόντος.
Άρθρο 470
Μεταβατικές διατάξεις Κεφαλαίου ΚΔ’
Μέχρι την έκδοση του Οργανισμού του Α.Ε.Ι. και το αργότερο έως την προθεσμία της παρ. 1 του άρθρου 469, το Συμβούλιο Διοίκησης του Α.Ε.Ι. δύναται να ρυθμίζει θέματα σχετικά με τον Οργανισμό του Α.Ε.Ι., καθώς και να συστήνει τις Μονάδες των άρθρων 215 και 216, εφόσον δεν λειτουργούν ήδη σε αυτό αντίστοιχες μονάδες.
Άρθρο 471
Μεταβατικές διατάξεις Κεφαλαίου ΚΕ’
1. Οι Επιτροπές των άρθρων 217 έως 219, που έχουν συγκροτηθεί πριν από τη δημοσίευση του παρόντος, συνεχίζουν την άσκηση των καθηκόντων τους έως την ολοκλήρωση της θητείας τους με την ίδια σύνθεση. Ένα (1) μήνα πριν από τη λήξη της θητείας των υπηρετούντων μελών των Επιτροπών των άρθρων 217 έως 219, διενεργείται η διαδικασία συγκρότησης των Επιτροπών, σύμφωνα με τη διαδικασία που προβλέπεται σε αυτά.
2. Η Επιτροπή Ισότιμης Πρόσβασης ατόμων με αναπηρία και ατόμων με ειδικές εκπαιδευτικές ανάγκες και η Επιτροπή Μεταφοράς, Καινοτομίας και Νεοφυούς Επιχειρηματικότητας συγκροτούνται, σύμφωνα με τα άρθρα 220 και 222, αντίστοιχα εντός τριών (3) μηνών από την έναρξη ισχύος του παρόντος.
Άρθρο 472
Μεταβατικές διατάξεις Κεφαλαίου ΚΣΤ’
1. Τα Ανώτατα Εκπαιδευτικά Ιδρύματα (Α.Ε.Ι.) υποχρεούνται να καταρτίσουν τους Εσωτερικούς Κανονισμούς τους εντός δώδεκα (12) μηνών από την ημερομηνία έναρξης ισχύος του παρόντος. Η προθεσμία του προηγούμενου εδαφίου δύναται να παρατείνεται για άλλους έξι (6) μήνες με απόφαση του Υπουργού Παιδείας και Θρησκευμάτων.
2. Τα σχέδια των άρθρων 224, 226, 227 και 228 εκπονούνται για πρώτη φορά το αργότερο έως την 31η.12.2023. Η παράλειψη έκδοσης του Εσωτερικού Κανονισμού του Α.Ε.Ι., των σχεδίων των άρθρων 224 έως 228, καθώς και του κανονισμού ελεγχόμενης πρόσβασης και μη εφαρμογής και λειτουργίας του συστήματος ελεγχόμενης πρόσβασης, λαμβάνεται υπόψη για την έκδοση της απόφασης κατανομής της τακτικής δημόσιας επιχορήγησης της περ. ε) της παρ. 2 του άρθρου 16 του ν. 4653/2020 (Α’ 12).
Άρθρο 473
Τελικές - Μεταβατικές διατάξεις Κεφαλαίου ΚΖ’
1. Οι Ειδικοί Λογαριασμοί Κονδυλίων Έρευνας (Ε.Λ.Κ.Ε.) των Ανώτατων Εκπαιδευτικών Ιδρυμάτων, οι οποίοι έχουν συσταθεί και λειτουργούν έως την έναρξη ισχύος του παρόντος, εξακολουθούν να υφίστανται και λειτουργούν σύμφωνα με το Κεφάλαιο ΚΖ’.
2. Η απόφαση του Συμβουλίου Διοίκησης με την οποία εγκρίνεται ο Οδηγός Χρηματοδότησης και Διαχείρισης του άρθρου 259, εκδίδεται το αργότερο έως την 31η.12.2023. Οι υφιστάμενοι κατά την έναρξη ισχύος του παρόντος Οδηγοί Χρηματοδότησης που εκδόθηκαν κατ’ εξουσιοδότηση του άρθρου 68 του ν. 4485/2017 (Α’ 114) διατηρούνται σε ισχύ, κατά το μέρος που τα προβλεπόμενα σε αυτούς δεν αντίκεινται στις διατάξεις του παρόντος. Έως την έκδοση του νέου Οδηγού Χρηματοδότησης, με αποφάσεις της Επιτροπής Ερευνών ρυθμίζονται θέματα που προβλέπονται στον Οδηγό Χρηματοδότησης.
3. Τα υπηρετούντα όργανα διοίκησης του Ε.Λ.Κ.Ε. κατά την έναρξη ισχύος του παρόντος λειτουργούν νομίμως έως την ολοκλήρωση της θητείας τους και ασκούν τις αρμοδιότητες που προβλέπονται στα άρθρα 232 και 233 αντίστοιχα. Καθήκοντα Προέδρου της Επιτροπής Ερευνών συνεχίζει να ασκεί ο Αντιπρύτανης του Α.Ε.Ι. στον οποίον έχει ανατεθεί ο τομέας της έρευνας έως τη λήξη της θητείας του.
4. Για το πρόσθετο προσωπικό που απασχολείται σε έργα/προγράμματα κατά την έναρξη ισχύος του παρόντος, το χρονικό διάστημα των πέντε (5) ετών της παρ. 5 του άρθρου 243 άρχεται από την έναρξη ισχύος του παρόντος.
5. Τα φορολογικά κίνητρα των παρ. 1 και 2 του άρθρου 256 δεν εφαρμόζονται επί δράσεων του Ταμείου Ανάκαμψης και Ανθεκτικότητας.
6. Η διαδικασία είσπραξης οφειλών από την άσκηση επιχειρηματικής δραστηριότητας είτε ατομικώς, είτε μέσω εταιρίας των μελών Διδακτικού Ερευνητικού Προσωπικού (Δ.Ε.Π.) και των υπηρετούντων λεκτόρων των μελών Ειδικού Διδακτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) του άρθρου 257 ισχύει από 1ης.1.2024. Οφειλές που γεννώνται από την άσκηση επιχειρηματικής δραστηριότητας είτε ατομικώς είτε μέσω εταιρίας των μελών Διδακτικού Ερευνητικού Προσωπικού και των υπηρετούντων λεκτόρων έως και την 31η.12.2023 εισπράττονται σύμφωνα με την παρ. 3 του άρθρου 23 του ν. 4009/2011 (Α’ 195) και την υπό στοιχεία 137486/Ζ2/27.10.2021 κοινή απόφαση των Υπουργών Οικονομικών, Παιδείας και Θρησκευμάτων και του Διοικητή της Ανεξάρτητης Αρχής Δημοσίων Εσόδων (Β’ 5028) έως και την ολοκλήρωση της διαδικασίας είσπραξής τους.
7. Τα μέλη Ειδικού Διδακτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) των Α.Ε.Ι., τα οποία ασκούν επιχειρηματική δραστηριότητα, είτε ατομικώς είτε μέσω εταιρείας, υποχρεούνται από 1ης.1.2024 να αποδίδουν ετησίως στον Ε.Λ.Κ.Ε. του Α.Ε.Ι., όπου υπηρετούν, ποσοστό επτά τοις εκατό (7%) επί του ετήσιου καθαρού εισοδήματος που προέρχεται από την άσκηση επιχειρηματικής δραστηριότητας. Για τη διαδικασία είσπραξης των οφειλών που γεννώνται έως και την 31η.12.2023 και κάθε άλλο σχετικό ζήτημα εφαρμόζεται αναλογικά η παρ. 3 του άρθρου 23 του ν. 4009/2011, η υπό στοιχεία 137486/Ζ2/27.10.2021 κοινή απόφαση των Υπουργών Οικονομικών, Παιδείας και Θρησκευμάτων και του Διοικητή της Ανεξάρτητης Αρχής Δημοσίων Εσόδων και η υπό στοιχεία 166485/Ζ2/7.12.2020 απόφαση του Υπουργού Παιδείας και Θρησκευμάτων (Β’ 5397).
8. Οι διατάξεις του Κεφαλαίου ΚΖ’, πλην του άρθρου 257, εφαρμόζονται στους Ειδικούς Λογαριασμούς Κονδυλίων Έρευνας (Ε.Λ.Κ.Ε.) των ερευνητικών κέντρων - ινστιτούτων και των τεχνολογικών φορέων του άρθρου 13Α του ν. 4310/2014 (Α’ 258), καθώς και στους ερευνητικούς και τεχνολογικούς φορείς του ως άνω άρθρου που έχουν τη μορφή Νομικού Προσώπου Ιδιωτικού Δικαίου (Ν.Π.Ι.Δ.) ως προς τη διαχείριση των ερευνητικών τους προγραμμάτων.
Οι Ε.Λ.Κ.Ε., οι οποίοι έχουν συσταθεί και λειτουργούν στους εν λόγω φορείς, εξακολουθούν να υφίστανται και διέπονται από τις διατάξεις του ν. 4310/2014 (Α’ 258), του άρθρου 24 του ν. 4386/2016 (Α’ 83) και του παρόντος.
Οι αρμοδιότητες της Επιτροπής Ερευνών του άρθρου 232, καθώς και οι αρμοδιότητες του Συμβουλίου Διοίκησης του Α.Ε.Ι. ασκούνται από το Διοικητικό Συμβούλιο του ερευνητικού κέντρου - ινστιτούτου ή τεχνολογικού φορέα του άρθρου 13Α του ν. 4310/2014.
Οι αρμοδιότητες του άρθρου 233 ασκούνται από τον Πρόεδρο του Διοικητικού Συμβουλίου του οικείου φορέα. Το Διοικητικό Συμβούλιο δύναται να μεταβιβάζει αρμοδιότητές του στον Πρόεδρο ή σε Διευθυντή Ινστιτούτου. Ο Πρόεδρος του Διοικητικού Συμβουλίου δύναται να μεταβιβάζει αρμοδιότητές του σε Διευθυντή Ινστιτούτου.
Οι αναφερόμενες ως αρμοδιότητες της Μονάδας Οικονομικής και Διοικητικής Υποστήριξης του Ε.Λ.Κ.Ε. ασκούνται από την αντίστοιχη οργανική μονάδα του ερευνητικού ή τεχνολογικού φορέα. Τα καθήκοντα του Π.Ο.Υ. του Ε.Λ.Κ.Ε. μπορεί να ανατεθούν στον Π.Ο.Υ. του ερευνητικού και τεχνολογικού φορέα.
Οι Ε.Λ.Κ.Ε. των ερευνητικών και τεχνολογικών φορέων που έχουν τη μορφή Ν.Π.Δ.Δ. δύνανται να έχουν διαφορετικό Αριθμό Φορολογικού Μητρώου (ΑΦΜ) από αυτόν του οικείου φορέα, κατόπιν απόφασης του Διοικητικού τους Συμβουλίου. Στους ερευνητικούς και τεχνολογικούς φορείς που έχουν τη μορφή Ν.Π.Ι.Δ. δεν λειτουργεί Ε.Λ.Κ.Ε. και οι φορείς αυτοί διατηρούν τον υφιστάμενο Α.Φ.Μ.
Ως εισήγηση της Επιτροπής Ερευνών, κατά την έννοια του άρθρου 238, νοείται η εισήγηση του Π.Μ.Ο.Δ.Υ. του οικείου φορέα.
Ως Επιστημονικός Υπεύθυνος έργου/προγράμματος ορίζεται μέλος του ερευνητικού προσωπικού ή μέλος του λοιπού προσωπικού (μόνιμου, Ι.Δ.Α.Χ. ή Ι.Δ.Ο.Χ.), εφόσον είναι κάτοχος μεταπτυχιακού διπλώματος, ή εξωτερικός συνεργάτης, εφόσον είναι κάτοχος διδακτορικού διπλώματος ή εφόσον ασκεί καθήκοντα προϊσταμένου οργανικής μονάδας.
Το ποσό που αποδίδεται από τον Ε.Λ.Κ.Ε. στον τακτικό προϋπολογισμό, σύμφωνα με την παρ. 5 του άρθρου 237 του παρόντος, χρησιμοποιείται για την εξυπηρέτηση των λειτουργικών και λοιπών αναγκών του φορέα και όχι για την κάλυψη των αναγκών μισθοδοσίας του προσωπικού του. Οι ερευνητικοί και τεχνολογικοί φορείς, που έχουν τη μορφή Ν.Π.Δ.Δ., δύνανται να καλύπτουν μέρος των λειτουργικών τους δαπανών από ίδιους πόρους του Ε.Λ.Κ.Ε., πλην των απολύτως αναγκαίων για την καθημερινή τους λειτουργία δαπανών, οι οποίες καλύπτονται από τους πόρους της περ. α’ της παρ. 1 του άρθρου 20 του ν. 4310/2014.
Όπου αναφέρονται το Υπουργείο Παιδείας και Θρησκευμάτων και η Γενική Διεύθυνση Οικονομικών Υπηρεσιών (Γ.Δ.Ο.Υ.) αυτού, νοούνται το Υπουργείο Ανάπτυξης και Επενδύσεων και η Γ.Δ.Ο.Υ. αυτού.
9. Η παρ. 3 του άρθρου 236, τα άρθρα 237 έως 242, η παρ. 3 του 243, τα άρθρα 247 έως 251, 253 και 254 του Κεφαλαίου ΚΖ’ εφαρμόζονται αναλόγως και στο Ελληνικό Ίδρυμα Έρευνας και Καινοτομίας (ΕΛ.ΙΔ.Ε.Κ.). Όπου αναφέρεται Ανώτατο Εκπαιδευτικό Ίδρυμα (Α.Ε.Ι.) και Ειδικός Λογαριασμός Κονδυλίων Έρευνας (Ε.Λ.Κ.Ε.), νοείται το ΕΛ.ΙΔ.Ε.Κ. Οι αρμοδιότητες του Συμβουλίου Διοίκησης του Α.Ε.Ι. και της Επιτροπής Ερευνών του Ε.Λ.Κ.Ε. ασκούνται από το Επιστημονικό Συμβούλιο του ΕΛ.ΙΔ.Ε.Κ. κατόπιν εισηγήσεων του Διευθυντή του ΕΛ.ΙΔ.Ε.Κ. Οι αρμοδιότητες του Προέδρου της Επιτροπής Ερευνών του Ε.Λ.Κ.Ε. και του Επιστημονικού Υπεύθυνου ασκούνται από τον Διευθυντή του ΕΛ.ΙΔ.Ε.Κ. Οι αρμοδιότητες της Μονάδας Οικονομικής και Διοικητικής Υποστήριξης (Μ.Ο.Δ.Υ.) του Ε.Λ.Κ.Ε. ασκούνται από την αντίστοιχη οργανική μονάδα του ΕΛ.ΙΔ.Ε.Κ. Οι αρμοδιότητες του Προϊσταμένου της Μ.Ο.Δ.Υ. του Ε.Λ.Κ.Ε. ασκούνται από τον Π.Ο.Υ. του ΕΛ.ΙΔ.Ε.Κ. Όπου αναφέρεται το Υπουργείο Παιδείας και Θρησκευμάτων και η Γενική Διεύθυνση Οικονομικών Υπηρεσιών (Γ.Δ.Ο.Υ.) αυτού, νοούνται το Υπουργείο Ανάπτυξης και Επενδύσεων και η Γ.Δ.Ο.Υ. αυτού.
10. Ο Ειδικός Λογαριασμός Κονδυλίων Έρευνας της Γενικής Γραμματείας Έρευνας και Καινοτομίας (Ε.Λ.Κ.Ε./ΓΓΕΚ), ο οποίος έχει συσταθεί και λειτουργεί σύμφωνα με την υπ’ αρ. 5439/30.4.1985 κοινή απόφαση των Υπουργών Οικονομικών και Έρευνας και Τεχνολογίας (Β’ 298), εξακολουθεί να υφίσταται και διέπεται από τον ν. 4310/2014 (Α’ 258), το άρθρο 24 του ν. 4386/2016 (Α’ 83), την παρ. 3 του άρθρου 28 του ν. 4452/2017 (Α’ 17), το άρθρο 37 του ν. 4589/2019 (Α’ 13), την απόφαση υπ’ αρ. 84833/23.5.2018 του Αναπληρωτή Υπουργού Παιδείας, Έρευνας και Θρησκευμάτων (Β’ 1926) και τον παρόντα. Στον εν λόγω Ε.Λ.Κ.Ε. δεν συγκροτείται Επιτροπή Ερευνών. Οι αρμοδιότητες της Επιτροπής Ερευνών και του Προέδρου της Επιτροπής Ερευνών ασκούνται από τον Γενικό Γραμματέα Έρευνας και Καινοτομίας. Ο Ε.Λ.Κ.Ε./ΓΓΕΚ διατηρεί τον προγενέστερο Αριθμό Φορολογικού Μητρώου (Α.Φ.Μ.) της Γενικής Γραμματείας Έρευνας και Τεχνολογίας ως ξεχωριστό Α.Φ.Μ., το οποίο χρησιμοποιείται αποκλειστικά για τις πληρωμές που διενεργούνται μέσω αυτού. Ο Ε.Λ.Κ.Ε./ΓΓΕΚ τηρεί λογαριασμούς αποκλειστικά στην Τράπεζα της Ελλάδος για τη διαχείριση των κονδυλίων του. Ο Ε.Λ.Κ.Ε./ΓΓΕΚ ορίζεται υπόλογος/διαχειριστής για την πληρωμή έργων ή δράσεων του Εταιρικού Συμφώνου για το Πλαίσιο Ανάπτυξης (ΕΣΠΑ) του Τομέα Έρευνας και Καινοτομίας. Οι πόροι για την πληρωμή έργων ή δράσεων του τομέα Έρευνας και Καινοτομίας εκτός ΕΣΠΑ κατατίθενται άνευ υπολόγου στον λογαριασμό που τηρεί ο Ε.Λ.Κ.Ε./ΓΓΕΚ στην Τράπεζα της Ελλάδος.
11. Οι διατάξεις του Κεφαλαίου ΚΖ’, πλην εκείνων που αφορούν στη σύσταση, οργάνωση, λειτουργία και διοίκηση των Ε.Λ.Κ.Ε., τη συγκρότηση της Επιτροπής Ερευνών, καθώς και του άρθρου 257, ισχύουν και εφαρμόζονται και στο Ινστιτούτο Τεχνολογίας Υπολογιστών και Εκδόσεων «Διόφαντος» (I.T.Y.E.). Οι αρμοδιότητες της Επιτροπής Ερευνών του άρθρου 232, καθώς και οι αρμοδιότητες του Συμβουλίου Διοίκησης του Α.Ε.Ι. που σχετίζονται με τη διαχείριση πόρων των Ε.Λ.Κ.Ε. ασκούνται από το Διοικητικό Συμβούλιο του Ι.Τ.Υ.Ε. Οι αρμοδιότητες του Προέδρου του άρθρου 233 ασκούνται από τον Πρόεδρο του Διοικητικού Συμβουλίου του Ι.Τ.Υ.Ε. Επίσης, οι αρμοδιότητες της Μονάδας Οικονομικής και Διοικητικής Υποστήριξης του Ε.Λ.Κ.Ε. του άρθρου 235 ασκούνται από την αντίστοιχη οργανική μονάδα του Ι.Τ.Υ.Ε. και οι αρμοδιότητες του Προϊσταμένου της Μονάδας Οικονομικής και Διοικητικής Υποστήριξης (Π.Μ.Ο.Δ.Υ.) του άρθρου 236 ασκούνται από τον Προϊστάμενο Οικονομικών Υπηρεσιών (Π.Ο.Υ.) του Ι.Τ.Υ.Ε. Το Ι.Τ.Υ.Ε. εξακολουθεί να έχει ένα (1) Αριθμό Φορολογικού Μητρώου (Α.Φ.Μ.). Ως εισήγηση της Επιτροπής Ερευνών, σύμφωνα με την παρ. 5 του άρθρου 237 και τις περ. στ) και ζ) του άρθρου 232, νοείται η εισήγηση του Π.Ο.Υ. του Ι.Τ.Υ.Ε. Τα ζητήματα που προβλέπονται στο άρθρο 259 περιλαμβάνονται στον Κανονισμό Εσωτερικής Οργάνωσης και Λειτουργίας του Ι.Τ.Υ.Ε. Όπου γίνεται αναφορά στον Οργανισμό του Α.Ε.Ι. νοείται ο Κανονισμός Εσωτερικής Οργάνωσης και Λειτουργίας του Ι.Τ.Υ.Ε. Έως την έκδοση του Κανονισμού Εσωτερικής Οργάνωσης και Λειτουργίας του Ι.Τ.Υ.Ε., τα ζητήματα που προβλέπεται να ρυθμιστούν με τον κανονισμό αυτό ρυθμίζονται με απόφαση του Διοικητικού Συμβουλίου του Ι.Τ.Υ.Ε.
12. Οι διατάξεις του Κεφαλαίου ΚΖ’, πλην εκείνων που αφορούν στη σύσταση, οργάνωση, λειτουργία και διοίκηση των Ε.Λ.Κ.Ε., τη συγκρότηση της Επιτροπής Ερευνών καθώς και του άρθρου 257, ισχύουν και εφαρμόζονται και στο Ίδρυμα Κρατικών Υποτροφιών (Ι.Κ.Υ.). Όπου αναφέρεται Α.Ε.Ι. ή Ε.Λ.Κ.Ε. του Α.Ε.Ι., νοείται το Ι.Κ.Υ., οι αρμοδιότητες της Επιτροπής Ερευνών του άρθρου 232, καθώς και οι αρμοδιότητες του Συμβουλίου Διοίκησης του Α.Ε.Ι. που σχετίζονται με τη διαχείριση πόρων των Ε.Λ.Κ.Ε. ασκούνται από το Διοικητικό Συμβούλιο του Ι.Κ.Υ. και οι αρμοδιότητες του Προέδρου της Επιτροπής Ερευνών του άρθρου 233 ασκούνται από τον Πρόεδρο του Διοικητικού Συμβουλίου του Ι.Κ.Υ. Ο οδηγός διαχείρισης και χρηματοδότησης του Ι.Κ.Υ. εκδίδεται το αργότερο έως τις 31.12.2023.
Άρθρο 474
Τελικές - Μεταβατικές διατάξεις Κεφαλαίου ΚΗ’
1. Οι Εταιρείες Αξιοποίησης και Διαχείρισης της περιουσίας των Ανώτατων Εκπαιδευτικών Ιδρυμάτων (Α.Ε.Ι.), οι οποίες έχουν συσταθεί και λειτουργούν έως την έναρξη ισχύος του παρόντος, εξακολουθούν να υφίστανται και λειτουργούν σύμφωνα με το Κεφάλαιο ΚΗ’. Τα υπηρετούντα Διοικητικά Συμβούλια κατά την έναρξη ισχύος του παρόντος λειτουργούν νομίμως έως την ολοκλήρωση της θητείας τους.
2. Α.Ε.Ι. που δεν έχουν εταιρεία αξιοποίησης και διαχείρισης της περιουσίας τους κατά την έναρξη ισχύος του παρόντος δύνανται να ιδρύσουν, σύμφωνα με τη διαδικασία του άρθρου 260. Η παρούσα διάταξη καταλαμβάνει και το Ελληνικό Ανοιχτό Πανεπιστήμιο.
3. Οι κανονισμοί λειτουργίας των Εταιρειών Αξιοποίησης και Διαχείρισης της περιουσίας του άρθρου 265 εκδίδονται το αργότερο έως την 30ή.6.2023.
4. Το Κεφάλαιο ΚΗ’ εφαρμόζεται αναλόγως στα ερευνητικά κέντρα - ινστιτούτα και τεχνολογικούς φορείς του άρθρου 13Α του ν. 4310/2014 (Α’ 258). Όπου στο Κεφάλαιο αναφέρονται τα Α.Ε.Ι., νοούνται αντίστοιχα τα ερευνητικά κέντρα - ινστιτούτα και οι τεχνολογικοί φορείς του άρθρου 13Α του ν. 4310/2014. Όπου αναφέρεται ο Υπουργός Παιδείας και Θρησκευμάτων νοείται αντίστοιχα ο αρμόδιος Υπουργός για την έρευνα και την καινοτομία. Όπου αναφέρεται ο Πρύτανης του Α.Ε.Ι., νοείται αντίστοιχα ο Πρόεδρος του Δ.Σ. του φορέα. Όπου αναφέρονται τα μέλη Δ.Ε.Π. νοείται αντίστοιχα το ερευνητικό προσωπικό κάθε βαθμίδας. Το σύνολο των λοιπών αναφερομένων αρμοδιοτήτων ασκείται από το Διοικητικό Συμβούλιο του οικείου φορέα.
Άρθρο 475
Μεταβατικές διατάξεις Κεφαλαίου ΚΘ’
1. Τα Ερευνητικά Πανεπιστημιακά Ινστιτούτα (Ε.Π.Ι.) που υφίστανται κατά την έναρξη ισχύος του παρόντος, αξιολογούνται υποχρεωτικά από την Εθνική Αρχή Ανώτατης Εκπαίδευσης (ΕΘ.Α.Α.Ε). Για τον σκοπό αυτό υποβάλλουν φάκελο αξιολόγησης προς την ΕΘ.Α.Α.Ε. το αργότερο εντός δώδεκα (12) μηνών από την έναρξη ισχύος του παρόντος.
2. Τα Ε.Π.Ι. που δεν αξιολογούνται επιτυχώς ή δεν έχουν υποβάλει φάκελο για την αξιολόγησή τους, από τη λήξη της προθεσμίας της παρ. 1 καταργούνται ως αυτοτελή νομικά πρόσωπα και απορροφώνται από τους Ειδικούς Λογαριασμούς Κονδυλίων Έρευνας (Ε.Λ.Κ.Ε.) των οικείων Α.Ε.Ι. Οι Ε.Λ.Κ.Ε. υποκαθίστανται αυτοδικαίως και χωρίς καμία άλλη διατύπωση σε όλα τα δικαιώματα, υποχρεώσεις και έννομες σχέσεις των Ε.Π.Ι. που εντάσσονται και η ένταξη αυτή εξομοιώνεται με καθολική διαδοχή, οι δε δίκες των νομικών προσώπων που εντάσσονται συνεχίζονται από τον Ε.Λ.Κ.Ε. χωρίς καμία άλλη διατύπωση και χωρίς να επέρχεται βίαιη διακοπή τους, λόγω της ένταξης. Τα εντασσόμενα νομικά πρόσωπα λύονται χωρίς να ακολουθήσει εκκαθάριση και το σύνολο της περιουσίας τους, ενεργητικό και παθητικό, μεταβιβάζεται στον Ε.Λ.Κ.Ε., ο οποίος καθίσταται αποκλειστικός κύριος, νομέας, κάτοχος και δικαιούχος κάθε κινητής και ακίνητης περιουσίας, καθώς και κάθε άλλου περιουσιακού στοιχείου των εντασσόμενων νομικών προσώπων, με την επιφύλαξη των διατάξεων για δωρεές, κληρονομίες και κληροδοσίες και των διατυπώσεων δημοσιότητας για τα ακίνητα. Το προσωπικό των Ε.Π.Ι. μεταφέρεται αυτοδικαίως με την ίδια σχέση εργασίας στον Ε.Λ.Κ.Ε., διατηρώντας τα δικαιώματα και τις υποχρεώσεις που απορρέουν από τη σχέση εργασίας που ισχύουν κατά τον χρόνο συγχώνευσης. Για τη μεταφορά του προσωπικού απαιτείται η έκδοση διαπιστωτικής πράξης του Πρύτανη του Α.Ε.Ι.
3. Για την κατάργηση των Ε.Π.Ι. ως αυτοτελών νομικών προσώπων και την απορρόφησή τους από τους Ε.Λ.Κ.Ε. των Α.Ε.Ι., σύμφωνα με την παρ. 2, εκδίδεται απόφαση του Υπουργού Παιδείας και Θρησκευμάτων, η οποία δημοσιεύεται στην Εφημερίδα της Κυβερνήσεως.
4. Οι υπηρετούντες Πρόεδροι, Διευθυντές και τα υπηρετούντα μέλη των Διοικητικών Συμβουλίων των Ερευνητικών Πανεπιστημιακών Ινστιτούτων (Ε.Π.Ι.) κατά τη δημοσίευση του παρόντος συνεχίζουν να ασκούν τα καθήκοντά τους έως την ολοκλήρωση της θητείας τους. Η εν λόγω ρύθμιση καταλαμβάνει και ομότιμους Καθηγητές ή αφυπηρετήσαντα μέλη Δ.Ε.Π. που υπηρετούν στη θέση Προέδρου, Διευθυντή ή μέλους του Διοικητικού Συμβουλίου Ε.Π.Ι.
Άρθρο 476
Μεταβατικές διατάξεις Κεφαλαίου Λ’
Οι Επιτροπές Ηθικής και Δεοντολογίας της Έρευνας των Ανώτατων Εκπαιδευτικών Ιδρυμάτων (Α.Ε.Ι.) που συγκροτήθηκαν δυνάμει του άρθρου 21 του ν. 4521/2018 (Α’ 38) συνεχίζουν να λειτουργούν.
Άρθρο 477
Μεταβατικές διατάξεις Κεφαλαίου ΛΑ’
1. Αποφάσεις του Υπουργού Παιδείας και Θρησκευμάτων και των ανά περίπτωση συναρμόδιων Υπουργών που ισχύουν και έχουν εκδοθεί έως τη δημοσίευση του παρόντος κατ’ εξουσιοδότηση του άρθρου 37 του ν. 4009/2011 (Α’ 195) για θέματα σχετικά με τη διανομή και την κοστολόγηση των διδακτικών συγγραμμάτων συνεχίζουν και ισχύουν έως την αντικατάστασή τους.
2. Αποφάσεις του Υπουργού Παιδείας και Θρησκευμάτων και των ανά περίπτωση συναρμόδιων Υπουργών που ισχύουν και έχουν εκδοθεί έως τη δημοσίευση του παρόντος κατ’ εξουσιοδότηση του άρθρου 53 του ν. 4009/2011 για θέματα υγειονομικής περίθαλψης, σίτισης, στέγασης και παροχής διευκολύνσεων για τις μετακινήσεις των φοιτητών συνεχίζουν και ισχύουν έως την αντικατάστασή τους.
Άρθρο 478
Μεταβατικές διατάξεις Κεφαλαίου ΛΒ’
1. Η υπό στοιχεία 122.1/48/53249/Ζ2 απόφαση του Υπουργού Πολιτισμού, Παιδείας και Θρησκευμάτων (Β’ 702) που εκδόθηκε κατ’ εξουσιοδότηση του άρθρου 81 του ν. 4310/2014 (Α’ 258), σχετικά με τη χορήγηση ακαδημαϊκής ταυτότητας προς το προσωπικό των Ανώτατων Εκπαιδευτικών Ιδρυμάτων (Α.Ε.Ι.), συνεχίζει και ισχύει έως την έκδοση της απόφασης της παρ. 1 του άρθρου 441, οπότε και καταργείται.
2. Τα αποτελέσματα της μισθολογικής αναγνώρισης προϋπηρεσίας που έχει διανυθεί δυνάμει συμβάσεων έργου για την άσκηση διδακτικού ή ερευνητικού έργου για όσα φυσικά πρόσωπα έχουν διανύσει σε θέση μέλους Διδακτικού Ερευνητικού Προσωπικού (Δ.Ε.Π.), Ειδικού Εκπαιδευτικού Προσωπικού (Ε.Ε.Π.) και Εργαστηριακού Διδακτικού Προσωπικού (Ε.ΔΙ.Π.) έως την έναρξη ισχύος του παρόντος, επέρχονται αποκλειστικά από την ημερομηνία υποβολής της αίτησης αναγνώρισης της προϋπηρεσίας και της προσκόμισης των απαιτούμενων ανά περίπτωση δικαιολογητικών. Δεν επιτρέπεται σε καμία περίπτωση η χορήγηση αναδρομικών αποδοχών.
ΚΕΦΑΛΑΙΟ Β’
ΜΕΤΑΒΑΤΙΚΕΣ ΔΙΑΤΑΞΕΙΣ ΜΕΡΟΥΣ Β’
Άρθρο 479
Μεταβατικές διατάξεις Κεφαλαίου Α’
1. Ο Πρόεδρος, οι Αντιπρόεδροι και τα μέλη του Δ.Σ. του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης (Δ.Ο.Α.Τ.Α.Π.) που υπηρετούν κατά την έναρξη ισχύος του παρόντος συνεχίζουν να ασκούν τα καθήκοντά τους το αργότερο έως την 30ή.9.2022. Μέχρι το αργότερο την ημερομηνία αυτή ολοκληρώνονται οι διαδικασίες επιλογής νέου Προέδρου, Αντιπροέδρου και μελών του Δ.Σ., σύμφωνα με τον παρόντα. Με τη δημοσίευση της πράξης ορισμού των προσώπων του προηγούμενου εδαφίου λήγει αυτοδικαίως και αζημίως η θητεία των προσώπων του πρώτου εδαφίου. Έως τον διορισμό Γενικού Διευθυντή, ο Γενικός Διευθυντής ορίζεται με απόφαση του Υπουργού Παιδείας και Θρησκευμάτων.
2. Μέχρι την ολοκλήρωση της διαδικασίας επιλογής των αξιολογητών σύμφωνα με το άρθρο 303, ως αξιολογητές ορίζονται οι Ακαδημαϊκοί Σύμβουλοι που έχουν ορισθεί μέχρι την έναρξη του παρόντος σύμφωνα με την παρ. 5 του άρθρου 10 του ν. 3328/2005 (Α’ 80).
Άρθρο 480
Μεταβατικές διατάξεις Κεφαλαίου Β’
1. Τα στοιχεία των καταλόγων των ομοταγών ανώτατων εκπαιδευτικών ιδρυμάτων της αλλοδαπής και των τίτλων που απονέμουν, οι οποίοι τηρούνται στον Δ.Ο.Α.Τ.Α.Π., εντάσσονται αντίστοιχα στο Εθνικό Μητρώο αναγνωρισμένων ιδρυμάτων της αλλοδαπής και το Εθνικό Μητρώο τίτλων σπουδών αναγνωρισμένων ιδρυμάτων της αλλοδαπής, με απόφαση του Δ.Σ., σύμφωνα με το παρόν.
2. α) Εκκρεμείς αιτήσεις κατά την έναρξη ισχύος του παρόντος προς τον Δ.Ο.Α.Τ.Α.Π. για την αναγνώριση ισοτιμίας βασικού τίτλου σπουδών της αλλοδαπής σύμφωνα με τον ν. 3328/2005 (Α’ 80), που αφορούν στις περιπτώσεις της παρ. 4 του άρθρου 304, καθίστανται άνευ αντικειμένου και το καταβληθέν παράβολο επιστρέφεται από τη δημοσίευση των Εθνικών Μητρώων του άρθρου 304 του παρόντος κατόπιν αίτησης του ενδιαφερόμενου, εντός προθεσμίας ενός (1) έτους.
β) Εκκρεμείς αιτήσεις κατά την έναρξη ισχύος του παρόντος προς τον Δ.Ο.Α.Τ.Α.Π. που σκοπούν στην αναγνώριση ισοτιμίας και αντιστοιχίας εξετάζονται από τον Δ.Ο.Α.Τ.Α.Π., σύμφωνα με το παρόν. Ο Δ.Ο.Α.Τ.Α.Π. δύναται να ζητήσει πρόσθετα δικαιολογητικά από τον ενδιαφερόμενο. Η αίτηση δεν εξετάζεται αν ο ενδιαφερόμενος δηλώσει, εντός προθεσμίας ενός (1) έτους, ότι δεν επιθυμεί την εξέταση της εκκρεμούς αίτησής του από τον Δ.Ο.Α.Τ.Α.Π. Στην περίπτωση του προηγούμενου εδαφίου, το καταβληθέν παράβολο επιστρέφεται.
γ) Εκκρεμείς αιτήσεις κατά την έναρξη ισχύος του παρόντος προς τον Δ.Ο.Α.Τ.Α.Π. που σκοπούν στην αναγνώριση ισοτιμίας και αντιστοιχίας με συνεκτίμηση μεταπτυχιακού τίτλου σπουδών εξετάζονται από τον Δ.Ο.Α.Τ.Α.Π., σύμφωνα με το παρόν, όπως ορίζεται στην προηγούμενη περίπτωση. Ο Δ.Ο.Α.Τ.Α.Π. κατά την εξέταση της αίτησης δεν συνεκτιμά τον μεταπτυχιακό τίτλο σπουδών.
δ) Εκκρεμείς αιτήσεις κατά την έναρξη ισχύος του παρόντος προς τον Δ.Ο.Α.Τ.Α.Π. για την αναγνώριση ισοτιμίας μεταπτυχιακού ή διδακτορικού τίτλου που σκοπούν στις περιπτώσεις της παρ. 4 του άρθρου 304, καθίστανται άνευ αντικειμένου με τη δημοσίευση των Εθνικών Μητρώων του άρθρου 304 και το καταβληθέν παράβολο επιστρέφεται κατόπιν αίτησης του ενδιαφερόμενου, εντός προθεσμίας ενός (1) έτους. Αν οι αιτήσεις αυτές αφορούν στην αναγνώριση ακαδημαϊκού τίτλου σπουδών εξετάζονται από τον Δ.Ο.Α.Τ.Α.Π. σύμφωνα με το παρόν. Ο Δ.Ο.Α.Τ.Α.Π. δύναται να ζητήσει πρόσθετα δικαιολογητικά από τον ενδιαφερόμενο. Η αίτηση δεν εξετάζεται αν ο ενδιαφερόμενος δηλώσει, εντός προθεσμίας ενός (1) έτους, ότι δεν επιθυμεί την εξέταση της εκκρεμούς αίτησής του από τον Δ.Ο.Α.Τ.Α.Π. Στην περίπτωση του προηγούμενου εδαφίου το καταβληθέν παράβολο επιστρέφεται.
3. Εκκρεμείς αιτήσεις επανεξέτασης στον Δ.Ο.Α.Τ.Α.Π. καταργούνται και το παράβολο επιστρέφεται. Με την έναρξη ισχύος του παρόντος εκκινεί η νόμιμη προθεσμία άσκησης του ενδίκου βοηθήματος της αίτησης ακύρωσης.
Σε όσες περιπτώσεις δεν έχει παρέλθει το διάστημα άσκησης αίτησης επανεξέτασης στον Δ.Ο.Α.Τ.Α.Π. καταργείται το δικαίωμα άσκησης αίτησης επανεξέτασης. Από την έναρξη ισχύος του παρόντος εκκινεί η νόμιμη προθεσμία άσκησης του ενδίκου βοηθήματος της αίτησης ακύρωσης.
4. Δεν δύναται να υποβληθεί αίτηση αναγνώρισης ακαδημαϊκής ισοδυναμίας που απορρέει από τίτλο σπουδών ανώτατης εκπαίδευσης εφόσον ο τίτλος αυτός έχει συνεκτιμηθεί για «ισοτιμία ή «ισοτιμία και αντιστοιχία» από τον Δ.Ο.Α.Τ.Α.Π., σύμφωνα με προγενέστερες διατάξεις.
5. Μέχρι την έκδοση της προβλεπόμενης από τις διατάξεις του παρόντος κοινής απόφασης των Υπουργών Οικονομικών και Παιδείας και Θρησκευμάτων για τον ορισμό των παραβόλων, ισχύουν τα παράβολα του Παραρτήματος Ι.
Άρθρο 481
Μεταβατικές διατάξεις Κεφαλαίoυ Γ’
Οι δέκα τέσσερις (14) οργανικές θέσεις των Ειδικών Εισηγητών του άρθρου 10 του ν. 3328/2005 (Α’ 80) μετατρέπονται σε οργανικές θέσεις ΠΕ διοικητικού. Οι θέσεις αυτές καταλαμβάνονται από τους υπηρετούντες, κατά την έναρξη ισχύος του παρόντος, ως Ειδικοί Εισηγητές οι οποίοι μετατάσσονται στην κατηγορία ΠΕ με την ίδια σχέση εργασίας Ιδιωτικού Δικαίου Αορίστου Χρόνου και κατατάσσονται με κοινή απόφαση του Υπουργού Παιδείας και Θρησκευμάτων και του Υπουργού Εσωτερικών σε ίδιο βαθμό και μισθολογικό κλιμάκιο (ΜΚ).
ΚΕΦΑΛΑΙΟ Γ’
ΜΕΤΑΒΑΤΙΚΕΣ ΔΙΑΤΑΞΕΙΣ ΜΕΡΟΥΣ Γ’
Άρθρο 482
Μεταβατικές διατάξεις Κεφαλαίου Α’
1. Μέχρι την έκδοση του προεδρικού διατάγματος (π.δ.) της παρ. 8 του άρθρου 330 εφαρμόζονται αναλογικά τα άρθρα 101 έως 127 του ν. 4149/1961 (Α’ 41).
2. Μέχρι την έκδοση του π.δ. της παρ. 9 του άρθρου 330 τα Ορθόδοξα Ησυχαστήρια, τα οποία υφίστανται κατά την έναρξη ισχύος του παρόντος, συνεχίζουν να λειτουργούν σύμφωνα με τον ισχύοντα Κανονισμό τους.
3. Ο Εσωτερικός Κανονισμός που προβλέπει η παρ. 3 του άρθρου 331 εκδίδεται εντός έξι (6) μηνών από την έναρξη ισχύος του παρόντος. Μέχρι την έκδοσή του εφαρμόζεται ο «Εσωτερικός Κανονισμός της εν τη Ιερά Νήσω Πάτμω Ιεράς Βασιλικής, Πατριαρχικής, Σταυροπηγιακής και Κοινοβιακής Μονής Αγίου Ιωάννου του Θεολόγου και Ευαγγελιστού» όπως δημοσιεύθηκε στο τεύχος Θ’ Ιανουαρίου - Ιουνίου 2013, σελ. 213-248 του επίσημου Δελτίου των Επαρχιών του Οικουμενικού Θρόνου της Δωδεκανήσου με τον τίτλο «Δωδεκάνησος».
4. Οι Εσωτερικοί Κανονισμοί που προβλέπει η παρ. 3 του άρθρου 332 εκδίδονται εντός έξι (6) μηνών από την έναρξη ισχύος του παρόντος. Αν δεν υφίστανται Εσωτερικοί Κανονισμοί ή οι Ιερές και Πατριαρχικές Σταυροπηγιακές Μονές της παρ. 1 του άρθρου 332 χαρακτηριστούν ερημωθείσες ή εγκαταλελειμμένες σύμφωνα με την παρ. 6 του άρθρου 332, διοικούνται μέχρι την έκδοση του π.δ. της παρ. 8 του άρθρου 330, από Διαχειριστική Επιτροπή που ορίζει ο Οικουμενικός Πατριάρχης και η περί Αυτόν Αγία και Ιερά Σύνοδος του Οικουμενικού Πατριαρχείου με αναλογική εφαρμογή των άρθρων 101 έως 127 του ν. 4149/1961 ως προς τη διοίκηση και διαχείριση της περιουσίας τους.
5. Μέχρι την έκδοση του προεδρικού διατάγματος της παρ. 11 του άρθρου 336 εφαρμόζονται αναλογικά για τους κληρικούς των Ιερών Μητροπόλεων της Δωδεκανήσου, των Ενοριών και των Μονών τους, καθώς και της Πατριαρχικής Εξαρχίας Πάτμου, οι κανονισμοί της Ιεράς Επαρχιακής Συνόδου της Εκκλησίας Κρήτης οι οποίοι εκδίδονται κατ’ εξουσιοδότηση της παρ. 6 του άρθρου 43 του ν. 3848/2010 (Α’ 71) και αφορούν στην εν γένει υπηρεσιακή κατάσταση των κληρικών της Εκκλησίας Κρήτης. Η αξιολόγηση των κληρικών των ανωτέρω εκκλησιαστικών νομικών προσώπων γίνεται σύμφωνα με τους κανονισμούς αυτούς. Όπου στους κανονισμούς αυτούς συναντάται ο όρος «Ιερά Επαρχιακή Σύνοδος της Εκκλησίας Κρήτης», νοείται «η Αγία και Ιερά Σύνοδος του Οικουμενικού Πατριαρχείου», όπου συναντάται ο όρος «επίσημο Δελτίο της Εκκλησίας Κρήτης Απόστολος Τίτος», νοείται το «επίσημο δελτίο των Επαρχιών του Οικουμενικού Θρόνου «Δωδεκάνησος» και όπου συναντάται ο όρος «Ιερά Αρχιεπισκοπή και Ιερές Μητροπόλεις της Εκκλησίας Κρήτης», νοούνται «οι εν Δωδεκανήσω Ιερές Μητροπόλεις και η Πατριαρχική Εξαρχία Πάτμου του Οικουμενικού Πατριαρχείου».
6. Μέχρι την έκδοση του προεδρικού διατάγματος της παρ. 4 του άρθρου 337 εφαρμόζονται αναλογικά: α) ο υπ’ αρ. 2/2014 (Α’ 66) Κανονισμός της Ιεράς Επαρχιακής Συνόδου της εν Κρήτη Ορθοδόξου Εκκλησίας, όπως τροποποιήθηκε με τον υπ’ αρ. 286/2018 (Α’ 73) Κανονισμό ως προς τη συγκρότηση, σύγκληση, λειτουργία και τις αρμοδιότητες των Μητροπολιτικών Συμβουλίων των Ιερών Μητροπόλεων της Δωδεκανήσου και του Εξαρχικού Συμβουλίου της Πατριαρχικής 
Εξαρχίας Πάτμου,
β) τα άρθρα 8 έως 13 του υπ’ αρ. 7/2015 (Α’ 61) Κανονισμού της Ιεράς Επαρχιακής Συνόδου της εν Κρήτη Ορθοδόξου Εκκλησίας ως προς τη συγκρότηση, σύγκληση, λειτουργία και τις αρμοδιότητες των Εκκλησιαστικών Συμβουλίων των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου.
7. Οι υπηρετούντες, κατά την έναρξη ισχύος του παρόντος, στις Ιερές Μητροπόλεις της Δωδεκανήσου και της Πατριαρχικής Εξαρχίας Πάτμου Μητροπολίτες, ο Πατριαρχικός Έξαρχος Πάτμου, καθώς και οι Εφημέριοι, Διάκονοι, Ιεροκήρυκες και εκκλησιαστικοί υπάλληλοι, οι οποίοι μισθοδοτούνται από το Δημόσιο, καταλαμβάνουν αυτοδικαίως με την έναρξη ισχύος του παρόντος την αντίστοιχη οργανική θέση του πίνακα 2 της παρ. 3 του άρθρου 335. Αυτοί συνεχίζουν να υπηρετούν χωρίς διακοπή και καμία μεταβολή στην υπηρεσιακή και μισθολογική τους κατάσταση στις ίδιες θέσεις που κατείχαν κατά την έναρξη ισχύος του παρόντος. Ο οικείος Μητροπολίτης ή ο Πατριαρχικός Έξαρχος Πάτμου υποχρεούται, εντός τριών (3) μηνών από την έναρξη ισχύος του παρόντος, να εκδώσει τις σχετικές διαπιστωτικές πράξεις, οι οποίες κοινοποιούνται στη Διεύθυνση Θρησκευτικής Διοίκησης του Υπουργείου Παιδείας και Θρησκευμάτων. Στο πεδίο εφαρμογής των προηγούμενων εδαφίων εμπίπτουν και οι κληρικοί των Ιερών Μητροπόλεων της Δωδεκανήσου και της Πατριαρχικής Εξαρχίας Πάτμου, οι οποίοι κατά την έναρξη ισχύος του παρόντος υπηρετούν ως αποσπασμένοι στο Οικουμενικό Πατριαρχείο ή σε ένα εκ των άλλων Πρεσβυγενών Πατριαρχείων ή στην Ιερά Μονή του Σινά χωρίς να απαιτείται για τη συνέχιση της απόσπασης, η εφαρμογή του τέταρτου εδαφίου της παρ. 10 του άρθρου 336.
8. Υφιστάμενοι Ιεροί Ναοί της Ανατολικής Ορθόδοξης Εκκλησίας του Χριστού που λειτουργούν μέχρι την έναρξη ισχύος του παρόντος εντός των ορίων του εκκλησιαστικού καθεστώτος της Δωδεκανήσου για ιδιωτική λατρεία χωρίς την άδεια της παρ. 4 του άρθρου 341, ανεξάρτητα από το έτος ανέγερσής τους, υποχρεούνται να λάβουν άδεια εντός ενός (1) έτους από την έναρξη ισχύος του παρόντος, μετά την παρέλευση του οποίου εφαρμόζεται η παρ. 3 του άρθρου 341.
9. Μέχρι την έκδοση των Κανονισμών του άρθρου 338 ισχύουν κατ’ αναλογία οι αντίστοιχοι Κανονισμοί της Εκκλησίας της Κρήτης.
10. Το π.δ. που προβλέπει η παρ. 2 του άρθρου 342 εκδίδεται εντός ενός (1) έτους από τη δημοσίευση του παρόντος. Μέχρι την έκδοσή του εφαρμόζονται κατ’ αναλογία τα άρθρα 55 έως 72 του Κεφαλαίου ΙΑ’ του ν. 4149/1961.
ΚΕΦΑΛΑΙΟ Δ’
ΜΕΤΑΒΑΤΙΚΕΣ ΔΙΑΤΑΞΕΙΣ ΜΕΡΟΥΣ Δ’
Άρθρο 483
Μεταβατικές διατάξεις Κεφαλαίου Β’
Διοικητικές κυρώσεις που έχουν επιβληθεί έως την έναρξη ισχύος του παρόντος στο Ίδρυμα Νεολαίας και Διά Βίου Μάθησης (Ι.ΝΕ.ΔΙ.ΒΙ.Μ.) για παραβάσεις της εργασιακής και ασφαλιστικής νομοθεσίας σε σχέση με την απασχόληση του προσωπικού της παρ. 3 του άρθρου 9 του ν. 4115/2013 (Α’ 24) αίρονται αυτοδικαίως και ποσά που έχουν αντιστοίχως καταβληθεί επιστρέφονται στο Ι.ΝΕ.Δ.Ι.Β.Ι.Μ.
Άρθρο 484
Μεταβατικές διατάξεις Κεφαλαίου Γ’
1. Η εισαγωγή στα τμήματα: α) Μουσικών Σπουδών του Ιονίου Πανεπιστημίου, β) Μουσικής Επιστήμης και Τέχνης του Πανεπιστημίου Μακεδονίας, γ) Μουσικών Σπουδών του Πανεπιστημίου Ιωαννίνων, δ) Μουσικών Σπουδών του Αριστοτέλειου Πανεπιστημίου Θεσσαλονίκης και ε) Μουσικών Σπουδών του Εθνικού και Καποδιστριακού Πανεπιστημίου Αθηνών, σύμφωνα με το άρθρο 19 του ν. 4559/2018 (Α’ 142), όπως αντικαταστάθηκε με το άρθρο 321 του παρόντος, γίνεται από το ακαδημαϊκό έτος 2024-2025 και εφεξής. Η εισαγωγή στα τμήματα των περ. α’ έως γ’ του πρώτου εδαφίου κατά το ακαδημαϊκό έτος 2023-2024 γίνεται σύμφωνα με το άρθρο 19 του ν. 4559/2018, όπως ίσχυε προ της έναρξης ισχύος του παρόντος. Η εισαγωγή στα τμήματα των περ. δ’ και ε’ του πρώτου εδαφίου κατά το ακαδημαϊκό έτος 2023-2024 γίνεται, σύμφωνα με τις διατάξεις του 
ν. 4186/2013 (Α’ 193).
2. Για την εφαρμογή της παρ. 7 του άρθρου 19 του ν. 4559/2018, όπως αντικαθίσταται με το άρθρο 321 του παρόντος, σχετικά με τις αποφάσεις καθορισμού της ελάχιστης και μέγιστης τιμής του συντελεστή της Ελάχιστης Βάσης Εισαγωγής (Ε.Β.Ε.) των μουσικών μαθημάτων της περ. α’ της παρ. 4 και της ελάχιστης και μέγιστης τιμής του συντελεστή της Ε.Β.Ε. των μουσικών τμημάτων της περ. β’ της ίδιας παραγράφου του άρθρου 19 του ν. 4559/2018, ισχύει η υπό στοιχεία Φ.251/22973/Α5 26/2/2021 απόφαση της Υπουργού Παιδείας και Θρησκευμάτων (Β’ 774). Τα μουσικά μαθήματα νοούνται ως ειδικά μαθήματα.
3. Κατά την πρώτη εφαρμογή του παρόντος οι αποφάσεις της παρ. 8 του άρθρου 19 του ν. 4559/2018, όπως αντικαθίσταται με το άρθρο 321 του παρόντος, σχετικά με τον καθορισμό του συντελεστή της Ε.Β.Ε. των μουσικών μαθημάτων της περ. α’ της παρ. 4, καθώς και του συντελεστή της Ε.Β.Ε. ανά τμήμα της περ. β’ της ίδιας παραγράφου του άρθρου 19 του ν. 4559/2018 εκδίδονται έως τις 31.8.2023 και αφορούν στις προϋποθέσεις εισαγωγής στην τριτοβάθμια εκπαίδευση του σχολικού έτους 2023 - 2024 και εφεξής. Η προθεσμία του προηγούμενου εδαφίου είναι αποκλειστική. Οι αποφάσεις του πρώτου εδαφίου κοινοποιούνται στον Υπουργό Παιδείας και Θρησκευμάτων.
4. Οι αποφάσεις της παρ. 14 του άρθρου 19 του ν. 4559/2018, όπως αντικαθίσταται με το άρθρο 321 του παρόντος, σχετικά με τον καθορισμό των συντελεστών βαρύτητας των πανελλαδικώς εξεταζόμενων μαθημάτων εκδίδονται έως τις 31.5.2023 και αφορούν στις προϋποθέσεις εισαγωγής στην τριτοβάθμια εκπαίδευση του σχολικού έτους 2023 - 2024 και εφεξής. Η προθεσμία του προηγούμενου εδαφίου είναι αποκλειστική. Οι αποφάσεις του πρώτου εδαφίου κοινοποιούνται στον Υπουργό Παιδείας και Θρησκευμάτων.
5. Οι υποψήφιοι, οι οποίοι συμμετείχαν στις πανελλαδικές εξετάσεις κατά το σχολικό έτος 2021 - 2022, καθώς και όσοι θα συμμετάσχουν στις πανελλαδικές εξετάσεις κατά το σχολικό έτος 2022 - 2023 δύνανται να διεκδικήσουν εισαγωγή στα τμήματα των περ. δ) και ε) του πρώτου εδαφίου της παρ. 1 με τη διαδικασία και τους όρους της περ. α) της παρ. 1 του άρθρου 13Γ του ν. 4186/2013. Για την εφαρμογή του προηγούμενου εδαφίου αποδίδεται επιπλέον αριθμός θέσεων στα οικεία τμήματα που αντιστοιχεί: α) στο δέκα τοις εκατό (10%) για το ακαδημαϊκό έτος 2024-2025 και β) στο τέσσερα τοις εκατό (4%) για το ακαδημαϊκό έτος 2025-2026 των θέσεων που τους αποδίδονται, σύμφωνα με την περ. θ) της παρ. 1 του άρθρου 13Δ του 
ν. 4186/2013.
ΜΕΡΟΣ Η’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ
ΚΕΦΑΛΑΙΟ Α’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ ΜΕΡΟΥΣ Α’
Άρθρο 485
Καταργούμενες διατάξεις 
Κεφαλαίων Α’ έως Λ’
Καταργούνται οι ακόλουθες διατάξεις:
α) Τα άρθρα 1 έως 60 και τα άρθρα 76 έως 80 του ν. 4009/2011 (Α’ 195), με εξαίρεση τις περ. γ) έως ιδ) της παρ. 3 του άρθρου 23 που διατηρούνται σε ισχύ έως την ολοκλήρωση της διαδικασίας είσπραξης των οφειλών παρελθόντων ετών από την άσκηση επιχειρηματικής δραστηριότητας.
β) Τα άρθρα 1 έως 68 και τα άρθρα 84 έως 87 του ν. 4485/2017 (Α’ 114), με εξαίρεση της παρ. 3 έως 5 του άρθρου 46.
γ) Η παρ. 7 του άρθρου 33 του ν. 4386/2016 (Α’ 83), με την επιφύλαξη του άρθρου 289 του παρόντος.
δ) Τα άρθρα 65 έως 71, 82 έως 93, 125 και 126 του ν. 4692/2020 (Α’ 111).
ε) Το άρθρο 17 του ν. 4559/2018 (Α’ 142).
στ) Τα άρθρα 21 έως 27 του ν. 4521/2018 (Α’ 38, διόρθωση σφάλματος Α’45).
ζ) Το π.δ. 159/1984 (Α’ 159).
η) Τα άρθρα 326, 327, 329 έως και 333 του ν. 5343/1932 (Α’ 86).
θ) Τα άρθρα 1 έως 11 του ν. 249/1976 (Α’ 7).
ι) Η παρ. 23 του άρθρου 45 του ν. 1268/1982 (Α’ 87).
ια) Το άρθρο 32 του ν. 1404/1983 (Α’ 173).
ιβ) Η περ. γ’ της παρ. 14 του άρθρου 13 του ν. 2889/2001 (Α’ 37).
ιγ) Η παρ. 9 του άρθρου 11 του ν. 3404/2005 (Α’ 260).
ιδ) Η παρ. 3 του άρθρου 26 του ν. 3549/2007 (Α’ 69).
ιε) Το άρθρο 65 του ν. 3900/2010 (Α’ 220).
ιστ) Η παρ. 2 του άρθρου 98 του ν. 4486/2017 (Α’ 115).
ιζ) Τα άρθρα 1 έως 9 του π.δ. 12/26,.7.1933 (Α’ 225).
ιη) Τα άρθρα 5, 6, 22 έως 28 του π.δ. 160/2008 (Α’ 220).
ιθ) Τα άρθρα 46 έως 52 και 53α της υπό στοιχεία 23267/Ε5/4.3.2005 (Β’ 316) απόφασης του Υφυπουργού Εθνικής Παιδείας και Θρησκευμάτων (Β’ 316).
κ) Η περ. β) της παρ. 2 και οι παρ. 6 έως 9 του άρθρου 3 του ν. 4610/2019 (Α’ 70),
κα) Τα άρθρα 12 έως 17, 21 έως 32, 34, 55 και 56 του ν. 4777/2021 (Α’ 25),
κβ) Η περ. α) της παρ. 3 του άρθρου 2 του ν. 3848/2010 (Α’ 71) από το ακαδημαϊκό έτος 2023 - 2024
ΚΕΦΑΛΑΙΟ Β’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ ΜΕΡΟΥΣ Β’
Άρθρο 486
Καταργούμενες διατάξεις 
Κεφαλαίων Α’- Γ’
Καταργούνται οι ακόλουθες διατάξεις:
α) Το άρθρο 5 του ν. 3027/2002 (Α’ 152).
β) Τα άρθρα 1 έως 19 του ν. 3328/2005 (Α’ 80).
ΚΕΦΑΛΑΙΟ Γ’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ ΜΕΡΟΥΣ Γ’
Άρθρο 487
Καταργούμενες διατάξεις Κεφαλαίου Α’
Καταργούνται οι ακόλουθες διατάξεις:
α) Το β.δ. της 16ης.2.1950 (Α’ 46).
β) Το β.δ. της 18ης.2-14ης.3.1955 (Α’ 62).
γ) Το β.δ. 107 της 5ης/16ης.2.1963 (Α’ 20).
δ) Το ν.δ. 295 της 23ης/25ης.9.1969 (Α’ 194).
ε) Η παρ. 2 του άρθρου 1 του ν.δ. 986 της 30ης.9/7ης.10.1971 (Α’ 193).
στ) Το άρθρο 2 του ν. 449/1976 (Α’ 273).
ζ) Το ν.δ. 1399/1973 (Α’ 112), κατά το μέρος που αφορά τις Ιερές Μητροπόλεις της Δωδεκανήσου και την Πατριαρχική Εξαρχία Πάτμου.
η) Το άρθρο 3 του ν. 673/1977 (Α’ 238), κατά το μέρος που αφορά τις Ιερές Μητροπόλεις της Δωδεκανήσου και την Πατριαρχική Εξαρχία Πάτμου.
θ) Η παρ. 3 του άρθρου 25 του ν. 817/1978 (Α’ 170), κατά το μέρος που αφορά τις Ιερές Μητροπόλεις της Δωδεκανήσου και την Πατριαρχική Εξαρχία Πάτμου.
ι) Το άρθρο 2 του ν. 1168/1981 (Α’ 161).
ια) Η παρ. 6 του άρθρου 20 του ν. 1476/1984 (Α’ 136), κατά το μέρος που αφορά τις Ιερές Μητροπόλεις της Δωδεκανήσου και την Πατριαρχική Εξαρχία Πάτμου.
ιβ) Το π.δ. 225/1985 (Α’ 85), κατά το μέρος που αφορά τις Ιερές Μητροπόλεις της Δωδεκανήσου και την Πατριαρχική Εξαρχία Πάτμου.
ιγ) Η περ. β) του άρθρου 30 του ν. 3432/2006 (Α’ 14).
ιδ) Η περ. 7 της παρ. 2 του άρθρου 42 του ν. 3848/2010 (Α’ 71).
ιε) Η παρ. 3 του άρθρου 43 του ν. 3848/2010.
ιστ) Το πρώτο εδάφιο της υποπαρ. 3 της παρ. 1 του άρθρου 68 του ν. 4235/2014 (Α’ 32), κατά το μέρος που αναφέρεται στις Ιερές Μητροπόλεις της Δωδεκανήσου, τις Ενορίες και τις Μονές τους, καθώς και την Πατριαρχική Εξαρχία Πάτμου.
ιζ) Τα άρθρα 21 και 22 του ν. 4301/2014 (Α’ 223).
ιη) Κάθε γενική ή ειδική διάταξη που έχει συστήσει, ανακατανείμει, μετατρέψει και αναδιανείμει οποιουδήποτε είδους και κατηγορίας θέσεις Κληρικών (Μητροπολιτών, Βοηθών Επισκόπων, Ιεροκηρύκων, Εφημερίων και Διακόνων) ή εκκλησιαστικών υπαλλήλων που μισθοδοτούνται από το Δημόσιο, κατά το μέρος που αφορά στις Ιερές Μητροπόλεις της Δωδεκανήσου και την Πατριαρχική Εξαρχία Πάτμου.
ΚΕΦΑΛΑΙΟ Δ’
ΚΑΤΑΡΓΟΥΜΕΝΕΣ ΔΙΑΤΑΞΕΙΣ ΜΕΡΟΥΣ Δ’
Άρθρο 488
Καταργούμενη διάταξη Κεφαλαίου Α’
Καταργείται η παρ. 4 του άρθρου 47 του ν. 4186/2013 (Α’ 193).
ΜΕΡΟΣ Θ’
ΕΝΑΡΞΗ ΙΣΧΥΟΣ
Άρθρο 489
Έναρξη ισχύος
1. Το παρόν ισχύει από τη δημοσίευσή του στην Εφημερίδα της Κυβερνήσεως, εκτός αν άλλως ορίζεται στις επιμέρους διατάξεις του.
2. Η ισχύς του άρθρου 247 αρχίζει από την 1η.1.2024.
3. Ειδικά για τις εξετάσεις της αμέσως επόμενης περιόδου Ιατρικής και Οδοντιατρικής, η έναρξη ισχύος του άρθρου 312 και της περ. β) του άρθρου 461 του παρόντος, αναφορικά με την κατάργηση του άρθρου 12 του ν. 3328/2005 (Α’ 80), αρχίζει από την 1η.1.2023.
4. Η ισχύς της παρ. 3 του άρθρου 350 αρχίζει από τη λήξη της θητείας του Διοικητικού Συμβουλίου (Δ.Σ.) του Νομικού Προσώπου Ιδιωτικού Δικαίου «Διοικούσα Επιτροπή Ισλαμικού Τεμένους Αθηνών» που έχει οριστεί με την υπό στοιχεία 989380/Θ1/9.8.2021 απόφαση της Υπουργού Παιδείας και Θρησκευμάτων (Υ.Ο.Δ.Δ. 668).
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 20 Ιουλίου 2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Ο Αντιπρόεδρος της Κυβέρνησης
ΠΑΝΑΓΙΩΤΗΣ ΠΙΚΡΑΜΜΕΝΟΣ
Οι Υπουργοί
																									


Θεωρήθηκε και τέθηκε η Μεγάλη Σφραγίδα του Κράτους.
Αθήνα, 20 Ιουλίου 2022
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ


