NOMOΣ ΥΠ’ ΑΡΙΘΜ. 4967	
Ενσωμάτωση της Οδηγίας (ΕΕ) 2019/770 του Ευρωπαϊκού Κοινοβουλίου και του Συμβουλίου, της 20ής Μαΐου 2019, σχετικά με ορισμένες πτυχές που αφορούν τις συμβάσεις για την προμήθεια ψηφιακού περιεχομένου και ψηφιακών υπηρεσιών (L 136), καθώς και της Οδηγίας (ΕΕ) 2019/771 του Ευρωπαϊκού Κοινοβουλίου και του Συμβουλίου, της 20ής Μαΐου 2019, σχετικά με ορισμένες πτυχές που αφορούν τις συμβάσεις για τις πωλήσεις αγαθών, την τροποποίηση του Κανονισμού (ΕΕ) 2017/2394 και της Οδηγίας 2009/22/ΕΚ, και την κατάργηση της Οδηγίας 1999/44/ΕΚ (L 136) και λοιπές διατάξεις.
Η ΠΡΟΕΔΡΟΣ
ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ
Εκδίδομε τον ακόλουθο νόμο που ψήφισε η Βουλή:
ΠΙΝΑΚΑΣ ΠΕΡΙΕΧΟΜΕΝΩΝ
ΜΕΡΟΣ Α’: ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1: Σκοπός
(άρθρο 1 Οδηγιών 2019/770 και 2019/771)
Άρθρο 2: Αντικείμενο 
(άρθρο 1 Οδηγιών 2019/770 και 2019/771)
ΜΕΡΟΣ Β’: ΕΝΣΩΜΑΤΩΣΗ ΤΗΣ ΟΔΗΓΙΑΣ (EE) 2019/770 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ, ΤΗΣ 20ΗΣ ΜΑΪΟΥ 2019, ΣΧΕΤΙΚΑ ΜΕ ΟΡΙΣΜΕΝΕΣ ΠΤΥΧΕΣ ΠΟΥ ΑΦΟΡΟΥΝ ΤΙΣ ΣΥΜΒΑΣΕΙΣ ΓΙΑ ΤΗΝ ΠΡΟΜΗΘΕΙΑ ΨΗΦΙΑΚΟΥ ΠΕΡΙΕΧΟΜΕΝΟΥ ΚΑΙ ΨΗΦΙΑΚΩΝ ΥΠΗΡΕΣΙΩΝ
Άρθρο 3: Σύμβαση παροχής ψηφιακού περιεχομένου ή ψηφιακής υπηρεσίας
(παρ. 1 άρθρου 3 Οδηγίας 2019/770)
Άρθρο 4: Ορισμοί
(άρθρο 2 Οδηγίας 2019/770)
Άρθρο 5: Πεδίο εφαρμογής
(άρθρο 3 Οδηγίας 2019/770)
Άρθρο 6: Εκπλήρωση της παροχής του προμηθευτή
(άρθρο 5 Οδηγίας 2019/770)
Άρθρο 7: Ευθύνη προμηθευτή για μη εκπλήρωση
(παρ. 1 άρθρου 11 και παρ. 1 άρθρου 12 Οδηγίας 2019/
770)
Άρθρο 8: Δικαιώματα λήπτη επί μη εκπλήρωσης
(άρθρο 13 Οδηγίας 2019/770)
Άρθρο 9: Ανταπόκριση στη σύμβαση
(άρθρο 6 Οδηγίας 2019/770)
Άρθρο 10: Υποκειμενικές απαιτήσεις ανταπόκρισης
(άρθρο 7 Οδηγίας 2019/770)
Άρθρο 11: Αντικειμενικές απαιτήσεις ανταπόκρισης
(παρ. 1 άρθρου 8 Οδηγίας 2019/770)
Άρθρο 12: Πλημμελής ενσωμάτωση
(άρθρο 9 Οδηγίας 2019/770)
Άρθρο 13: Έλλειψη ανταπόκρισης λόγω δικαιώματος τρίτου
(άρθρο 10 Οδηγίας 2019/770)
Άρθρο 14: Ενημερώσεις
(άρθρο 6 και παρ. 2 και 6 άρθρου 8 Οδηγίας 2019/770)
Άρθρο 15: Ευθύνη για μη ανταπόκριση
(παρ. 4 άρθρου 8 και παρ. 2 άρθρου 11 Οδηγίας 2019/770)
Άρθρο 16: Αποκλεισμός της ευθύνης για μη ανταπόκριση
(παρ. 3 και 5 άρθρου 8 Οδηγίας 2019/770)
Άρθρο 17: Βάρος της απόδειξης
(παρ. 2 έως 5 άρθρου 12 Οδηγίας 2019/770)
Άρθρο 18: Δικαιώματα λήπτη
(παρ. 1 άρθρου 14 Οδηγίας 2019/770)
Άρθρο 19: Αποκατάσταση της ανταπόκρισης
(παρ. 2 και 3 άρθρου 14 Οδηγίας 2019/770)
Άρθρο 20: Μείωση ανταλλάγματος ή λύση της σύμβασης
(παρ. 4 και 6 άρθρου 14 Οδηγίας 2019/770)
Άρθρο 21: Ενέργεια μείωσης του ανταλλάγματος
(παρ. 5 άρθρου 14 Οδηγίας 2019/770)
Άρθρο 22: Άσκηση του δικαιώματος λύσης της σύμβασης
(άρθρο 15 Οδηγίας 2019/770)
Άρθρο 23: Υποχρεώσεις του προμηθευτή σε περίπτωση λύσης της σύμβασης
(άρθρο 16 Οδηγίας 2019/770)
Άρθρο 24: Υποχρεώσεις του λήπτη σε περίπτωση λύσης της σύμβασης
(άρθρο 17 Οδηγίας 2019/770)
Άρθρο 25: Επιστροφή χρημάτων από τον προμηθευτή
(άρθρο 18 Οδηγίας 2019/770)
Άρθρο 26: Αξίωση αποζημίωσης
Άρθρο 27: Τροποποίηση του ψηφιακού περιεχομένου ή της ψηφιακής υπηρεσίας
(άρθρο 19 Οδηγίας 2019/770)
Άρθρο 28: Παραγραφή
(παρ. 2 και 3 άρθρου 11 Οδηγίας 2019/770)
Άρθρο 29: Δικαίωμα αναγωγής
(άρθρο 20 Οδηγίας 2019/770)
Άρθρο 30: Υποχρεωτικός χαρακτήρας
(άρθρο 22 Οδηγίας 2019/770)
Άρθρο 31: Κυρώσεις
(άρθρο 21 Οδηγίας 2019/770)
Άρθρο 32: Ενώσεις καταναλωτών - Συλλογικά μέσα προστασίας - Τροποποίηση παρ. 16 άρθρου 10 ν. 2251/1994
(άρθρο 23 Οδηγίας 2019/770)
ΜΕΡΟΣ Γ’: ΕΝΣΩΜΑΤΩΣΗ ΤΗΣ ΟΔΗΓΙΑΣ (EE) 2019/771 ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ ΣΥΜΒΟΥΛΙΟΥ, ΤΗΣ 20ΗΣ ΜΑΪΟΥ 2019, ΣΧΕΤΙΚΑ ΜΕ ΟΡΙΣΜΕΝΕΣ ΠΤΥΧΕΣ ΠΟΥ ΑΦΟΡΟΥΝ ΤΙΣ ΣΥΜΒΑΣΕΙΣ ΓΙΑ ΤΙΣ ΠΩΛΗΣΕΙΣ ΑΓΑΘΩΝ, ΤΗΝ ΤΡΟΠΟΠΟΙΗΣΗ ΤΟΥ ΚΑΝΟΝΙΣΜΟΥ (ΕΕ) 2017/2394 ΚΑΙ ΤΗΣ ΟΔΗΓΙΑΣ 2009/22/ΕΚ ΚΑΙ ΤΗΝ ΚΑΤΑΡΓΗΣΗ ΤΗΣ ΟΔΗΓΙΑΣ 1999/44/ΕΚ
ΚΕΦΑΛΑΙΟ Α’: ΤΡΟΠΟΠΟΙΗΣΕΙΣ ΣΤΟ ΔΕΚΑΤΟ ΤΕΤΑΡΤΟ ΚΑΙ ΔΕΚΑΤΟ ΕΝΑΤΟ ΚΕΦΑΛΑΙΟ ΤΟΥ ΑΣΤΙΚΟΥ ΚΩΔΙΚΑ ΠΕΡΙ ΠΩΛΗΣΗΣ, ΑΝΤΑΛΛΑΓΗΣ ΚΑΙ ΣΥΜΒΑΣΗΣ ΕΡΓΟΥ
Άρθρο 33: Πώληση πράγματος με ψηφιακά στοιχεία - Προσθήκη άρθρου 513Α ΑΚ
(υποπερ. β’ περ. 5, περ. 6, υποπερ. α’ και β’ περ. 7 άρθρου 2 και παρ. 3 άρθρου 3 Οδηγίας 2019/771)
Άρθρο 34: Ανταπόκριση του πράγματος στη σύμβαση - Αντικατάσταση άρθρου 534 ΑΚ
(άρθρο 5 Οδηγίας 2019/771)
Άρθρο 35: Πραγματικά ελαττώματα - Αντικατάσταση άρθρου 535 ΑΚ
Άρθρο 36: Υποκειμενικές απαιτήσεις ανταπόκρισης - Προσθήκη άρθρου 535Α ΑΚ
(περ. 8 και 10 άρθρου 2 και άρθρο 6 Οδηγίας 2019/771)
Άρθρο 37: Αντικειμενικές απαιτήσεις ανταπόκρισης - Προσθήκη άρθρου 535Β ΑΚ
(περ. 13 άρθρου 2 και άρθρο 7 Οδηγίας 2019/771)
Άρθρο 38: Πλημμελής εγκατάσταση - Τροποποίηση άρθρου 536 ΑΚ
(άρθρο 8 Οδηγίας 2019/771)
Άρθρο 39: Έλλειψη ανταπόκρισης λόγω δικαιώματος τρίτου - Αντικατάσταση άρθρου 537 ΑΚ
(άρθρο 9 Οδηγίας 2019/771)
Άρθρο 40: Ενημερώσεις του πράγματος με ψηφιακά στοιχεία - Προσθήκη άρθρου 538 ΑΚ
(παρ. 3 άρθρου 7 Οδηγίας 2019/771)
Άρθρο 41: Ευθύνη πωλητή για μη ανταπόκριση - Προσθήκη άρθρου 539 ΑΚ
(άρθρο 10 Οδηγίας 2019/771)
Άρθρο 42: Μη ευθύνη του πωλητή επί έλλειψης ανταπόκρισης πράγματος με ψηφιακά στοιχεία - Αντικατάσταση άρθρου 540 ΑΚ
(παρ. 4 άρθρου 7 Οδηγίας 2019/771)
Άρθρο 43: Βάρος απόδειξης - Αντικατάσταση άρθρου 541 ΑΚ
(άρθρο 11 Οδηγίας 2019/771)
Άρθρο 44: Δικαιώματα του αγοραστή - Αντικατάσταση άρθρου 542 ΑΚ
(παρ. 1 άρθρου 13 Οδηγίας 2019/771)
Άρθρο 45: Αποκατάσταση της ανταπόκρισης - Αντικατάσταση άρθρου 543 ΑΚ
(παρ. 2 και 3 άρθρου 13 Οδηγίας 2019/771)
Άρθρο 46: Χρόνος και συνέπειες αποκατάστασης - Αντικατάσταση άρθρου 544 ΑΚ
(άρθρο 14 Οδηγίας 2019/771)
Άρθρο 47: Μείωση του τιμήματος και υπαναχώρηση - Προσθήκη άρθρου 545 ΑΚ
(εδάφιο πρώτο παρ. 7 άρθρου 3, παρ. 4 και 5 άρθρου 13 Οδηγίας 2019/771)
Άρθρο 48: Ενέργεια μείωσης του τιμήματος και υπαναχώρησης - Αντικατάσταση άρθρου 546 ΑΚ
(άρθρο 15 και παρ. 3 άρθρου 16 Οδηγίας 2019/771)
Άρθρο 49: Αξίωση αποζημίωσης - Αντικατάσταση άρθρου 547 ΑΚ
Άρθρο 50: Καταστροφή ή χειροτέρευση του πράγματος - Τροποποίηση άρθρου 548 ΑΚ
Άρθρο 51: Πώληση περισσότερων πραγμάτων - Τροποποίηση άρθρου 551 ΑΚ
(άρθρο 16 Οδηγίας 2019/771)
Άρθρο 52: Παραγραφή - Αντικατάσταση άρθρου 554 ΑΚ
(άρθρο 10 Οδηγίας 2019/771)
Άρθρο 53: Έναρξη, συμπλήρωση και διακοπή παραγραφής - Τροποποίηση άρθρου 555 ΑΚ
Άρθρο 54: Ορολογική εναρμόνιση λοιπών διατάξεων για την πώληση - Τροποποίηση άρθρου 556 ΑΚ
Άρθρο 55: Ορολογική εναρμόνιση λοιπών διατάξεων για την πώληση - Τροποποίηση άρθρου 557 ΑΚ
Άρθρο 56: Ορολογική εναρμόνιση λοιπών διατάξεων για την πώληση - Τροποποίηση άρθρου 558 ΑΚ
Άρθρο 57: Ορολογική εναρμόνιση λοιπών διατάξεων για την πώληση - Τροποποίηση άρθρου 560 ΑΚ
(άρθρο 18 Oδηγίας 2019/771)
Άρθρο 58: Ορολογική εναρμόνιση λοιπών διατάξεων για την πώληση - Τροποποίηση άρθρου 562 ΑΚ
Άρθρο 59: Εναρμόνιση διατάξεων της σύμβασης έργου που παραπέμπουν στην πώληση - Τροποποίηση άρθρου 689 ΑΚ
Άρθρο 60: Εναρμόνιση διατάξεων της σύμβασης έργου που παραπέμπουν στην πώληση - Τροποποίηση άρθρου 693 ΑΚ
ΚΕΦΑΛΑΙΟ Β’: ΖΗΤΗΜΑΤΑ ΠΡΟΣΤΑΣΙΑΣ ΤΟΥ ΚΑΤΑΝΑΛΩΤΗ - ΤΡΟΠΟΠΟΙΗΣΕΙΣ Ν. 2251/1994
Άρθρο 61: Ορισμοί - Τροποποίηση άρθρου 1α ν. 2251/1994
(περ. 3 άρθρου 2 Οδηγίας 2019/771)
Άρθρο 62: Ορισμός σύμβασης πώλησης - Προσθήκη περ. 12 στο άρθρο 3 του ν. 2251/1994
Άρθρο 63: Ευθύνη κατά την πώληση καταναλωτικών αγαθών - Αντικατάσταση άρθρου 5 ν. 2251/1994
(παρ. 2 άρθρου 3, παρ. 5 άρθρου 7 και άρθρο 21 Οδηγίας 2019/771)
Άρθρο 64: Εμπορική εγγύηση - Τροποποίηση άρθρου 5α ν. 2251/1994
(άρθρο 17 Οδηγίας 2019/771)
ΜΕΡΟΣ Δ’: ΜΕΤΑΒΑΤΙΚΕΣ ΔΙΑΤΑΞΕΙΣ
Άρθρο 65: Μεταβατικές διατάξεις
ΜΕΡΟΣ Ε’: ΡΥΘΜΙΣΕΙΣ ΤΩΝ ΥΠΟΥΡΓΕΙΩΝ ΥΓΕΙΑΣ, ΕΡΓΑΣΙΑΣ ΚΑΙ ΚΟΙΝΩΝΙΚΩΝ ΥΠΟΘΕΣΕΩΝ ΚΑΙ ΠΟΛΙΤΙΣΜΟΥ ΚΑΙ ΑΘΛΗΤΙΣΜΟΥ
Άρθρο 66: Παράταση ισχύος των ρυθμίσεων για την αποζημίωση ιατρών διαφόρων ειδικοτήτων για μετακίνηση σε νοσοκομεία της ίδιας ή άλλης Υγειονομικής Περιφέρειας, την κάλυψη κενών ενεργού (εικοσιτετράωρης) εφημερίας σε νοσοκομεία του Εθνικού Συστήματος Υγείας και την αποζημίωση των πρόσθετων ενεργών εφημεριών
Άρθρο 67: Εξουσιοδοτική διάταξη για την εφαρμογή των άρθρων 88, 89 και 90 ν. 4850/2021 - Τροποποίηση άρθρου 91 ν. 4850/2021
Άρθρο 68: Παράταση της διάρκειας άσκησης των αρμοδιοτήτων της Προσωρινής Διοικούσας Επιτροπής του Ταμείου Επικουρικής Κεφαλαιοποιητικής Ασφάλισης και της λειτουργίας της Μονάδας Υποστήριξης αυτής - Τροποποίηση παρ. 5 και 11 άρθρου 69 ν. 4826/2021
Άρθρο 69: Ενδοϋπουργική κινητικότητα στο Υπουργείο Πολιτισμού και Αθλητισμού
ΜΕΡΟΣ ΣΤ’: ΕΝΑΡΞΗ ΙΣΧΥΟΣ
Άρθρο 70: Έναρξη ισχύος



ΜΕΡΟΣ Α’
ΣΚΟΠΟΣ ΚΑΙ ΑΝΤΙΚΕΙΜΕΝΟ
Άρθρο 1 
Σκοπός
(άρθρο 1 Οδηγιών 2019/770 και 2019/771)
Σκοπός του παρόντος είναι: α) η δημιουργία ενός νομικού πλαισίου για την παροχή ψηφιακού περιεχομένου και ψηφιακών υπηρεσιών, που ανταποκρίνεται στις απαιτήσεις των σύγχρονων συναλλαγών και των συναλλασσομένων και β) ο εκσυγχρονισμός του δικαίου της πώλησης του Αστικού Κώδικα, με έμφαση στην ψηφιακή διάσταση των οικείων συμβάσεων.
Άρθρο 2
Αντικείμενο
(άρθρο 1 Οδηγιών 2019/770 και 2019/771)
Αντικείμενο του παρόντος είναι η ενσωμάτωση στην ελληνική έννομη τάξη: α) της Οδηγίας (ΕΕ) 2019/770 του Ευρωπαϊκού Κοινοβουλίου και του Συμβουλίου, της 20ής Μαΐου 2019, σχετικά με ορισμένες πτυχές που αφορούν στις συμβάσεις για την προμήθεια ψηφιακού περιεχομένου και ψηφιακών υπηρεσιών (L 136) και β) της Οδηγίας (ΕΕ) 2019/771 του Ευρωπαϊκού Κοινοβουλίου και του Συμβουλίου, της 20ής Μαΐου 2019, σχετικά με ορισμένες πτυχές που αφορούν τις συμβάσεις για τις πωλήσεις αγαθών, την τροποποίηση του Κανονισμού (ΕΕ) 2017/2394 και της Οδηγίας 2009/22/ΕΚ και την κατάργηση της Οδηγίας 1999/44/ΕΚ (L 136).
ΜΕΡΟΣ Β’
ΕΝΣΩΜΑΤΩΣΗ ΤΗΣ ΟΔΗΓΙΑΣ (EE) 2019/770
ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ 
ΣΥΜΒΟΥΛΙΟΥ, ΤΗΣ 20ής ΜΑΪΟΥ 2019, ΣΧΕΤΙΚΑ
ΜΕ ΟΡΙΣΜΕΝΕΣ ΠΤΥΧΕΣ ΠΟΥ ΑΦΟΡΟΥΝ ΤΙΣ 
ΣΥΜΒΑΣΕΙΣ ΓΙΑ ΤΗΝ ΠΡΟΜΗΘΕΙΑ ΨΗΦΙΑΚΟΥ 
ΠΕΡΙΕΧΟΜΕΝΟΥ ΚΑΙ ΨΗΦΙΑΚΩΝ ΥΠΗΡΕΣΙΩΝ
Άρθρο 3
Σύμβαση παροχής ψηφιακού περιεχομένου
ή ψηφιακής υπηρεσίας
(παρ. 1 άρθρου 3 Οδηγίας 2019/770)
Με τη σύμβαση παροχής ψηφιακού περιεχομένου ή ψηφιακής υπηρεσίας ο προμηθευτής έχει υποχρέωση να παράσχει στον λήπτη ψηφιακό περιεχόμενο ή ψηφιακή υπηρεσία και ο λήπτης έχει υποχρέωση να καταβάλει το συμφωνημένο αντάλλαγμα. 
Άρθρο 4
Ορισμοί
(άρθρο 2 Οδηγίας 2019/770)
Για τους σκοπούς του παρόντος μέρους ισχύουν οι ακόλουθοι ορισμοί:
1. «ψηφιακό περιεχόμενο»: δεδομένα τα οποία παράγονται και παρέχονται σε ψηφιακή μορφή, 
2. «ψηφιακή υπηρεσία»: α) υπηρεσία που επιτρέπει στον λήπτη να δημιουργεί, να επεξεργάζεται, να αποθηκεύει δεδομένα σε ψηφιακή μορφή ή να έχει πρόσβαση σε αυτά, ή 
β) υπηρεσία που επιτρέπει την ανταλλαγή δεδομένων σε ψηφιακή μορφή ή κάθε άλλη αλληλεπίδραση με τα δεδομένα αυτά, τα οποία αναφορτώνονται ή δημιουργούνται από τον λήπτη ή άλλους χρήστες της εν λόγω υπηρεσίας,
3. «πράγμα με ψηφιακά στοιχεία»: κάθε κινητό πράγμα που ενσωματώνει ή διασυνδέεται με ψηφιακό περιεχόμενο ή ψηφιακή υπηρεσία κατά τέτοιον τρόπο, ώστε η απουσία του ψηφιακού περιεχομένου ή της ψηφιακής υπηρεσίας να εμποδίζει την εκτέλεση των λειτουργιών του,
4. «ενσωμάτωση»: σύνδεση και ένταξη του ψηφιακού περιεχομένου ή της ψηφιακής υπηρεσίας στα συστατικά μέρη του ψηφιακού περιβάλλοντος του λήπτη ώστε το ψηφιακό αντικείμενο να χρησιμοποιείται σύμφωνα με τις απαιτήσεις ανταπόκρισης που προβλέπονται στο παρόν,
5. «προμηθευτής»: κάθε φυσικό ή νομικό πρόσωπο, ανεξάρτητα από το εάν διέπεται από το ιδιωτικό ή το δημόσιο δίκαιο, το οποίο, στο πλαίσιο των συμβάσεων που υπάγονται στο παρόν, ενεργεί, ακόμη και μέσω άλλου προσώπου που δρα στο όνομά του ή για λογαριασμό του, για σκοπούς οι οποίοι σχετίζονται με την εμπορική, επιχειρηματική, βιοτεχνική ή επαγγελματική του δραστηριότητα,
6. «λήπτης»: κάθε φυσικό ή νομικό πρόσωπο που προμηθεύεται ψηφιακό περιεχόμενο ή ψηφιακή υπηρεσία σύμφωνα με τις διατάξεις του παρόντος, 
7. «καταναλωτής»: κάθε φυσικό πρόσωπο το οποίο ενεργεί για λόγους οι οποίοι δεν εμπίπτουν στην εμπορική, επιχειρηματική, βιοτεχνική ή ελευθέρια επαγγελματική του δραστηριότητα,
8. «αντάλλαγμα»: χρηματικό ποσό ή ψηφιακή αναπαράσταση αξίας, ιδίως ηλεκτρονικό δελτίο ή κουπόνι, που οφείλεται ως αντιπαροχή για την παροχή ψηφιακού περιεχομένου ή ψηφιακής υπηρεσίας,
9. «δεδομένα προσωπικού χαρακτήρα»: τα δεδομένα προσωπικού χαρακτήρα, όπως ορίζονται στην παρ. 1 του άρθρου 4 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου της 27ης Απριλίου 2016 για την προστασία των φυσικών προσώπων έναντι της επεξεργασίας των δεδομένων προσωπικού χαρακτήρα και για την ελεύθερη κυκλοφορία των δεδομένων αυτών και την κατάργηση της Οδηγίας 95/46/ΕΚ [Γενικός Κανονισμός για την Προστασία Δεδομένων (L 119)],
10. «ψηφιακό περιβάλλον»: υλισμικό, λογισμικό και κάθε σύνδεση δικτύου που χρησιμοποιεί ο λήπτης για να προσπελάσει ή να χρησιμοποιήσει ψηφιακό περιεχόμενο ή ψηφιακή υπηρεσία,
11. «συμβατότητα»: η ικανότητα του ψηφιακού περιεχομένου ή της ψηφιακής υπηρεσίας να λειτουργήσει με υλισμικό ή λογισμικό με το οποίο χρησιμοποιείται συνήθως ψηφιακό περιεχόμενο ή ψηφιακή υπηρεσία ιδίου τύπου, χωρίς την ανάγκη μετατροπής του ψηφιακού περιεχομένου ή της ψηφιακής υπηρεσίας, 
12. «λειτουργικότητα»: η ικανότητα του ψηφιακού περιεχομένου ή της ψηφιακής υπηρεσίας να εκτελεί τις λειτουργίες του, λαμβάνοντας υπόψη τον σκοπό του,
13. «διαλειτουργικότητα»: η ικανότητα του ψηφιακού περιεχομένου ή της ψηφιακής υπηρεσίας να λειτουργεί με υλισμικό ή λογισμικό διαφορετικό από εκείνα με τα οποία χρησιμοποιείται συνήθως ψηφιακό περιεχόμενο ή ψηφιακή υπηρεσία ιδίου τύπου, και ιδίως η ικανότητα του ψηφιακού περιεχομένου ή της ψηφιακής υπηρεσίας να ανταλλάσσει πληροφορίες με το ανωτέρω διαφορετικό υλισμικό ή λογισμικό και να χρησιμοποιεί τις πληροφορίες που ανταλλάσσονται,
14. «σταθερό μέσο»: κάθε μέσο που επιτρέπει στον λήπτη ή στον προμηθευτή να αποθηκεύει πληροφορίες που απευθύνονται προσωπικά σε αυτόν κατά τρόπο προσπελάσιμο για μελλοντική πρόσβαση επί χρονικό διάστημα επαρκές για τους σκοπούς που εξυπηρετούν οι πληροφορίες και το οποίο επιτρέπει την ακριβή αναπαραγωγή των αποθηκευμένων πληροφοριών.
Άρθρο 5
Πεδίο εφαρμογής
(άρθρο 3 Οδηγίας 2019/770)
1. Οι διατάξεις του παρόντος εφαρμόζονται και:
α) όταν με τη σύμβαση παροχής ψηφιακού περιεχομένου ή ψηφιακής υπηρεσίας ο προμηθευτής έχει υποχρέωση να παράσχει στον λήπτη ψηφιακό περιεχόμενο ή ψηφιακή υπηρεσία και ο λήπτης έχει υποχρέωση να παρέχει δικά του δεδομένα προσωπικού χαρακτήρα, εκτός αν τα δεδομένα αυτά υποβάλλονται σε επεξεργασία από τον προμηθευτή αποκλειστικά για την παροχή του ψηφιακού περιεχομένου ή της ψηφιακής υπηρεσίας ή προκειμένου ο προμηθευτής να συμμορφωθεί προς νομικές υποχρεώσεις και ο προμηθευτής δεν επεξεργάζεται τα δεδομένα αυτά για οποιονδήποτε 
άλλον σκοπό,
β) όταν το ψηφιακό περιεχόμενο ή η ψηφιακή υπηρεσία σχεδιάζεται σύμφωνα με τις προδιαγραφές του λήπτη, 
γ) με την εξαίρεση των άρθρων 6 έως 8, σε κάθε υλικό μέσο που χρησιμεύει αποκλειστικά ως φορέας για τη μεταφορά ψηφιακού περιεχομένου και 
δ) επί της παροχής του ψηφιακού περιεχομένου ή της ψηφιακής υπηρεσίας, ακόμα και όταν το ψηφιακό περιεχόμενο ή η ψηφιακή υπηρεσία παρέχεται στο πλαίσιο μικτής σύμβασης. 
2. Οι διατάξεις του παρόντος δεν εφαρμόζονται: 
α) επί σύμβασης πώλησης πράγματος με ψηφιακά στοιχεία, υπό την έννοια του άρθρου 513A του Αστικού Κώδικα, 
β) σε συμβάσεις που αφορούν: βα) στην παροχή υπηρεσιών, εξαιρουμένων των ψηφιακών υπηρεσιών όπως αυτές ορίζονται στον παρόντα, ανεξάρτητα από το αν ο προμηθευτής χρησιμοποιεί ψηφιακές μορφές ή ψηφιακά μέσα για να παράγει το αποτέλεσμα της υπηρεσίας ή για την παράδοση ή τη διαβίβασή του στον καταναλωτή, ββ) υπηρεσίες ηλεκτρονικών επικοινωνιών, όπως ορίζονται στην περ. 39 της παρ. Α’ του άρθρου 110 του ν. 4727/2020 (Α’ 184), με εξαίρεση τις υπηρεσίες διαπροσωπικών επικοινωνιών ανεξαρτήτως αριθμών, όπως ορίζονται στην περ. 34 της παρ. Α’ του άρθρου 110 του ν. 4727/2020, βγ) την υγειονομική περίθαλψη, όπως ορίζεται στην περ. α) του άρθρου 3 του ν. 4213/2013 (Α’ 261), βδ) υπηρεσίες τυχερών παιγνίων, δηλαδή τις υπηρεσίες που συνίστανται σε τυχερά παίγνια στα οποία ο παίκτης στοιχηματίζει χρηματική αξία, συμπεριλαμβανομένων και εκείνων που ενέχουν στοιχείο δεξιότητας, όπως λαχειοφόρες αγορές, παίγνια σε καζίνα, παιχνίδια πόκερ και συναλλαγές που αφορούν στοιχήματα, με τη χρήση ηλεκτρονικών μέσων ή άλλης τεχνολογίας για τη διευκόλυνση της επικοινωνίας και κατόπιν ατομικού αιτήματος αποδέκτη υπηρεσίας, βε) χρηματοοικονομικές υπηρεσίες, όπως ορίζονται στην παρ. 9 του άρθρου 1α του ν. 2251/1994 (Α’ 191), βστ) λογισμικό που διαθέτει ο προμηθευτής βάσει άδειας ελεύθερου και ανοικτού λογισμικού, όταν ο λήπτης δεν καταβάλλει αντάλλαγμα και τα δεδομένα προσωπικού χαρακτήρα που παρέχει ο λήπτης υποβάλλονται σε επεξεργασία από τον προμηθευτή αποκλειστικά για τη βελτίωση της ασφάλειας, της συμβατότητας ή της διαλειτουργικότητας του συγκεκριμένου λογισμικού, βζ) την προμήθεια ψηφιακού περιεχομένου όταν το ψηφιακό περιεχόμενο διατίθεται στο ευρύ κοινό με άλλον τρόπο εκτός από τη μετάδοση σήματος, ως μέρος παράστασης ή εκδήλωσης, όπως οι ψηφιακές κινηματογραφικές προβολές, και βη) το ψηφιακό περιεχόμενο που παρέχεται σύμφωνα με το Κεφάλαιο Ι’ του ν. 4727/2020 από φορείς του Δημοσίου.
3. Το άρθρο 27 του παρόντος δεν εφαρμόζεται στις περιπτώσεις που μία δέσμη υπηρεσιών κατά την έννοια του ν. 4727/2020 περιλαμβάνει στοιχεία υπηρεσίας πρόσβασης στο διαδίκτυο όπως ορίζεται στην περ. 2 του άρθρου 2 του Κανονισμού (ΕΕ) 2015/2120 του Ευρωπαϊκού Κοινοβουλίου και του Συμβουλίου της 25ης Νοεμβρίου 2015 για τη θέσπιση μέτρων σχετικά με την πρόσβαση στο ανοικτό διαδίκτυο και την τροποποίηση της Οδηγίας 2002/22/ΕΚ για την καθολική υπηρεσία και τα δικαιώματα των χρηστών όσον αφορά δίκτυα και υπηρεσίες ηλεκτρονικών επικοινωνιών και του Κανονισμού (ΕΕ) 531/2012 για την περιαγωγή σε δημόσια δίκτυα κινητών επικοινωνιών εντός της Ένωσης (L 310) ή υπηρεσιών διαπροσωπικών επικοινωνιών βάσει αριθμών όπως ορίζονται στην περ. 38 της παρ. Α του άρθρου 110 του ν. 4727/2020.
4. Οι διατάξεις του παρόντος ισχύουν με την επιφύλαξη ειδικότερων ενωσιακών πράξεων ή εναρμονισμένων προς αυτές εθνικών διατάξεων που ρυθμίζουν ειδικούς τομείς ή αντικείμενα. 
5. Η ενωσιακή νομοθεσία για την προστασία δεδομένων προσωπικού χαρακτήρα ισχύει για όλα τα δεδομένα προσωπικού χαρακτήρα που υποβάλλονται σε επεξεργασία σε σχέση με συμβάσεις που διέπονται από τον παρόντα. Ειδικότερα, οι διατάξεις του παρόντος δεν θίγουν τον Κανονισμό (ΕΕ) 2016/679 και τον ν. 4624/2019 (Α’ 137). Σε περίπτωση σύγκρουσης μεταξύ του παρόντος και του ενωσιακού δικαίου ή εναρμονισμένων προς αυτό εθνικών διατάξεων για την προστασία των 
δεδομένων προσωπικού χαρακτήρα, υπερισχύει το ενωσιακό δίκαιο.
6. Οι διατάξεις του παρόντος δεν θίγουν τις διατάξεις της ενωσιακής και της εθνικής νομοθεσίας περί πνευματικής ιδιοκτησίας και συγγενικών δικαιωμάτων, συμπεριλαμβανομένου του άρθρου 81 του ν. 3057/2002 
(Α’ 239).
Άρθρο 6
Εκπλήρωση της παροχής του προμηθευτή
(άρθρο 5 Οδηγίας 2019/770)
1. Ο προμηθευτής έχει την υποχρέωση να παράσχει το ψηφιακό περιεχόμενο ή την ψηφιακή υπηρεσία στον λήπτη. Εάν τα μέρη δεν έχουν συμφωνήσει διαφορετικά, ο προμηθευτής υποχρεούται να παράσχει το ψηφιακό περιεχόμενο ή την ψηφιακή υπηρεσία χωρίς αδικαιολόγητη καθυστέρηση μετά από τη σύναψη της σύμβασης.
2. Ο προμηθευτής λογίζεται ότι έχει ανταποκριθεί στην υποχρέωση παροχής όταν:
α) το ψηφιακό περιεχόμενο ή οποιοδήποτε μέσο κατάλληλο για την προσπέλαση ή μεταφόρτωση ψηφιακού περιεχομένου καθίσταται διαθέσιμο ή προσβάσιμο από τον λήπτη ή από τη φυσική ή εικονική εγκατάσταση που έχει επιλέξει ο λήπτης για τον σκοπό αυτόν,
β) η ψηφιακή υπηρεσία καθίσταται διαθέσιμη στον λήπτη ή στη φυσική ή εικονική εγκατάσταση που έχει επιλέξει ο λήπτης για τον σκοπό αυτόν.
Άρθρο 7
Ευθύνη προμηθευτή για μη εκπλήρωση
(παρ. 1 άρθρου 11 και παρ. 1 άρθρου 12 Οδηγίας 2019/770)
1. Ο προμηθευτής ευθύνεται ανεξάρτητα από υπαιτιότητά του αν δεν παράσχει το ψηφιακό περιεχόμενο ή την ψηφιακή υπηρεσία σύμφωνα με το άρθρο 6.
2. Ο προμηθευτής φέρει το βάρος της απόδειξης όσον αφορά στην παροχή του ψηφιακού περιεχομένου ή της ψηφιακής υπηρεσίας σύμφωνα με το άρθρο 6.
Άρθρο 8
Δικαιώματα λήπτη επί μη εκπλήρωσης
(άρθρο 13 Οδηγίας 2019/770)
1. Εάν ο προμηθευτής δεν εκπληρώσει την υποχρέωσή του, σύμφωνα με το άρθρο 6, ο λήπτης δικαιούται να απαιτήσει από τον προμηθευτή την εκπλήρωση. Αν και πάλι ο προμηθευτής δεν παράσχει το ψηφιακό περιεχόμενο ή την ψηφιακή υπηρεσία χωρίς αδικαιολόγητη καθυστέρηση ή εντός της πρόσθετης χρονικής περιόδου που έχει ρητώς συμφωνηθεί από τα μέρη, ο λήπτης έχει το δικαίωμα να λύσει τη σύμβαση. 
2. Η παρ. 1 δεν εφαρμόζεται και ο λήπτης δικαιούται να λύσει τη σύμβαση όταν: 
α) ο προμηθευτής έχει δηλώσει, ή είναι εξίσου σαφές από τις περιστάσεις, ότι ο προμηθευτής δεν θα παράσχει το ψηφιακό περιεχόμενο ή την ψηφιακή υπηρεσία,
β) ο λήπτης και ο προμηθευτής έχουν συμφωνήσει ή είναι σαφές από τις περιστάσεις ότι η παροχή πρέπει να εκπληρωθεί αποκλειστικά σε ορισμένο χρόνο ή αποκλειστικά μέσα σε ορισμένη προθεσμία. 
3. Όταν ο λήπτης λύσει τη σύμβαση δυνάμει των παρ. 1 ή 2, εφαρμόζονται τα άρθρα 22 έως 25.
4. Αν η μη παροχή οφείλεται σε πταίσμα του προμηθευτή, ο λήπτης δικαιούται, σωρευτικά με την άσκηση του δικαιώματος λύσης της σύμβασης, να απαιτήσει αποζημίωση για τη ζημία που δεν καλύπτεται από την άσκησή του. 
Άρθρο 9
Ανταπόκριση στη σύμβαση
(άρθρο 6 Οδηγίας 2019/770)
Ο προμηθευτής υποχρεούται να παράσχει στον λήπτη ψηφιακό περιεχόμενο ή ψηφιακή υπηρεσία που ανταποκρίνεται στη σύμβαση κατά την έννοια των άρθρων 10 έως 14. 
Άρθρο 10
Υποκειμενικές απαιτήσεις ανταπόκρισης
(άρθρο 7 Οδηγίας 2019/770)
Το ψηφιακό περιεχόμενο ή η ψηφιακή υπηρεσία ανταποκρίνεται στη σύμβαση, όταν έχει τις ιδιότητες που έχουν συμφωνήσει τα μέρη και ιδίως όταν:
α) αντιστοιχεί στην περιγραφή, την ποσότητα και την ποιότητα και διαθέτει τη λειτουργικότητα, τη συμβατότητα, τη διαλειτουργικότητα και τα λοιπά χαρακτηριστικά, που προβλέπονται στη σύμβαση,
β) είναι κατάλληλο για την ειδική χρήση που προβλέπεται στη σύμβαση, 
γ) παρέχεται με όλα τα εξαρτήματα και τις οδηγίες, συμπεριλαμβανομένων των οδηγιών εγκατάστασης, και τις υπηρεσίες υποστήριξης που προβλέπονται στη σύμβαση και
δ) επικαιροποιείται με ενημερώσεις κατά τα προβλεπόμενα στη σύμβαση. 
Άρθρο 11
Αντικειμενικές απαιτήσεις ανταπόκρισης
(παρ. 1 άρθρου 8 Οδηγίας 2019/770)
1. Το ψηφιακό περιεχόμενο ή η ψηφιακή υπηρεσία ανταποκρίνεται στη σύμβαση όταν:
α) είναι κατάλληλο για τους σκοπούς για τους οποίους χρησιμοποιείται συνήθως ψηφιακό περιεχόμενο ή ψηφιακή υπηρεσία ίδιας κατηγορίας, λαμβάνοντας υπόψη, κατά περίπτωση, την υφιστάμενη εθνική και ενωσιακή νομοθεσία, τα τεχνικά πρότυπα ή, σε περίπτωση απουσίας τους, εφαρμοστέους ανά τομέα κώδικες 
δεοντολογίας,
β) ανταποκρίνεται προς δοκιμαστική έκδοση ή προεπισκόπηση του ψηφιακού περιεχομένου ή της ψηφιακής υπηρεσίας, την οποία ο προμηθευτής είχε παρουσιάσει στον λήπτη,
γ) συνοδεύεται από εξαρτήματα και οδηγίες, που είναι εύλογο να αναμένει να λάβει ο λήπτης,
δ) αντιστοιχεί στην ποσότητα και διαθέτει τα ποιοτικά και άλλα χαρακτηριστικά, ιδίως τη λειτουργικότητα, τη συμβατότητα, την προσβασιμότητα, τη συνέχεια και την ασφάλεια, που είναι συνήθη για ψηφιακό περιεχόμενο ή ψηφιακή υπηρεσία της ίδιας κατηγορίας και τα οποία είναι εύλογο να αναμένει ο 
λήπτης. 
2. Για τον προσδιορισμό των εύλογων προσδοκιών του λήπτη, λαμβάνονται υπόψη η φύση του ψηφιακού περιεχομένου ή της ψηφιακής υπηρεσίας, καθώς και οι δημόσιες δηλώσεις του προμηθευτή ή του αντιπροσώπου του ή άλλων προσώπων σε προηγούμενα στάδια της αλυσίδας συναλλαγών, ιδίως στο πλαίσιο διαφήμισης ή επισήμανσης. Ο προμηθευτής 
δεν δεσμεύεται από δημόσιες δηλώσεις, εάν αποδείξει ότι δεν γνώριζε ούτε μπορούσε ευλόγως να γνωρίζει τη σχετική δημόσια δήλωση ή ότι κατά τον χρόνο σύναψης της σύμβασης η δημόσια δήλωση είχε διορθωθεί με τον ίδιο ή παρόμοιο τρόπο με αυτόν που είχε πραγματοποιηθεί ή ότι η απόφαση του λήπτη δεν μπορούσε να επηρεαστεί από τη δημόσια 
δήλωση.
Άρθρο 12
Πλημμελής ενσωμάτωση
(άρθρο 9 Οδηγίας 2019/770)
Το ψηφιακό περιεχόμενο ή η ψηφιακή υπηρεσία δεν ανταποκρίνεται στη σύμβαση σε περίπτωση πλημμελούς ενσωμάτωσης στο ψηφιακό περιβάλλον του λήπτη, αν η ενσωμάτωση αποτελεί μέρος της σύμβασης και πραγματοποιήθηκε από τον προμηθευτή ή υπό την ευθύνη του. Το ίδιο ισχύει και όταν η πλημμέλεια της ενσωμάτωσης, που προοριζόταν να γίνει από τον λήπτη και έγινε από αυτόν, οφείλεται σε ατελείς οδηγίες ενσωμάτωσης που του παρασχέθηκαν.
Άρθρο 13
Έλλειψη ανταπόκρισης 
λόγω δικαιώματος τρίτου
(άρθρο 10 Οδηγίας 2019/770)
Το ψηφιακό περιεχόμενο ή η ψηφιακή υπηρεσία δεν ανταποκρίνεται στη σύμβαση, αν εξαιτίας προσβολής δικαιώματος τρίτου, ιδίως δικαιώματος διανοητικής ιδιοκτησίας, περιορίζεται ολικά ή μερικά η χρήση του σύμφωνα με τα άρθρα 10 και 11. 
Άρθρο 14
Ενημερώσεις
(άρθρο 6 και παρ. 2 και 6 άρθρου 8 
Οδηγίας 2019/770)
1. Ο προμηθευτής του ψηφιακού περιεχομένου ή της ψηφιακής υπηρεσίας υποχρεούται να διασφαλίσει ότι κοινοποιείται και παρέχεται στον λήπτη, εκτός από τις ενημερώσεις ασφαλείας, και κάθε άλλη ενημέρωση που είναι απαραίτητη, προκειμένου το ψηφιακό περιεχόμενο ή η ψηφιακή υπηρεσία να ανταποκρίνεται στη σύμβαση. 
2. Αν η σύμβαση είναι εκτελεστέα με μία (1) ή περισσότερες διαδοχικές παροχές, ο προμηθευτής ευθύνεται για την παροχή ενημερώσεων καθ’ όλο το χρονικό διάστημα που ο λήπτης δικαιούται ευλόγως να αναμένει την παροχή ενημερώσεων, δεδομένου του είδους και του σκοπού του ψηφιακού περιεχομένου ή της ψηφιακής υπηρεσίας, λαμβανομένων υπόψη των περιστάσεων και της φύσης της σύμβασης.
3. Αν η σύμβαση είναι εκτελεστέα με διαρκή παροχή, ο προμηθευτής ευθύνεται για την παροχή ενημερώσεων καθ’ όλο το χρονικό διάστημα της υποχρέωσης παροχής του ψηφιακού περιεχομένου ή της ψηφιακής υπηρεσίας. 
4. Εκτός εάν τα μέρη έχουν συμφωνήσει διαφορετικά, το ψηφιακό περιεχόμενο ή η ψηφιακή υπηρεσία παρέχεται στην πλέον πρόσφατη έκδοση που είναι διαθέσιμη κατά τον χρόνο σύναψης της σύμβασης.
Άρθρο 15
Ευθύνη για μη ανταπόκριση
(παρ. 4 άρθρου 8 και παρ. 2 άρθρου 11 
Οδηγίας 2019/770)
1. Ο προμηθευτής ευθύνεται ανεξάρτητα από υπαιτιότητά του αν κατά τον χρόνο παροχής το ψηφιακό περιεχόμενο ή η ψηφιακή υπηρεσία δεν ανταποκρίνεται στη σύμβαση. 
2. Αν η σύμβαση είναι εκτελεστέα με διαρκή παροχή, ο προμηθευτής ευθύνεται για την έλλειψη ανταπόκρισης του ψηφιακού περιεχομένου ή της ψηφιακής υπηρεσίας καθ’ όλο το χρονικό διάστημα της υποχρέωσης παροχής.
Άρθρο 16
Αποκλεισμός της ευθύνης για μη ανταπόκριση
(παρ. 3 και 5 άρθρου 8 Οδηγίας 2019/770)
1. Ο προμηθευτής δεν ευθύνεται αν ο λήπτης, κατά τον χρόνο σύναψης της σύμβασης, έλαβε ειδική ενημέρωση ότι ένα συγκεκριμένο χαρακτηριστικό του ψηφιακού περιεχομένου ή της ψηφιακής υπηρεσίας αποκλίνει από τις αντικειμενικές απαιτήσεις ανταπόκρισης και το αποδέχθηκε ρητώς. 
2. Ο προμηθευτής δεν ευθύνεται για έλλειψη ανταπόκρισης του ψηφιακού περιεχομένου ή της ψηφιακής υπηρεσίας στη σύμβαση, όταν αυτή απορρέει αποκλειστικά από την απουσία συγκεκριμένης ενημέρωσης, την οποία δεν εγκατέστησε ο λήπτης εντός εύλογου χρονικού διαστήματος από την παροχή της, εφόσον: α) ο προμηθευτής ενημέρωσε τον λήπτη σχετικά με τη διαθεσιμότητα της ενημέρωσης και τις συνέπειες της μη εγκατάστασής της και β) η αδυναμία του λήπτη να εγκαταστήσει την ενημέρωση ή η εσφαλμένη εγκατάστασή της από αυτόν δεν οφειλόταν σε ατελείς οδηγίες εγκατάστασης που παρασχέθηκαν στον λήπτη.
Άρθρο 17
Βάρος της απόδειξης
(παρ. 2 έως 5 άρθρου 12 
Οδηγίας 2019/770)
1. Έλλειψη ανταπόκρισης που εμφανίζεται μέσα σε ένα (1) έτος από την παροχή του ψηφιακού περιεχομένου ή της ψηφιακής υπηρεσίας τεκμαίρεται ότι υπήρχε κατά την παροχή. 
2. Αν η σύμβαση είναι εκτελεστέα με διαρκή παροχή του ψηφιακού περιεχομένου ή της ψηφιακής υπηρεσίας, η έλλειψη ανταπόκρισης που διαπιστώνεται κατά τη διάρκεια της σύμβασης τεκμαίρεται ότι υπήρχε καθ’ όλο το χρονικό διάστημα που μεσολάβησε.
3. Οι παρ. 1 και 2 δεν εφαρμόζονται όταν ο προμηθευτής αποδεικνύει ότι το ψηφιακό περιβάλλον του λήπτη δεν είναι συμβατό με τις τεχνικές απαιτήσεις του ψηφιακού περιεχομένου ή της ψηφιακής υπηρεσίας και ο προμηθευτής είχε ενημερώσει τον λήπτη σχετικά με αυτές τις απαιτήσεις με σαφή και κατανοητό τρόπο πριν από τη σύναψη της σύμβασης.
4. Ο λήπτης συνεργάζεται με τον προμηθευτή στον βαθμό που είναι ευλόγως δυνατό και αναγκαίο, προκειμένου να εξακριβωθεί αν η αιτία της έλλειψης ανταπόκρισης του ψηφιακού περιεχομένου ή της ψηφιακής υπηρεσίας κατά τον χρόνο που ορίζεται στα άρθρα 14 και 15, εντοπίζεται στο ψηφιακό περιβάλλον του λήπτη. Η υποχρέωση συνεργασίας περιορίζεται στα τεχνικώς διαθέσιμα μέσα που είναι λιγότερο παρεμβατικά για τον λήπτη. Αν ο λήπτης δεν συνεργαστεί και ο προμηθευτής είχε ενημερώσει τον λήπτη για την απαίτηση αυτή με σαφή και κατανοητό τρόπο πριν από τη σύναψη της σύμβασης, τότε ο λήπτης φέρει το βάρος της απόδειξης σε σχέση με το κατά πόσο η έλλειψη ανταπόκρισης υπήρχε κατά τον ανωτέρω κρίσιμο χρόνο. 
Άρθρο 18
Δικαιώματα λήπτη
(παρ. 1 άρθρου 14 Οδηγίας 2019/770)
1. Όταν ο προμηθευτής ευθύνεται για έλλειψη ανταπόκρισης, ο λήπτης δικαιούται, σύμφωνα με τους όρους των επόμενων άρθρων, να: α) απαιτήσει αποκατάσταση της ανταπόκρισης του ψηφιακού περιεχομένου ή της ψηφιακής υπηρεσίας, β) μειώσει το αντάλλαγμα, γ) λύσει τη σύμβαση και δ) απαιτήσει αποζημίωση. 
2. Ο λήπτης μπορεί, αν διαπιστωθεί αργότερα και άλλη έλλειψη ανταπόκρισης, να ασκήσει εκ νέου τα δικαιώματά του. 
Άρθρο 19
Αποκατάσταση της ανταπόκρισης
(παρ. 2 και 3 άρθρου 14 Οδηγίας 2019/770)
1. Ο λήπτης δικαιούται να ζητήσει αποκατάσταση της ανταπόκρισης του ψηφιακού περιεχομένου ή της ψηφιακής υπηρεσίας, εκτός αν αυτό θα ήταν αδύνατο ή θα επέφερε δυσανάλογες δαπάνες για τον προμηθευτή, αφού ληφθούν υπόψη όλες οι περιστάσεις της εκάστοτε περίπτωσης και ιδίως: α) η αξία που θα είχε το ψηφιακό περιεχόμενο ή η ψηφιακή υπηρεσία αν δεν υπήρχε έλλειψη ανταπόκρισης και β) η βαρύτητα της έλλειψης ανταπόκρισης.
2. Ο προμηθευτής οφείλει να πραγματοποιήσει την αποκατάσταση σε εύλογο χρόνο, χωρίς οικονομική επιβάρυνση και χωρίς σημαντική ενόχληση του λήπτη, λαμβάνοντας υπόψη τη φύση του ψηφιακού περιεχομένου ή της ψηφιακής υπηρεσίας και τον σκοπό στον οποίο απέβλεπε ο λήπτης. 
Άρθρο 20
Μείωση ανταλλάγματος 
ή λύση της σύμβασης
(παρ. 4 και 6 άρθρου 14 
Οδηγίας 2019/770)
1. Ο λήπτης δικαιούται να μειώσει το αντάλλαγμα ή να λύσει τη σύμβαση, μόνο αν: α) ο προμηθευτής είτε αρνείται νομίμως να προβεί στην αποκατάσταση της έλλειψης ανταπόκρισης είτε δηλώνει ή συνάγεται από τις περιστάσεις ότι δεν πρόκειται να προβεί ολοσχερώς και προσηκόντως στην αποκατάσταση της έλλειψης ανταπόκρισης, β) ο προμηθευτής δεν πραγματοποιεί ολοσχερώς και προσηκόντως την αποκατάσταση της έλλειψης ανταπόκρισης, γ) παρά την προσπάθεια εκ μέρους του προμηθευτή να αποκαταστήσει την έλλειψη ανταπόκρισης, εμφανίζεται εκ νέου η ίδια ή διαφορετική έλλειψη ανταπόκρισης, δ) η έλλειψη ανταπόκρισης είναι τόσο σοβαρή, ώστε να δικαιολογεί την άμεση μείωση του ανταλλάγματος ή τη λύση 
της σύμβασης. 
2. Σε περίπτωση παροχής του ψηφιακού περιεχομένου ή της ψηφιακής υπηρεσίας έναντι ανταλλάγματος, ο λήπτης δικαιούται να λύσει τη σύμβαση μόνο αν η έλλειψη ανταπόκρισης είναι ουσιώδης. Η απόδειξη ότι η έλλειψη ανταπόκρισης δεν είναι ουσιώδης βαρύνει τον προμηθευτή.
Άρθρο 21
Ενέργεια μείωσης του ανταλλάγματος
(παρ. 5 άρθρου 14 Οδηγίας 2019/770)
1. Αν ο λήπτης μειώσει το αντάλλαγμα, ο προμηθευτής υποχρεούται να επιστρέψει εντόκως μέρος του ανταλλάγματος που είναι ανάλογο της μείωσης της αξίας του ψηφιακού περιεχομένου ή της ψηφιακής υπηρεσίας που δεν ανταποκρίνεται στη σύμβαση σε σύγκριση με την αξία που θα είχε το ψηφιακό περιεχόμενο ή η ψηφιακή υπηρεσία αν ανταποκρινόταν στη σύμβαση. 
2. Αν η σύμβαση είναι εκτελεστέα με περισσότερες διαδοχικές παροχές ή με διαρκή παροχή, το αντάλλαγμα μειώνεται για το χρονικό διάστημα κατά το οποίο το ψηφιακό περιεχόμενο ή η ψηφιακή υπηρεσία δεν τελούσε σε ανταπόκριση.
Άρθρο 22
Άσκηση του δικαιώματος λύσης της σύμβασης
(άρθρο 15 Οδηγίας 2019/770)
Ο λήπτης ασκεί το δικαίωμα να λύσει τη σύμβαση με δήλωση προς τον προμηθευτή. 
Άρθρο 23
Υποχρεώσεις του προμηθευτή σε περίπτωση 
λύσης της σύμβασης
(άρθρο 16 Οδηγίας 2019/770)
1. Αν ο λήπτης λύσει τη σύμβαση, ο προμηθευτής υποχρεούται να του επιστρέψει εντόκως το σύνολο του ποσού που έχει καταβληθεί στο πλαίσιο της σύμβασης.
2. Αν η σύμβαση είναι εκτελεστέα με περισσότερες διαδοχικές παροχές ή με διαρκή παροχή του ψηφιακού περιεχομένου ή της ψηφιακής υπηρεσίας, ο προμηθευτής οφείλει να επιστρέψει εντόκως στον λήπτη μέρος του ανταλλάγματος που αντιστοιχεί στο χρονικό διάστημα κατά το οποίο το ψηφιακό περιεχόμενο ή η ψηφιακή υπηρεσία δεν ανταποκρινόταν στη σύμβαση, καθώς και μέρος του ανταλλάγματος που τυχόν έχει καταβληθεί από τον λήπτη προκαταβολικά και αντιστοιχεί στο χρονικό διάστημα που θα απέμενε έως τη λήξη της σύμβασης. 
3. Ο προμηθευτής οφείλει να συμμορφώνεται προς τις ισχύουσες υποχρεώσεις δυνάμει του Κανονισμού (ΕΕ) 2016/679, όσον αφορά στα δεδομένα προσωπικού χαρακτήρα του λήπτη.
4. Ο προμηθευτής υποχρεούται να απέχει από κάθε χρήση περιεχομένου που δεν συνιστά δεδομένο προσωπικού χαρακτήρα, το οποίο παρασχέθηκε ή δημιουργήθηκε από τον λήπτη κατά τη χρήση του ψηφιακού περιεχομένου ή της ψηφιακής υπηρεσίας, εκτός αν το εν λόγω περιεχόμενο: α) δεν έχει καμία χρησιμότητα εκτός του πλαισίου του ψηφιακού περιεχομένου ή της ψηφιακής υπηρεσίας, β) αφορά μόνο στη δραστηριότητα του λήπτη κατά τη χρήση του ψηφιακού περιεχομένου ή της ψηφιακής υπηρεσίας, γ) έχει ομαδοποιηθεί με άλλα δεδομένα από τον προμηθευτή και δεν μπορεί να διαχωριστεί ή μπορεί να διαχωριστεί μόνο με δυσανάλογες προσπάθειες, ή δ) έχει παραχθεί από τον λήπτη από κοινού με άλλα πρόσωπα, και άλλοι λήπτες είναι σε θέση να συνεχίζουν να κάνουν χρήση του περιεχομένου.
5. Με την εξαίρεση των περ. α’, β’ και γ’ της παρ. 4 ο προμηθευτής, κατόπιν αιτήματος του λήπτη, θέτει στη διάθεσή του οποιοδήποτε περιεχόμενο δεν αποτελεί δεδομένο προσωπικού χαρακτήρα, το οποίο παρασχέθηκε ή δημιουργήθηκε από τον λήπτη κατά τη χρήση του ψηφιακού περιεχομένου ή της ψηφιακής υπηρεσίας. Ο λήπτης δικαιούται να ανακτά το εν λόγω ψηφιακό περιεχόμενο δωρεάν, χωρίς να παρεμποδίζεται από τον προμηθευτή, μέσα σε εύλογο χρονικό διάστημα και σε μορφότυπο κοινώς χρησιμοποιούμενο και αναγνώσιμο από μηχάνημα.
6. Ο προμηθευτής δικαιούται να εμποδίζει την περαιτέρω χρήση του ψηφιακού περιεχόμενου ή της ψηφιακής υπηρεσίας, είτε αποκλείοντας τη πρόσβαση στον λήπτη είτε απενεργοποιώντας τον λογαριασμό χρήστη του λήπτη, με την επιφύλαξη της παρ. 4. 
Άρθρο 24
Υποχρεώσεις του λήπτη σε περίπτωση 
λύσης της σύμβασης
(άρθρο 17 Οδηγίας 2019/770)
1. Αν ο λήπτης λύσει τη σύμβαση, υποχρεούται να απέχει από τη χρήση του ψηφιακού περιεχομένου ή της ψηφιακής υπηρεσίας και από τη διάθεσή του σε τρίτους. 
2. Εάν το ψηφιακό περιεχόμενο έχει παρασχεθεί σε υλικό μέσο, ο λήπτης, κατόπιν αιτήματος και με δαπάνες του προμηθευτή, οφείλει να επιστρέψει το υλικό μέσο στον προμηθευτή χωρίς αδικαιολόγητη καθυστέρηση. Εάν ο προμηθευτής αποφασίσει να ζητήσει την επιστροφή του υλικού μέσου, η αίτηση υποβάλλεται εντός δεκατεσσάρων (14) ημερών από την ημέρα κατά την οποία ο προμηθευτής ενημερώθηκε για την απόφαση του λήπτη να λύσει τη σύμβαση.
Άρθρο 25
Επιστροφή χρημάτων από τον προμηθευτή
(άρθρο 18 Οδηγίας 2019/770)
1. Η επιστροφή χρημάτων που οφείλονται από τον προμηθευτή στον λήπτη σύμφωνα με τα άρθρα 20, 21 και τις παρ. 1 και 2 του άρθρου 23, πραγματοποιείται χωρίς αδικαιολόγητη καθυστέρηση και, σε κάθε περίπτωση, εντός δεκατεσσάρων (14) ημερών από την ημερομηνία περιέλευσης στον προμηθευτή της δήλωσης του λήπτη. 
2. Ο προμηθευτής επιστρέφει τα χρήματα χρησιμοποιώντας τα ίδια μέσα πληρωμής που χρησιμοποίησε ο λήπτης, εκτός αν ο λήπτης συμφωνήσει ρητώς για τη χρήση διαφορετικού μέσου και υπό τον όρο να μην επιβαρυνθεί με δαπάνες που προκύπτουν από την επιστροφή των χρημάτων.
3. Ο προμηθευτής δεν επιβάλλει στον λήπτη τέλη επιστροφής.
Άρθρο 26
Αξίωση αποζημίωσης
1. Αν κατά τον χρόνο της παροχής το ψηφιακό περιεχόμενο ή η ψηφιακή υπηρεσία δεν ανταποκρίνεται στη σύμβαση από πταίσμα του προμηθευτή, ο λήπτης δικαιούται, σωρευτικά με τα λοιπά δικαιώματα του άρθρου 18, να απαιτήσει αποζημίωση για τη ζημία που δεν καλύπτεται από την άσκησή τους. 
2. Το ίδιο ισχύει και αν λείπει ιδιότητα του ψηφιακού περιεχομένου ή της ψηφιακής υπηρεσίας, η οποία αποτέλεσε αντικείμενο συμφωνίας των μερών, εάν ο προμηθευτής ανέλαβε την ευθύνη για τις συνέπειες της έλλειψής της ανεξαρτήτως πταίσματός του. 
Άρθρο 27
Τροποποίηση του ψηφιακού περιεχομένου
ή της ψηφιακής υπηρεσίας
(άρθρο 19 Οδηγίας 2019/770)
1. Αν η σύμβαση είναι εκτελεστέα με περισσότερες διαδοχικές παροχές ή με διαρκή παροχή, ο προμηθευτής μπορεί να τροποποιήσει το ψηφιακό περιεχόμενο ή την ψηφιακή υπηρεσία πέραν του αναγκαίου για τη διατήρηση της ανταπόκρισης στη σύμβαση σύμφωνα με τα άρθρα 10, 11 και 14, εάν πληρούνται οι ακόλουθες προϋποθέσεις: α) η σύμβαση επιτρέπει και παρέχει βάσιμους λόγους για μια τέτοια τροποποίηση, β) η εν λόγω τροποποίηση πραγματοποιείται χωρίς πρόσθετο κόστος για τον λήπτη, γ) ο λήπτης ενημερώνεται με σαφή και κατανοητό τρόπο σχετικά με την τροποποίηση, και δ) στις περιπτώσεις που αναφέρονται στην παρ. 2, ο λήπτης ενημερώνεται προκαταβολικά, εντός εύλογης προθεσμίας σε σταθερό μέσο, σχετικά με τα χαρακτηριστικά και τον χρόνο της τροποποίησης και σχετικά με το δικαίωμα λύσης της σύμβασης, σύμφωνα με την παρ. 2 ή την ευχέρεια διατήρησης του ψηφιακού περιεχομένου ή της ψηφιακής υπηρεσίας χωρίς την εν λόγω τροποποίηση σύμφωνα με την παρ. 4.
2. Εάν η τροποποίηση επηρεάζει αρνητικά κατά τρόπο ουσιώδη την πρόσβαση ή τη χρήση, ο λήπτης δικαιούται να λύσει τη σύμβαση χωρίς επιβάρυνση, εντός τριάντα (30) ημερών από την ενημέρωσή του ή από τη χρονική στιγμή κατά την οποία το ψηφιακό περιεχόμενο ή η ψηφιακή υπηρεσία τροποποιείται από τον προμηθευτή, ανάλογα με το ποια ημερομηνία είναι μεταγενέστερη.
3. Εάν ο λήπτης λύσει τη σύμβαση σύμφωνα με την παρ. 2, εφαρμόζονται τα άρθρα 22 έως 25.
4. Οι παρ. 2 και 3 δεν εφαρμόζονται εάν έχει δοθεί από τον προμηθευτή στον λήπτη η δυνατότητα να διατηρήσει το ψηφιακό περιεχόμενο ή την ψηφιακή υπηρεσία χωρίς πρόσθετη επιβάρυνση και το ψηφιακό περιεχόμενο ή η ψηφιακή υπηρεσία εξακολουθεί να ανταποκρίνεται στη σύμβαση. 
Άρθρο 28
Παραγραφή
(παρ. 2 και 3 άρθρου 11 Οδηγίας 2019/770)
1. Τα δικαιώματα του λήπτη λόγω μη ανταπόκρισης στη σύμβαση παραγράφονται μετά την πάροδο δύο (2) ετών από την παροχή του ψηφιακού περιεχομένου ή της ψηφιακής υπηρεσίας. Το ίδιο ισχύει και αν ο λήπτης διαπίστωσε την έλλειψη ανταπόκρισης αργότερα.
2. Σε περίπτωση σύμβασης εκτελεστέας με διαρκή παροχή του ψηφιακού περιεχομένου ή της ψηφιακής υπηρεσίας τα δικαιώματα του λήπτη παραγράφονται μετά την πάροδο έξι (6) μηνών από τη λύση της σύμβασης. 
3. Τα δικαιώματα του λήπτη που απορρέουν αποκλειστικά από την αθέτηση της υποχρέωσης ενημέρωσης παραγράφονται μετά την πάροδο έξι (6) μηνών από τη λήξη του χρόνου κατά τον οποίο οφείλεται η ενημέρωση.
4. Η παραγραφή δεν συμπληρώνεται πριν από την πάροδο δύο (2) μηνών από τον χρόνο που διαπιστώθηκε η έλλειψη ανταπόκρισης.
Άρθρο 29
Δικαίωμα αναγωγής
(άρθρο 20 Οδηγίας 2019/770)
1. Σε περίπτωση διαδοχικών συμβάσεων παροχής ψηφιακού περιεχομένου ή ψηφιακής υπηρεσίας και ευθύνης του τελικού προμηθευτή λόγω μη ανταπόκρισης του ψηφιακού περιεχομένου ή της ψηφιακής υπηρεσίας στη σύμβαση, η παραγραφή των δικαιωμάτων του κατά προηγούμενου προμηθευτή λόγω της μη ανταπόκρισης στη σύμβαση αρχίζει από τότε που ικανοποιήθηκε ο λήπτης, εκτός εάν προηγήθηκε τελεσίδικη δικαστική απόφαση κατά του τελικού προμηθευτή, οπότε η παραγραφή αρχίζει από την τελεσιδικία της απόφασης αυτής. 
2. Η παρ. 1 εφαρμόζεται αναλόγως και σε περίπτωση αναγωγής εναντίον κάθε προηγούμενου προμηθευτή του ίδιου ψηφιακού περιεχομένου ή της ίδιας ψηφιακής υπηρεσίας.
Άρθρο 30
Υποχρεωτικός χαρακτήρας
(άρθρο 22 Οδηγίας 2019/770)
1. Αν ο λήπτης είναι καταναλωτής, οι διατάξεις του παρόντος έχουν αναγκαστικό χαρακτήρα. 
2. Συμφωνία που εισάγει παρέκκλιση από τις διατάξεις του παρόντος σε βάρος του καταναλωτή είναι άκυρη, εφόσον καταρτίστηκε πριν από τον χρόνο που η μη εκπλήρωση, η έλλειψη ανταπόκρισης ή η τροποποίηση του ψηφιακού περιεχομένου ή της ψηφιακής υπηρεσίας σύμφωνα με την παρ. 1 του άρθρου 27 έγινε γνωστή σε αυτόν. Έγκυρη είναι κάθε συμφωνία που εισάγει παρέκκλιση υπέρ του καταναλωτή.
Άρθρο 31
Κυρώσεις
(άρθρο 21 Οδηγίας 2019/770)
1. Αρμόδια αρχή για την εφαρμογή του Μέρους Β’, εφόσον ο λήπτης είναι καταναλωτής, ορίζεται η Γενική Διεύθυνση Αγοράς και Προστασίας Καταναλωτή του Υπουργείου Ανάπτυξης και Επενδύσεων.
2. Με απόφαση του αρμοδίου οργάνου του Υπουργείου Ανάπτυξης και Επενδύσεων επιβάλλονται οι κυρώσεις του άρθρου 13α του ν. 2251/1994 (Α’ 191).
Άρθρο 32
Ενώσεις καταναλωτών - Συλλογικά μέσα προστασίας - Τροποποίηση παρ. 16 
άρθρου 10 ν. 2251/1994
(άρθρο 23 Οδηγίας 2019/770)
Στην περ. α’ της παρ. 16 του άρθρου 10 του ν. 2251/1994 (Α’ 191) επέρχονται οι εξής τροποποιήσεις: α) στην υποπερ. αα’ της περ. α’ προστίθεται αναφορά στο άρθρο 5α, β) στην υποπερ. γγ’ της περ. α’ επικαιροποιείται η νομοθετική παραπομπή, με αναφορά στο π.δ. 7/2018 (Α’ 12), γ) στην υποπερ. ηη’ της περ. α’ επικαιροποιείται η νομοθετική παραπομπή, με αναφορά στον ν. 4779/2021 (Α’ 27), δ) προστίθεται υποπερ. μμ’ και η παρ. 16 του άρθρου 10 διαμορφώνεται ως εξής: 
«16. Ένωση καταναλωτών που έχει τουλάχιστον πεντακόσια (500) ενεργά μέλη και έχει εγγραφεί στο μητρώο ενώσεων καταναλωτών πριν από ένα (1) τουλάχιστον έτος, μπορεί να ασκεί, κάθε είδους αγωγή για την προστασία των γενικότερων συμφερόντων του καταναλωτικού κοινού (συλλογική αγωγή). Η αγωγή του προηγούμενου εδαφίου μπορεί να ασκηθεί και όταν η παράνομη συμπεριφορά προσβάλλει τα συμφέροντα τριάντα (30), τουλάχιστον, καταναλωτών.
Ιδίως μπορεί να ζητήσει:
α) Την παράλειψη παράνομης συμπεριφοράς του προμηθευτή, ακόμη και πριν αυτή εκδηλωθεί, ιδίως όταν συνίσταται σε παράβαση των διατάξεων:
αα) των άρθρων 2, 3, 3α έως 3ιβ, 4, 4α έως 4η, 4θ, 5, 5α, 6, 7, 7α, 8, 9, 9α έως 9θ του παρόντος νόμου,
ββ) της υπ’ αρ. Ζ1-699/2010 (Β’ 917) κοινής υπουργικής απόφασης «Προσαρμογή της Ελληνικής νομοθεσίας προς την Οδηγία 2008/48/ΕΚ του Ευρωπαϊκού Κοινοβουλίου και του Συμβουλίου της 23ης Απριλίου 2008 για τις συμβάσεις καταναλωτικής πίστης και την κατάργηση της Οδηγίας 87/102/ΕΟΚ του Συμβουλίου που δημοσιεύθηκε στην Επίσημη Εφημερίδα των ΕΚ, αριθμ. L 133 της 22.5.2008»,
γγ) του π.δ. 7/2018 «Εναρμόνιση νομοθεσίας με Οδηγία (ΕΕ) 2015/2302 σχετικά με τα οργανωμένα ταξίδια και τους συνδεδεμένους ταξιδιωτικούς διακανονισμούς (L 326)» (Α’ 12),
δδ) της ΥΑ υπ’ αρ. ΔΥΓ 3 (α)/83657, «Εναρμόνιση της Ελληνικής Νομοθεσίας προς την αντίστοιχη κοινοτική στον τομέα της παραγωγής και της κυκλοφορίας φαρμάκων, που προορίζονται για ανθρώπινη χρήση σε συμμόρφωση με την υπ’ αρ. 2001/1983/ΕΚ Οδηγία «περί κοινοτικού κώδικα για τα φάρμακα που προορίζονται για ανθρώπινη χρήση», όπως τροποποιήθηκε από τις υπ’ αρ. 2004-27-ΕΚ, 2004-24-ΕΚ Οδηγίες για τα παραδοσιακά φάρμακα φυτικής προέλευσης και το άρθρο 31 της υπ’ αρ. 2002/1998/ΕΚ Οδηγίας για τη θέσπιση προτύπων ποιότητας και ασφάλειας για τη συλλογή, τον έλεγχο, την επεξεργασία, την αποθήκευση και τη διανομή ανθρώπινου αίματος και συστατικών αίματος, (Β’ 59),
εε) της υπ’ αρ. Ζ1-130/2011 (Β’ 295) κοινής υπουργικής απόφασης «Προσαρμογή της Ελληνικής Νομοθεσίας προς την Οδηγία 2008/122/ΕΚ του Ευρωπαϊκού Κοινοβουλίου και του Συμβουλίου της 14ης Ιανουαρίου 2009, για την προστασία των καταναλωτών ως προς ορισμένες πτυχές των συμβάσεων χρονομεριστικής μίσθωσης, μακροπρόθεσμων προϊόντων διακοπών, μεταπώλησης και ανταλλαγής, που δημοσιεύθηκε στην Επίσημη Εφημερίδα της Ε.Ε. αριθμ. L33 της 3.2.2009,
στστ) του π.δ. 131/2003, «Προσαρμογή στην Οδηγία 200/31 του Ευρωπαϊκού Κοινοβουλίου και του Συμβουλίου σχετικά με ορισμένες νομικές πτυχές των υπηρεσιών της κοινωνίας της πληροφορίας, ιδίως του ηλεκτρονικού εμπορίου, στην εσωτερική αγορά (οδηγία για το ηλεκτρονικό εμπόριο)» (Α’ 116), όπως ισχύει,
ζζ) του ν. 2328/1995, «Νομικό καθεστώς της ιδιωτικής τηλεόρασης και της τοπικής ραδιοφωνίας, ρύθμιση θεμάτων της ραδιοτηλεοπτικής αγοράς και άλλες διατάξεις» (Α’ 159),
ηη) του ν. 4779/2021 (Α’ 27) «Ενσωμάτωση στην εθνική νομοθεσία της Οδηγίας (ΕΕ) 2010/13 του Ευρωπαϊκού Κοινοβουλίου και του Συμβουλίου της 10ης Μαρτίου 2010 για τον συντονισμό ορισμένων νομοθετικών, κανονιστικών και διοικητικών διατάξεων των κρατών μελών σχετικά με την παροχή υπηρεσιών οπτικοακουστικών μέσων, όπως έχει τροποποιηθεί με την Οδηγία (ΕΕ) 2018/1808 του Ευρωπαϊκού Κοινοβουλίου και του Συμβουλίου της 14ης Νοεμβρίου 2018 και άλλες διατάξεις αρμοδιότητας της Γενικής Γραμματείας Επικοινωνίας και Ενημέρωσης», 
θθ) του ν. 3844/2010 (Α’ 63) «Προσαρμογή της ελληνικής νομοθεσίας στην Οδηγία 2006/123 του Ευρωπαϊκού Κοινοβουλίου και του Συμβουλίου σχετικά με τις υπηρεσίες στην εσωτερική αγορά και άλλες διατάξεις»,
ιι) του άρθρου 12 της υπ’ αρ. Α.Π. 70330οικ./2015 κοινής υπουργικής απόφασης “Εναρμόνιση προς την οδηγία 2013/11/ΕΕ του Ευρωπαϊκού Κοινοβουλίου και του Συμβουλίου για την εναλλακτική επίλυση καταναλωτικών διαφορών και για την τροποποίηση του Κανονισμού (ΕΚ) αριθμ. 2006/2004 και της Οδηγίας 2009/22/ΕΚ”, 
κκ) του άρθρου 14 του Κανονισμού (ΕΕ) αριθμ. 524/2013 του Ευρωπαϊκού Κοινοβουλίου και του Συμβουλίου, της 21ης Μαΐου 2013, για την ηλεκτρονική επίλυση καταναλωτικών διαφορών (Κανονισμός για την ΗΕΚΔ),
λλ) του ν. 4438/2016 (Α’ 220),
μμ) της εθνικής νομοθεσίας με την οποία ενσωματώνεται η Οδηγία (ΕΕ) 2019/770 του Ευρωπαϊκού Κοινοβουλίου και του Συμβουλίου, της 20ής Μαΐου 2019, σχετικά με ορισμένες πτυχές που αφορούν τις συμβάσεις για την προμήθεια ψηφιακού περιεχομένου και ψηφιακών υπηρεσιών (L 136).
Όταν η παράνομη συμπεριφορά εκδηλώνεται μετά από σύσταση ή υπόδειξη ενώσεων των προμηθευτών ή εφόσον οι ενώσεις αυτές προβαίνουν σε παράνομη συμπεριφορά, στην περίπτωση αυτή μπορεί να ζητηθεί και από αυτές η παύση της εν λόγω συμπεριφοράς.
Η ένωση καταναλωτών μπορεί να ζητήσει, επιπλέον, τη δέσμευση, την απόσυρση ή την καταστροφή ελαττωματικών προϊόντων που είναι επικίνδυνα για την ασφάλεια ή την υγεία του καταναλωτικού κοινού, καθώς και τη λήψη μέτρων, όπως είναι η κατάλληλη δημοσίευση του συνόλου ή μέρους της απόφασης ή και η δημοσίευση επανορθωτικής δήλωσης, ώστε να εκλείψουν τα συνεχιζόμενα αποτελέσματα της παράβασης.
β) Χρηματική ικανοποίηση λόγω ηθικής βλάβης. Για τον καθορισμό της χρηματικής ικανοποίησης, το δικαστήριο λαμβάνει υπόψη, ιδίως, την ένταση της προσβολής της έννομης τάξης που συνιστά η παράνομη συμπεριφορά, το μέγεθος της εναγόμενης επιχείρησης του προμηθευτή και κυρίως, τον ετήσιο κύκλο εργασιών της, καθώς και τις ανάγκες της γενικής και της ειδικής πρόληψης.
γ) Τη λήψη ασφαλιστικών μέτρων εξασφάλισης των απαιτήσεων του καταναλωτικού κοινού για την παράλειψη της παράνομης συμπεριφοράς ή τη χρηματική ικανοποίηση μέχρι την έκδοση εκτελεστής απόφασης. Σε περίπτωση ελαττωματικών προϊόντων που είναι επικίνδυνα για την ασφάλεια ή την υγεία του καταναλωτικού κοινού, μπορεί να διαταχθεί, ως ασφαλιστικό μέτρο, η δέσμευση αυτών.
δ) Την αναγνώριση του δικαιώματος αποκατάστασης της ζημίας που υφίστανται οι καταναλωτές από την παράνομη συμπεριφορά.».
ΜΕΡΟΣ Γ’
ΕΝΣΩΜΑΤΩΣΗ ΤΗΣ ΟΔΗΓΙΑΣ (EE) 2019/771
ΤΟΥ ΕΥΡΩΠΑΪΚΟΥ ΚΟΙΝΟΒΟΥΛΙΟΥ ΚΑΙ ΤΟΥ 
ΣΥΜΒΟΥΛΙΟΥ, ΤΗΣ 20ής ΜΑΪΟΥ 2019, ΣΧΕΤΙΚΑ ΜΕ ΟΡΙΣΜΕΝΕΣ ΠΤΥΧΕΣ ΠΟΥ ΑΦΟΡΟΥΝ ΤΙΣ ΣΥΜΒΑΣΕΙΣ ΓΙΑ ΤΙΣ ΠΩΛΗΣΕΙΣ ΑΓΑΘΩΝ, ΤΗΝ ΤΡΟΠΟΠΟΙΗΣΗ ΤΟΥ ΚΑΝΟΝΙΣΜΟΥ (ΕΕ) 2017/2394 ΚΑΙ ΤΗΣ ΟΔΗΓΙΑΣ 2009/22/ΕΚ ΚΑΙ ΤΗΝ ΚΑΤΑΡΓΗΣΗ ΤΗΣ ΟΔΗΓΙΑΣ 1999/44/ΕΚ
ΚΕΦΑΛΑΙΟ Α’
ΤΡΟΠΟΠΟΙΗΣΕΙΣ ΣΤΟ ΔΕΚΑΤΟ ΤΕΤΑΡΤΟ 
ΚΑΙ ΔΕΚΑΤΟ ΕΝΑΤΟ ΚΕΦΑΛΑΙΟ ΤΟΥ ΑΣΤΙΚΟΥ ΚΩΔΙΚΑ ΠΕΡΙ ΠΩΛΗΣΗΣ, ΑΝΤΑΛΛΑΓΗΣ 
ΚΑΙ ΣΥΜΒΑΣΗΣ ΕΡΓΟΥ
Άρθρο 33
Πώληση πράγματος με ψηφιακά στοιχεία - 
Προσθήκη άρθρου 513Α ΑΚ (υποπερ. β’ 
περ. 5, περ. 6, υποπερ. α’ και β’ περ. 7 άρθρου 2 και παρ. 3 άρθρου 3 Οδηγίας 2019/771)
Μετά το άρθρο 513 του Αστικού Κώδικα [π.δ. 456/1984 (Α’ 164)] προστίθεται άρθρο 513Α, ως εξής:
«Άρθρο 513A
Πώληση πράγματος με ψηφιακά στοιχεία
Οι διατάξεις για την πώληση εφαρμόζονται και στην πώληση πράγματος με ψηφιακά στοιχεία, αν τα ψηφιακά στοιχεία αποτελούν μέρος της σύμβασης πώλησης, ανεξάρτητα αν αυτά παρέχονται από τον πωλητή ή τρίτο. Πράγμα με ψηφιακά στοιχεία είναι κάθε κινητό πράγμα που ενσωματώνει ή διασυνδέεται με ψηφιακό περιεχόμενο ή ψηφιακή υπηρεσία κατά τέτοιο τρόπο, ώστε η απουσία του ψηφιακού περιεχομένου ή της ψηφιακής υπηρεσίας να εμποδίζει την εκτέλεση των λειτουργιών του. Ως ψηφιακό περιεχόμενο νοούνται τα δεδομένα που παράγονται και παρέχονται σε ψηφιακή μορφή. Ως ψηφιακή υπηρεσία νοείται η υπηρεσία που παρέχει στον χρήστη τη δυνατότητα να δημιουργεί, επεξεργάζεται, αποθηκεύει, διαμοιράζει, αποκτά πρόσβαση ή να αλληλεπιδρά σε δεδομένα σε ψηφιακή μορφή. Σύμβαση πώλησης με αντικείμενο πράγμα με ψηφιακά στοιχεία περιλαμβάνει, σε περίπτωση αμφιβολίας, 
και την παροχή ψηφιακού περιεχομένου ή ψηφιακής υπηρεσίας.».
Άρθρο 34 
Ανταπόκριση του πράγματος στη σύμβαση - 
Αντικατάσταση άρθρου 534 ΑΚ
(άρθρο 5 Οδηγίας 2019/771)
Το άρθρο 534 ΑΚ αντικαθίσταται ως εξής:
«Άρθρο 534 
Ανταπόκριση του πράγματος στη σύμβαση
Ο πωλητής υποχρεούται να παραδώσει πράγμα που ανταποκρίνεται στη σύμβαση κατά την έννοια των άρθρων 535 ως 538.».
Άρθρο 35 
Πραγματικά ελαττώματα - 
Αντικατάσταση άρθρου 535 ΑΚ
Το άρθρο 535 ΑΚ αντικαθίσταται ως εξής:
«Άρθρο 535
Πραγματικά ελαττώματα
Το πράγμα ανταποκρίνεται στη σύμβαση, όταν παραδίδεται χωρίς πραγματικά ελαττώματα.».
Άρθρο 36
Υποκειμενικές απαιτήσεις ανταπόκρισης -
Προσθήκη άρθρου 535Α ΑΚ
(περ. 8 και 10 άρθρου 2 και άρθρο 6 
Οδηγίας 2019/771)
Μετά το άρθρο 535 ΑΚ προστίθεται άρθρο 535Α, ως εξής:
«Άρθρο 535Α 
Υποκειμενικές απαιτήσεις ανταπόκρισης
Ο πωλητής εκπληρώνει την υποχρέωση του άρθρου 535, όταν το πράγμα έχει τις ιδιότητες που έχουν συμφωνήσει τα μέρη και ιδίως: 1. αντιστοιχεί στην περιγραφή, το είδος, την ποσότητα και την ποιότητα και διαθέτει τη λειτουργικότητα και τα λοιπά χαρακτηριστικά που προβλέπονται στη σύμβαση, 2. είναι κατάλληλο για την ειδική χρήση που προβλέπεται στη σύμβαση, 3. παραδίδεται με όλα τα εξαρτήματα, τις συσκευασίες και τις οδηγίες που προβλέπονται στη σύμβαση, 4. διαθέτει την ικανότητα να λειτουργεί με υλισμικό ή λογισμικό με το οποίο χρησιμοποιούνται κατά κανόνα τα πράγματα του ίδιου είδους, χωρίς να απαιτείται η μετατροπή των πραγμάτων, του υλισμικού ή του λογισμικού (συμβατότητα), καθώς και την ικανότητα να λειτουργεί με υλισμικό ή λογισμικό διαφορετικό από εκείνο με το οποίο χρησιμοποιούνται κατά κανόνα τα πράγματα του ίδιου είδους (διαλειτουργικότητα), όπως προβλέπεται στη σύμβαση, και 5. επικαιροποιείται με τις ενημερώσεις που προβλέπονται στη σύμβαση.».
Άρθρο 37 
Αντικειμενικές απαιτήσεις ανταπόκρισης - 
Προσθήκη άρθρου 535Β ΑΚ
(περ. 13 άρθρου 2 και άρθρο 7 
Οδηγίας 2019/771)
Μετά το άρθρο 535Α ΑΚ προστίθεται άρθρο 535Β, ως εξής:
«Άρθρο 535Β
Αντικειμενικές απαιτήσεις ανταπόκρισης 
Ο πωλητής εκπληρώνει την υποχρέωση του άρθρου 535 όταν το πράγμα: 1. είναι κατάλληλο για τους σκοπούς για τους οποίους χρησιμοποιούνται συνήθως πράγματα της ίδιας κατηγορίας, 2. έχει την ποιότητα και ανταποκρίνεται στο δείγμα ή το υπόδειγμα, το οποίο ο πωλητής είχε παρουσιάσει στον αγοραστή, 3. παραδίδεται μαζί με τα εξαρτήματα, τις συσκευασίες και τις οδηγίες που είναι εύλογο να αναμένει να λάβει ο αγοραστής, 4. διαθέτει την ικανότητα να διατηρεί τις απαιτούμενες λειτουργίες και επιδόσεις του στο πλαίσιο της συνήθους χρήσης (ανθεκτικότητα), την οποία είναι εύλογο να αναμένει ο αγοραστής, 5. αντιστοιχεί στην ποσότητα και διαθέτει τα ποιοτικά και άλλα χαρακτηριστικά, αναλόγως της φύσης του, ιδίως αναφορικά με τη λειτουργικότητα, τη συμβατότητα και την ασφάλεια, που είναι συνήθη για πράγματα της ίδιας κατηγορίας και που είναι εύλογο να αναμένει ο αγοραστής. Για τον προσδιορισμό των εύλογων προσδοκιών του αγοραστή, λαμβάνονται υπόψη οι δημόσιες δηλώσεις του πωλητή ή του αντιπροσώπου του ή άλλων προσώπων, συμπεριλαμβανομένου του παραγωγού, ιδίως στο πλαίσιο διαφήμισης ή επισήμανσης. Ο πωλητής δεν δεσμεύεται από δημόσιες δηλώσεις, αν αποδείξει ότι δεν γνώριζε ούτε μπορούσε ευλόγως να γνωρίζει τη σχετική δημόσια δήλωση ή ότι κατά τον χρόνο σύναψης της σύμβασης η δημόσια δήλωση είχε διορθωθεί με τον ίδιο ή παρόμοιο τρόπο με αυτόν που είχε πραγματοποιηθεί ή ότι η απόφαση του αγοραστή δεν μπορούσε να επηρεαστεί από τη δημόσια δήλωση.».
Άρθρο 38
Πλημμελής εγκατάσταση -
Τροποποίηση άρθρου 536 ΑΚ
(άρθρο 8 Οδηγίας 2019/771)
Το δεύτερο εδάφιο του άρθρου 536 ΑΚ αντικαθίσταται και το άρθρο 536 διαμορφώνεται ως εξής:
«Άρθρο 536
Πλημμελής εγκατάσταση
Το πράγμα δεν ανταποκρίνεται στη σύμβαση σε περίπτωση πλημμελούς εγκατάστασής του, αν η εγκατάσταση αποτελεί μέρος της σύμβασης και πραγματοποιήθηκε από τον πωλητή. Το ίδιο ισχύει και όταν η πλημμέλεια της εγκατάστασης, που προοριζόταν να γίνει από τον αγοραστή και έγινε από αυτόν, οφείλεται σε ατελείς οδηγίες εγκατάστασης που παρασχέθηκαν από τον πωλητή ή, σε περίπτωση πώλησης πράγματος 
με ψηφιακά στοιχεία, και από τον πάροχο των ψηφιακών στοιχείων.».
Άρθρο 39
Έλλειψη ανταπόκρισης λόγω δικαιώματος τρίτου - Αντικατάσταση άρθρου 537 ΑΚ
(άρθρο 9 Οδηγίας 2019/771)
Το άρθρο 537 ΑΚ αντικαθίσταται ως εξής:
«Άρθρο 537
Έλλειψη ανταπόκρισης λόγω δικαιώματος τρίτου
Το κινητό πράγμα δεν ανταποκρίνεται στη σύμβαση, αν εξαιτίας προσβολής δικαιώματος τρίτου, ιδίως δικαιώματος διανοητικής ιδιοκτησίας, περιορίζεται ολικά ή μερικά η χρήση του σύμφωνα με τα άρθρα 535 
έως 535Β.».
Άρθρο 40 
Ενημερώσεις του πράγματος με ψηφιακά στοιχεία - Προσθήκη άρθρου 538 ΑΚ
(παρ. 3 άρθρου 7 Οδηγίας 2019/771)
Στον ΑΚ προστίθεται άρθρο 538, ως εξής:
«Άρθρο 538
Ενημερώσεις του πράγματος 
με ψηφιακά στοιχεία
Ο πωλητής πράγματος με ψηφιακά στοιχεία υποχρεούται να διασφαλίσει ότι στον αγοραστή κοινοποιείται και παρέχεται, εκτός από τις ενημερώσεις ασφαλείας, και κάθε άλλη ενημέρωση που είναι απαραίτητη, προκειμένου το πράγμα να ανταποκρίνεται στη σύμβαση. Αν η σύμβαση πώλησης είναι εκτελεστέα με μια ή περισσότερες διαδοχικές παροχές των ψηφιακών στοιχείων, ο πωλητής ευθύνεται για την παροχή ενημερώσεων καθ’ όλο το χρονικό διάστημα που ο αγοραστής δικαιούται ευλόγως να αναμένει την παροχή ενημερώσεων, δεδομένου του είδους και του σκοπού του πράγματος και των ψηφιακών στοιχείων, λαμβανομένων υπόψη των περιστάσεων και της φύσης της σύμβασης. Αν η σύμβαση πώλησης είναι εκτελεστέα με διαρκή παροχή των ψηφιακών στοιχείων, ο πωλητής ευθύνεται για την παροχή ενημερώσεων καθ’ όλο το 
χρονικό διάστημα της υποχρέωσης παροχής των ψηφιακών στοιχείων.».
Άρθρο 41 
Ευθύνη πωλητή για μη ανταπόκριση -
Προσθήκη άρθρου 539 ΑΚ
(άρθρο 10 Οδηγίας 2019/771)
Στον ΑΚ προστίθεται άρθρο 539 ως εξής:
«Άρθρο 539
Ευθύνη πωλητή 
για μη ανταπόκριση
Ο πωλητής ευθύνεται ανεξάρτητα από υπαιτιότητά του αν το πράγμα, κατά τον χρόνο που ο κίνδυνος μεταβαίνει στον αγοραστή, δεν ανταποκρίνεται στη σύμβαση, εκτός αν ο αγοραστής κατά τη σύναψη της σύμβασης γνώριζε τη μη ανταπόκριση ή αυτή οφείλεται σε υλικά που χορήγησε ο αγοραστής. Το ίδιο ισχύει και στην περίπτωση πράγματος με ψηφιακά στοιχεία, αν το πράγμα, κατά τον χρόνο παροχής των ψηφιακών στοιχείων, δεν ανταποκρίνεται στη σύμβαση. Αν η σύμβαση είναι εκτελεστέα με διαρκή παροχή των ψηφιακών στοιχείων, ο πωλητής ευθύνεται για την έλλειψη ανταπόκρισης των ψηφιακών στοιχείων καθ’ όλο το χρονικό διάστημα της υποχρέωσης παροχής τους.».
Άρθρο 42 
Μη ευθύνη του πωλητή επί έλλειψης ανταπόκρισης πράγματος με ψηφιακά στοιχεία - Αντικατάσταση άρθρου 540 ΑΚ
(παρ. 4 άρθρου 7 Οδηγίας 2019/771)
Το άρθρο 540 ΑΚ αντικαθίσταται ως εξής:
«Άρθρο 540
Μη ευθύνη του πωλητή επί έλλειψης ανταπόκρισης πράγματος 
με ψηφιακά στοιχεία
Ο πωλητής δεν ευθύνεται για έλλειψη ανταπόκρισης του πράγματος με ψηφιακά στοιχεία στη σύμβαση, όταν αυτή απορρέει αποκλειστικά από την απουσία συγκεκριμένης ενημέρωσης, την οποία δεν εγκατέστησε ο αγοραστής εντός εύλογου χρονικού διαστήματος από την παροχή της, εφόσον: 1. ο πωλητής ενημέρωσε τον αγοραστή σχετικά με τη διαθεσιμότητα της ενημέρωσης και τις συνέπειες της μη εγκατάστασής της και 2. η αδυναμία του αγοραστή να εγκαταστήσει την ενημέρωση ή η εσφαλμένη εγκατάστασή της από αυτόν δεν οφειλόταν σε ατελείς οδηγίες εγκατάστασης που παρασχέθηκαν στον αγοραστή.».
Άρθρο 43
Βάρος απόδειξης - 
Αντικατάσταση άρθρου 541 ΑΚ
(άρθρο 11 Οδηγίας 2019/771)
Το άρθρο 541 ΑΚ αντικαθίσταται ως εξής:
«Άρθρο 541
Βάρος απόδειξης 
Η έλλειψη ανταπόκρισης που εμφανίζεται μέσα σε ένα (1) έτος από την παράδοση του πράγματος τεκμαίρεται ότι υπήρχε κατά την παράδοση, εκτός αν αυτό δεν συμβιβάζεται με τη φύση του πράγματος ή με τη φύση της έλλειψης. Αν η σύμβαση είναι εκτελεστέα με διαρκή παροχή των ψηφιακών στοιχείων, η έλλειψη ανταπόκρισης που συνδέεται με τα ψηφιακά στοιχεία και διαπιστώνεται κατά τη διάρκεια της σύμβασης τεκμαίρεται ότι υπήρχε καθ’ όλο το χρονικό διάστημα που 
μεσολάβησε.».
Άρθρο 44
Δικαιώματα του αγοραστή - 
Αντικατάσταση άρθρου 542 ΑΚ
(παρ. 1 άρθρου 13 Οδηγίας 2019/771)
Το άρθρο 542 ΑΚ αντικαθίσταται ως εξής:
«Άρθρο 542
Δικαιώματα του αγοραστή
Όταν ο πωλητής ευθύνεται για έλλειψη ανταπόκρισης, ο αγοραστής δικαιούται, σύμφωνα με τους όρους των επόμενων άρθρων, να: 1. απαιτήσει αποκατάσταση της ανταπόκρισης του πράγματος, 2. μειώσει το τίμημα, 
3. υπαναχωρήσει από τη σύμβαση, 4. απαιτήσει αποζημίωση. Ο αγοραστής δύναται, αν διαπιστωθεί μεταγενέστερα και άλλη έλλειψη ανταπόκρισης, να ασκήσει εκ νέου τα ανωτέρω δικαιώματα.».
Άρθρο 45
Αποκατάσταση της ανταπόκρισης - 
Αντικατάσταση άρθρου 543 ΑΚ
(παρ. 2 και 3 άρθρου 13 
Οδηγίας 2019/771)
Το άρθρο 543 ΑΚ αντικαθίσταται ως εξής:
«Άρθρο 543
Αποκατάσταση της ανταπόκρισης
Ο αγοραστής δικαιούται να επιλέξει ως τρόπο αποκατάστασης της ανταπόκρισης είτε τη διόρθωση είτε την αντικατάσταση του πράγματος, εκτός αν αυτή είναι αδύνατη ή σε σύγκριση με τον μη επιλεγέντα τρόπο αποκατάστασης συνεπάγεται για τον πωλητή δυσανάλογες δαπάνες, αφού ληφθούν υπόψη ιδίως η αξία του πράγματος, η βαρύτητα της έλλειψης ανταπόκρισης και η δυνατότητα ολοκλήρωσης του μη επιλεγέντος τρόπου αποκατάστασης χωρίς σημαντική ενόχληση του αγοραστή. Ο πωλητής δικαιούται να αρνηθεί την αποκατάσταση της έλλειψης ανταπόκρισης του πράγματος, αν αυτή είναι αδύνατη ή συνεπάγεται για αυτόν δυσανάλογες δαπάνες, ενόψει ιδίως της αξίας του πράγματος και της βαρύτητας της έλλειψης 
ανταπόκρισης.».
Άρθρο 46
Χρόνος και συνέπειες αποκατάστασης - 
Αντικατάσταση άρθρου 544 ΑΚ
(άρθρο 14 Οδηγίας 2019/771)
Το άρθρο 544 ΑΚ αντικαθίσταται ως εξής:
«Άρθρο 544
Ο πωλητής οφείλει να πραγματοποιήσει την αποκατάσταση σε εύλογο χρόνο και χωρίς σημαντική ενόχληση του αγοραστή. Με την αποκατάσταση ο αγοραστής περιέρχεται, χωρίς οικονομική επιβάρυνση, στην κατάσταση που θα βρισκόταν εάν εξαρχής απουσίαζε η έλλειψη ανταπόκρισης. Σε περίπτωση αντικατάστασης ο αγοραστής έχει υποχρέωση να αποδώσει το πράγμα ελεύθερο από κάθε βάρος που του 
προσέθεσε ο ίδιος.».
Άρθρο 47
Μείωση του τιμήματος και υπαναχώρηση - 
Προσθήκη άρθρου 545 ΑΚ
(εδάφιο πρώτο παρ. 7 άρθρου 3, παρ. 4 
και 5 άρθρου 13 Οδηγίας 2019/771)
Στον ΑΚ προστίθεται άρθρο 545 ως εξής:
«Άρθρο 545 
Μείωση του τιμήματος και υπαναχώρηση
Ο αγοραστής δικαιούται να μειώσει το τίμημα ή, σε περίπτωση ουσιώδους έλλειψης ανταπόκρισης, να υπαναχωρήσει από τη σύμβαση, μόνο αν: 1. ο πωλητής είτε αρνείται νομίμως να προβεί στην αποκατάσταση της έλλειψης ανταπόκρισης είτε δηλώνει ή συνάγεται από τις περιστάσεις ότι δεν πρόκειται να προβεί ολοσχερώς και προσηκόντως στην αποκατάσταση της έλλειψης ανταπόκρισης, 2. ο πωλητής δεν πραγματοποιεί ολοσχερώς και προσηκόντως την αποκατάσταση της έλλειψης ανταπόκρισης, 3. παρά την προσπάθεια εκ μέρους του πωλητή να αποκαταστήσει την έλλειψη ανταπόκρισης, εμφανίζεται εκ νέου η ίδια ή διαφορετική έλλειψη ανταπόκρισης, 4. η έλλειψη ανταπόκρισης είναι τόσο σοβαρή, ώστε να δικαιολογεί την άμεση μείωση του τιμήματος ή την υπαναχώρηση, 5. η έλλειψη ανταπόκρισης εκδηλωθεί εντός τριάντα (30) ημερών από την παράδοση του πράγματος και ο αγοραστής έχει ειδοποιήσει τον πωλητή για την έλλειψη ανταπόκρισης χωρίς υπαίτια καθυστέρηση. Η απόδειξη ότι η έλλειψη ανταπόκρισης δεν είναι ουσιώδης βαρύνει τον πωλητή.».
Άρθρο 48
Ενέργεια μείωσης του τιμήματος 
και υπαναχώρησης - Αντικατάσταση 
άρθρου 546 ΑΚ
(άρθρο 15 και παρ. 3 άρθρου 16 
Οδηγίας 2019/771)
Το άρθρο 546 ΑΚ αντικαθίσταται ως εξής:
«Άρθρο 546
Ενέργεια μείωσης του τιμήματος 
και υπαναχώρησης
Αν ο αγοραστής μειώσει το τίμημα, ο πωλητής υποχρεούται να επιστρέψει εντόκως μέρος του τιμήματος που είναι ανάλογο της μείωσης της αξίας του πράγματος που δεν ανταποκρίνεται στη σύμβαση σε σύγκριση με την αξία που θα είχε το πράγμα αν ανταποκρινόταν στη σύμβαση. Αν ο αγοραστής υπαναχωρήσει από τη σύμβαση, υποχρεούται να αποδώσει το πράγμα ελεύθερο από κάθε βάρος που του προσέθεσε ο ίδιος, καθώς και τα ωφελήματα που αποκόμισε, ενώ ο πωλητής υποχρεούται, μόλις παραλάβει το πράγμα ή απόδειξη αποστολής του, να επιστρέψει το τίμημα εντόκως, τα έξοδα της πώλησης και της επιστροφής του πράγματος, καθώς και όσα ο αγοραστής δαπάνησε για το πράγμα.».
Άρθρο 49
Αξίωση αποζημίωσης - 
Αντικατάσταση άρθρου 547 ΑΚ
Το άρθρο 547 ΑΚ αντικαθίσταται ως εξής:
«Άρθρο 547
Αξίωση αποζημίωσης
Αν κατά τον χρόνο που ο κίνδυνος μεταβαίνει στον αγοραστή το πράγμα δεν ανταποκρίνεται στη σύμβαση από πταίσμα του πωλητή, ο αγοραστής δικαιούται να απαιτήσει αποζημίωση σωρευτικά με τα λοιπά δικαιώματα του άρθρου 542 για τη ζημία που δεν καλύπτεται από την άσκησή τους ή, αντί για αυτά, αποζημίωση για μη εκτέλεση της σύμβασης. 
Το ίδιο ισχύει και αν λείπει ιδιότητα του πράγματος, η οποία αποτέλεσε αντικείμενο συμφωνίας των μερών, εάν ο πωλητής ανέλαβε την ευθύνη για τις συνέπειες της έλλειψής της ανεξαρτήτως πταίσματός του (συνομολογημένη ιδιότητα).».
Άρθρο 50 
Καταστροφή ή χειροτέρευση του πράγματος - 
Τροποποίηση άρθρου 548 ΑΚ
Στο άρθρο 548 ΑΚ ο όρος «ελάττωμα» αντικαθίσταται από τον όρο «έλλειψη ανταπόκρισης» και το άρθρο 548 ΑΚ διαμορφώνεται ως εξής:
«Άρθρο 548
Καταστροφή ή χειροτέρευση του πράγματος 
Ο αγοραστής έχει δικαίωμα να ζητήσει αντικατάσταση ή να υπαναχωρήσει από τη σύμβαση ή να μειώσει το τίμημα και αν ακόμη το πράγμα καταστράφηκε ή χειροτέρεψε εξαιτίας της έλλειψης ανταπόκρισης.».
Άρθρο 51 
Πώληση περισσότερων πραγμάτων - 
Τροποποίηση άρθρου 551 ΑΚ
(άρθρο 16 Οδηγίας 2019/771)
Στο άρθρο 551 ΑΚ επέρχονται οι εξής αλλαγές: α) αντικαθίσταται το πρώτο εδάφιο, β) καταργείται το δεύτερο εδάφιο και το άρθρο 551 ΑΚ διαμορφώνεται ως εξής:
«Άρθρο 551 
Πώληση περισσότερων πραγμάτων
Αν από περισσότερα πράγματα που πωλήθηκαν μερικά μόνο δεν ανταποκρίνονται στη σύμβαση, το δικαίωμα αντικατάστασης ή υπαναχώρησης περιορίζεται σε αυτά, εκτός εάν δεν είναι εύλογο να αναμένεται από τον αγοραστή να δεχθεί να κρατήσει μόνο τα πράγματα που ανταποκρίνονται στη σύμβαση.».
Άρθρο 52 
Παραγραφή - Αντικατάσταση άρθρου 554 ΑΚ
(άρθρο 10 Οδηγίας 2019/771)
Το άρθρο 554 ΑΚ αντικαθίσταται ως εξής:
«Άρθρο 554
Παραγραφή
Τα δικαιώματα του αγοραστή λόγω μη ανταπόκρισης στη σύμβαση παραγράφονται μετά την πάροδο πέντε (5) ετών για τα ακίνητα και δύο (2) ετών για τα κινητά.
Σε περίπτωση σύμβασης εκτελεστέας με διαρκή παροχή των ψηφιακών στοιχείων, τα δικαιώματα του αγοραστή που απορρέουν αποκλειστικά από τη μη ανταπόκριση του ψηφιακού στοιχείου παραγράφονται μετά την πάροδο έξι (6) μηνών από τη λήξη της συμβατικής διάρκειας. Τα δικαιώματα του αγοραστή που απορρέουν αποκλειστικά από την αθέτηση της υποχρέωσης ενημέρωσης, παραγράφονται μετά την πάροδο έξι (6) μηνών από τη λήξη του χρόνου κατά τον οποίο οφείλεται η ενημέρωση.».
Άρθρο 53 
Έναρξη, συμπλήρωση και διακοπή παραγραφής - Τροποποίηση άρθρου 555 ΑΚ
Στο άρθρο 555 ΑΚ επέρχονται οι εξής αλλαγές: α) τροποποιείται το δεύτερο εδάφιο με την αντικατάσταση της αναφοράς στο «ελάττωμα ή την έλλειψη της ιδιότητας» από τον όρο «έλλειψη ανταπόκρισης», β) προστίθεται νέο τρίτο εδάφιο και το άρθρο 555 ΑΚ διαμορφώνεται ως εξής:
«Άρθρο 555
Η παραγραφή αρχίζει από την παράδοση του πράγματος στον αγοραστή. Το ίδιο ισχύει και αν ο αγοραστής διαπίστωσε την έλλειψη ανταπόκρισης αργότερα. Η παραγραφή δεν συμπληρώνεται πριν από την πάροδο δύο (2) μηνών από τον χρόνο που διαπιστώθηκε η έλλειψη ανταπόκρισης. Αν ο αγοραστής ζήτησε να διεξαχθεί συντηρητική απόδειξη, η παραγραφή διακόπτεται έως το τέλος της διαδικασίας αυτής.».
Άρθρο 54 
Ορολογική εναρμόνιση λοιπών διατάξεων 
για την πώληση - Τροποποίηση άρθρου 556 ΑΚ
Το άρθρο 556 ΑΚ τροποποιείται ως προς την αντικατάσταση των όρων «ελάττωμα» και «έλλειψη συνομολογημένης ιδιότητας» από τον όρο «έλλειψη ανταπόκρισης» και το άρθρο 556 ΑΚ διαμορφώνεται ως εξής:
«Άρθρο 556
Αν συμφωνήθηκε προθεσμία ευθύνης του πωλητή για έλλειψη ανταπόκρισης, αυτό σε περίπτωση αμφιβολίας σημαίνει ότι η παραγραφή για την έλλειψη που εκδηλώθηκε μέσα στην προθεσμία αρχίζει από τότε που εκδηλώθηκε η έλλειψη.».
Άρθρο 55 
Ορολογική εναρμόνιση λοιπών διατάξεων
για την πώληση - Τροποποίηση άρθρου 557 ΑΚ
Το άρθρο 557 ΑΚ τροποποιείται ως προς την αντικατάσταση των όρων «ελάττωμα» και «έλλειψη συνομολογημένης ιδιότητας» από τον όρο «έλλειψη ανταπόκρισης» και το άρθρο 557 ΑΚ διαμορφώνεται ως εξής:
«Άρθρο 557
Ο πωλητής δεν μπορεί να επικαλεστεί την παραγραφή των προηγούμενων άρθρων, αν απέκρυψε ή αποσιώπησε με δόλο την έλλειψη ανταπόκρισης.».
Άρθρο 56 
Ορολογική εναρμόνιση λοιπών διατάξεων
για την πώληση - Τροποποίηση άρθρου 558 ΑΚ
Το άρθρο 558 ΑΚ τροποποιείται ως προς την αντικατάσταση των όρων «ελάττωμα» και «έλλειψη συνομολογημένης ιδιότητας» από τον όρο «έλλειψη ανταπόκρισης» και το άρθρο 558 ΑΚ διαμορφώνεται ως εξής:
«Άρθρο 558
Ο αγοραστής μπορεί και μετά τη συμπλήρωση του χρόνου της παραγραφής να ασκήσει με ένσταση τα δικαιώματά του από την έλλειψη ανταπόκρισης, εφόσον ειδοποίησε για αυτή τον πωλητή μέσα στο χρόνο της παραγραφής.».
Άρθρο 57 
Ορολογική εναρμόνιση λοιπών διατάξεων 
για την πώληση - Τροποποίηση άρθρου 560 ΑΚ
(άρθρο 18 Oδηγίας 2019/771)
Το πρώτο εδάφιο του άρθρου 560 ΑΚ τροποποιείται ως προς την αντικατάσταση των όρων «πραγματικό ελάττωμα» και «έλλειψη συνομολογημένης ιδιότητας» από τον όρο «έλλειψη ανταπόκρισης» και το άρθρο 560 ΑΚ διαμορφώνεται ως εξής:
«Άρθρο 560
Αναγωγή
Σε περίπτωση διαδοχικών πωλήσεων και ευθύνης του τελικού πωλητή λόγω έλλειψης ανταπόκρισης η παραγραφή των δικαιωμάτων του κατά προηγούμενου πωλητή λόγω της έλλειψης αρχίζει από τότε που ικανοποιήθηκε ο αγοραστής, εκτός εάν προηγήθηκε τελεσίδικη δικαστική απόφαση κατά του τελικού πωλητή, οπότε η παραγραφή αρχίζει από την τελεσιδικία της απόφασης αυτής. Κατά τα λοιπά εφαρμόζονται για την παραγραφή οι διατάξεις των άρθρων 554 έως 558.».
Άρθρο 58 
Ορολογική εναρμόνιση λοιπών διατάξεων 
για την πώληση - Τροποποίηση άρθρου 562 ΑΚ
Το άρθρο 562 ΑΚ τροποποιείται ως προς την αντικατάσταση των όρων «ελαττώματα του πράγματος» και «έλλειψη συμφωνημένων ιδιοτήτων» από τον όρο «έλλειψη ανταπόκρισης», επέρχονται νομοτεχνικές βελτιώσεις και το άρθρο 562 ΑΚ διαμορφώνεται ως εξής:
«Άρθρο 562
Άλλες ανταλλακτικές συμβάσεις
Οι διατάξεις που αφορούν στην ευθύνη του πωλητή για την έλλειψη ανταπόκρισης εφαρμόζονται αναλόγως και σε άλλες συμβάσεις εκποίησης με αντάλλαγμα.».
Άρθρο 59
Εναρμόνιση διατάξεων της σύμβασης έργου 
που παραπέμπουν στην πώληση - 
Τροποποίηση άρθρου 689 ΑΚ
Το δεύτερο εδάφιο του άρθρου 689 ΑΚ τροποποιείται ως προς τα αναφερόμενα άρθρα του Αστικού Κώδικα και το άρθρο 689 ΑΚ διαμορφώνεται ως εξής:
«Άρθρο 689
Ουσιώδη ελαττώματα του έργου
Αν το έργο που εκτελέστηκε έχει ουσιώδη ελαττώματα που το κάνουν άχρηστο ή αν του λείπουν συμφωνημένες ιδιότητες, ο εργοδότης έχει, αντί για τα δικαιώματα του προηγούμενου άρθρου, το δικαίωμα να υπαναχωρήσει από τη σύμβαση. Στην περίπτωση της υπαναχώρησης ή μείωσης της αμοιβής εφαρμόζονται αναλόγως οι διατάξεις των άρθρων 542 εδάφιο δεύτερο, 546 εδάφιο δεύτερο, 548 και 549, 551 έως 553, που ισχύουν για την πώληση.».
Άρθρο 60
Εναρμόνιση διατάξεων της σύμβασης έργου 
που παραπέμπουν στην πώληση - 
Τροποποίηση άρθρου 693 ΑΚ
Το άρθρο 693 ΑΚ τροποποιείται ως προς την αναφορά στην παρ. 3 του άρθρου 555 αντί για την παρ. 2 του ιδίου άρθρου και το άρθρο 693 ΑΚ διαμορφώνεται ως εξής:
«Άρθρο 693
Παραγραφή
Οι αξιώσεις του εργοδότη εξαιτίας ελλείψεων του έργου παραγράφονται, όταν περάσουν δέκα (10) χρόνια από τότε που έγινε η παραλαβή του, αν πρόκειται για οικοδομήματα ή για άλλες ακίνητες εγκαταστάσεις. αλλιώς παραγράφονται σε έξι (6) μήνες, στην παραγραφή αυτήν εφαρμόζονται αναλόγως τα άρθρα 555 παρ. 3 έως 558.».
ΚΕΦΑΛΑΙΟ Β’
ΖΗΤΗΜΑΤΑ ΠΡΟΣΤΑΣΙΑΣ ΤΟΥ ΚΑΤΑΝΑΛΩΤΗ - 
ΤΡΟΠΟΠΟΙΗΣΕΙΣ Ν. 2251/1994
Άρθρο 61
Ορισμοί - Τροποποίηση 
άρθρου 1α ν. 2251/1994
(περ. 3 άρθρου 2 Οδηγίας 2019/771)
Στο άρθρο 1α του ν. 2251/1994 (Α’ 191) επέρχονται οι εξής αλλαγές: α) αντικαθίσταται η περ. 3, β) καταργείται η περ. 7, γ) τροποποιείται η περ. 8 με την αντικατάσταση της λέξης «πλην» από τις λέξεις «εκτός από τη», της λέξης «βάσει» από τη λέξη «δυνάμει» και των λέξεων «συμπεριλαμβανομένης ψηφιακής υπηρεσίας» από τις λέξεις «ο δε καταναλωτής καταβάλλει ή αναλαμβάνει να καταβάλει το τίμημα», δ) στην περ. 15 αντικαθίστανται οι όροι «πραγματικά ελαττώματα» και «έλλειψη συνομολογημένων ιδιοτήτων» από τον όρο «έλλειψη ανταπόκρισης του πράγματος» και το άρθρο 1α διαμορφώνεται ως εξής:
«Άρθρο 1α
Ορισμοί
Με την επιφύλαξη ειδικότερων διατάξεων του παρόντος, νοούνται ως:
1. Καταναλωτής: κάθε φυσικό πρόσωπο το οποίο ενεργεί για λόγους οι οποίοι δεν εμπίπτουν στην εμπορική, επιχειρηματική, βιοτεχνική ή ελευθέρια επαγγελματική του δραστηριότητα.
2. Προμηθευτής: κάθε φυσικό ή νομικό πρόσωπο, ανεξάρτητα από το αν διέπεται από το ιδιωτικό ή δημόσιο δίκαιο, το οποίο ενεργεί ακόμη και μέσω κάθε άλλου προσώπου που ενεργεί στο όνομά του ή για λογαριασμό του, για σκοπούς οι οποίοι σχετίζονται με τις εμπορικές, επιχειρηματικές, βιοτεχνικές ή επαγγελματικές του δραστηριότητες.
3. Πωλητής: κάθε φυσικό ή νομικό πρόσωπο, ανεξάρτητα από το εάν διέπεται από το ιδιωτικό ή δημόσιο δίκαιο, το οποίο στο πλαίσιο της σύμβασης πώλησης ενεργεί για σκοπούς που σχετίζονται με την άσκηση της εμπορικής, επιχειρηματικής, βιοτεχνικής ή επαγγελματικής του δραστηριότητας.
4. Παραγωγός: ο κατασκευαστής ενός καταναλωτικού αγαθού, ο εισαγωγέας του καταναλωτικού αγαθού σε κράτος μέλος της Ευρωπαϊκής Ένωσης (Ε.Ε), και κάθε πρόσωπο που παρουσιάζεται ως παραγωγός θέτοντας επί αυτού το όνομά του, το σήμα του ή άλλο διακριτικό σημείο.
5. Αγαθά:
(α) κάθε ενσώματο κινητό αντικείμενο. Το νερό, το αέριο και η ηλεκτρική ενέργεια θεωρούνται αγαθά όταν προσφέρονται προς πώληση σε περιορισμένο όγκο ή καθορισμένη ποσότητα.
(β) κάθε ενσώματο κινητό αντικείμενο που ενσωματώνει ή διασυνδέεται με ψηφιακό περιεχόμενο ή ψηφιακή υπηρεσία κατά τέτοιο τρόπο, ώστε η απουσία του εν λόγω ψηφιακού περιεχομένου ή της εν λόγω ψηφιακής υπηρεσίας να παρεμποδίζει τα αγαθά να εκτελούν τις λειτουργίες τους («αγαθά με ψηφιακά στοιχεία»).
6. Αγαθό κατασκευασμένο σύμφωνα με τις προδιαγραφές του πελάτη, κάθε αγαθό το οποίο δεν είναι προκατασκευασμένο και κατασκευάζεται σύμφωνα με την ατομική επιλογή ή απόφαση του πελάτη.
6α. Δεδομένα προσωπικού χαρακτήρα, δεδομένα προσωπικού χαρακτήρα όπως ορίζονται στο σημείο 1 του άρθρου 4 του Κανονισμού (ΕΕ) 2016/679 του Ευρωπαϊκού Κοινοβουλίου και του Συμβουλίου (L 119).
7. [Καταργείται].
8. Σύμβαση παροχής υπηρεσιών: κάθε σύμβαση, εκτός από τη σύμβαση πώλησης, δυνάμει της οποίας ο προμηθευτής παρέχει ή αναλαμβάνει να παρέχει υπηρεσία στον καταναλωτή, ο δε καταναλωτής καταβάλλει ή αναλαμβάνει να καταβάλει το τίμημα.
9. Χρηματοοικονομική υπηρεσία: κάθε υπηρεσία τραπεζικής, πιστωτικής, ασφαλιστικής ή επενδυτικής φύσης ή σχετική με ατομικές συντάξεις, επενδύσεις ή πληρωμές.
10. Σύμβαση χρηματοοικονομικών υπηρεσιών από απόσταση: κάθε σύμβαση που αφορά χρηματοοικονομικές υπηρεσίες, η οποία συνάπτεται μεταξύ ενός προμηθευτή και ενός καταναλωτή χωρίς την ταυτόχρονη φυσική τους παρουσία, στο πλαίσιο συστήματος από απόσταση πώλησης ή παροχής υπηρεσιών που οργανώνεται από τον προμηθευτή, ο οποίος χρησιμοποιεί αποκλειστικά για τη σύμβαση αυτή ένα ή περισσότερα μέσα επικοινωνίας από απόσταση, μέχρι και τη στιγμή σύναψης της σύμβασης.
11. Σταθερό μέσο: κάθε μέσο που επιτρέπει στον καταναλωτή ή στον προμηθευτή να αποθηκεύει πληροφορίες που απευθύνονται προσωπικά σε αυτόν κατά τρόπο προσπελάσιμο για μελλοντική πρόσβαση για επαρκές χρονικό διάστημα σε σχέση με τους σκοπούς που εξυπηρετούν οι πληροφορίες και το οποίο επιτρέπει την ακριβή αναπαραγωγή των αποθηκευμένων πληροφοριών, όπως το χαρτί, τα κλειδιά USB, τα CD-ROM, τα DVD, οι κάρτες μνήμης ή οι σκληροί δίσκοι υπολογιστών, και τα μηνύματα ηλεκτρονικού ταχυδρομείου.
12. Μέσο επικοινωνίας από απόσταση: κάθε μέσο το οποίο μπορεί να χρησιμοποιηθεί, χωρίς την αυτοπρόσωπη και ταυτόχρονη παρουσία του προμηθευτή και του καταναλωτή, για την από απόσταση εμπορία υπηρεσίας μεταξύ των μερών αυτών, όπως αναφέρεται στο Μέρος Τρίτο.
13. Φορέας ή προμηθευτής μέσου επικοινωνίας από απόσταση: κάθε φυσικό ή νομικό πρόσωπο, ιδιωτικού ή δημόσιου δικαίου, του οποίου η εμπορική ή η επαγγελματική δραστηριότητα συνίσταται στη διάθεση ενός ή περισσότερων μέσων επικοινωνίας από απόσταση στους προμηθευτές.
14. Ψηφιακό περιεχόμενο: δεδομένα που παράγονται και παρέχονται σε ψηφιακή μορφή.
15. Νόμιμη εγγύηση: η ευθύνη του πωλητή για έλλειψη ανταπόκρισης του πράγματος στη σύμβαση, σύμφωνα με τα άρθρα 534 επ. του Αστικού Κώδικα.
16. Εμπορική εγγύηση: κάθε ανάληψη υποχρέωσης από τον πωλητή ή τον παραγωγό (εγγυητή) προς τον καταναλωτή πλέον της νόμιμης εγγύησης, για επιστροφή του καταβληθέντος τιμήματος ή για αντικατάσταση, επισκευή ή συντήρηση με οποιοδήποτε τρόπο των αγαθών αν αυτά δεν ικανοποιούν τις προδιαγραφές ή οποιαδήποτε άλλη απαίτηση, οι οποίες αναφέρονται στη δήλωση της εγγύησης ή στη σχετική διαφήμιση και είναι διαθέσιμες κατά τη στιγμή ή πριν από τη σύναψη της σύμβασης.».
Άρθρο 62
Ορισμός σύμβασης πώλησης - 
Προσθήκη περ. 12 στο άρθρο 3
 του ν. 2251/1994
Στο άρθρο 3 του ν. 2251/1994 (Α’ 191) προστίθεται περ. 12 ως εξής:
«12. «Σύμβαση πώλησης»: κάθε σύμβαση δυνάμει της οποίας ο προμηθευτής αναλαμβάνει την υποχρέωση να μεταβιβάσει την κυριότητα αγαθών στον καταναλωτή, καθώς και κάθε σύμβαση που έχει ως αντικείμενο την παροχή αγαθών και υπηρεσιών ταυτόχρονα.».
Άρθρο 63
Ευθύνη κατά την πώληση 
καταναλωτικών αγαθών -  
Αντικατάσταση άρθρου 5 ν. 2251/1994
(παρ. 2 άρθρου 3, παρ. 5 άρθρου 7 και άρθρο 21 Οδηγίας 2019/771)
Το άρθρο 5 του ν. 2251/1994 (Α’ 191) αντικαθίσταται ως εξής:
«Άρθρο 5
Ευθύνη κατά την πώληση
καταναλωτικών αγαθών (νόμιμη εγγύηση)
1. Σε περίπτωση πώλησης, τα άρθρα 534 επ. του Αστικού Κώδικα έχουν αναγκαστικό χαρακτήρα κατά την έννοια της παρ. 2 του παρόντος. Το ίδιο ισχύει σε κάθε σύμβαση με αντικείμενο την προμήθεια αγαθών που πρόκειται να κατασκευασθούν ή να 
παραχθούν.
2. Συμφωνία που εισάγει παρέκκλιση από τα άρθρα 534 επ. του Αστικού Κώδικα σε βάρος του καταναλωτή είναι άκυρη, εφόσον καταρτίστηκε πριν από τον χρόνο που η έλλειψη ανταπόκρισης έγινε γνωστή στον καταναλωτή. Έγκυρη είναι κάθε συμφωνία που εισάγει παρέκκλιση υπέρ του καταναλωτή.
3. Γνώση του καταναλωτή που αποκλείει την ευθύνη του πωλητή κατά την έννοια του πρώτου εδαφίου του άρθρου 539 του Αστικού Κώδικα υπάρχει, όταν ο καταναλωτής, κατά τον χρόνο σύναψης της σύμβασης, έλαβε ειδική ενημέρωση ότι ένα συγκεκριμένο χαρακτηριστικό του πράγματος αποκλίνει από τις 
αντικειμενικές απαιτήσεις ανταπόκρισης και το αποδέχθηκε ρητώς.».
Άρθρο 64
Εμπορική εγγύηση - 
Τροποποίηση άρθρου 5α ν. 2251/1994
(άρθρο 17 Οδηγίας 2019/771)
Στο άρθρο 5α του ν. 2251/1994 (Α’ 191) επέρχονται οι εξής αλλαγές: α) προστίθενται παρ. 1α και 1β, 
β) στο δεύτερο εδάφιο της παρ. 2 προστίθεται η αναφορά στη διαδικασία την οποία πρέπει να ακολουθήσει ο καταναλωτής για να επιτύχει την εφαρμογή της εμπορικής εγγύησης και το άρθρο 5α διαμορφώνεται 
ως εξής:
«Άρθρο 5Α
Εμπορική εγγύηση
1. Κάθε πωλητής ή παραγωγός μπορεί να παρέχει εμπορική εγγύηση, η οποία συνίσταται στην ανάληψη από μέρους του κάθε μορφής υποχρέωση έναντι του καταναλωτή, επιπλέον της νόμιμης εγγύησης, για επιστροφή του καταβληθέντος τιμήματος, αντικατάσταση, επισκευή ή φροντίδα με οποιονδήποτε τρόπο του καταναλωτικού αγαθού, χωρίς επιπλέον επιβάρυνση, αν αυτό δεν ανταποκρίνεται στα χαρακτηριστικά που αναφέρονται στη δήλωση εγγύησης ή στη σχετική 
διαφήμιση.
1α. Όταν ένας παραγωγός παρέχει στον καταναλωτή εμπορική εγγύηση όσον αφορά στην ανθεκτικότητα ορισμένων αγαθών για ορισμένο χρονικό διάστημα, ο παραγωγός είναι άμεσα υπεύθυνος έναντι του καταναλωτή, καθ’ όλη τη διάρκεια της εμπορικής εγγύησης όσον αφορά στην ανθεκτικότητα, για την επισκευή ή την αντικατάσταση των αγαθών σύμφωνα με το άρθρο 542 του Αστικού Κώδικα. Ο παραγωγός δύναται να προσφέρει στον καταναλωτή πιο ευνοϊκές συνθήκες στη δήλωση εμπορικής εγγύησης όσον αφορά στην 
ανθεκτικότητα.
1β. Εάν οι προϋποθέσεις που ορίζονται στη δήλωση εμπορικής εγγύησης είναι λιγότερο ευνοϊκές για τον καταναλωτή από τις προϋποθέσεις που ορίζονται στη σχετική διαφήμιση, η εμπορική εγγύηση είναι δεσμευτική βάσει των προϋποθέσεων που ορίζονται στη διαφήμιση σχετικά με την εμπορική εγγύηση, εκτός εάν πριν από τη σύναψη της σύμβασης πώλησης η σχετική διαφήμιση είχε διορθωθεί με τον ίδιο ή παρόμοιο τρόπο με αυτόν που πραγματοποιήθηκε.
2. Ο πωλητής ή παραγωγός παρέχει την εγγύηση της προηγούμενης παραγράφου εγγράφως ή πάνω σε άλλο σταθερό μέσο αποτύπωσης το οποίο είναι διαθέσιμο και προσιτό στον καταναλωτή. Η εγγύηση περιλαμβάνει, με απλή, ευανάγνωστη και κατανοητή διατύπωση στην ελληνική γλώσσα, τουλάχιστον την επωνυμία και τη διεύθυνση του εγγυητή, το αγαθό στο οποίο αναφέρεται η εγγύηση, το ακριβές περιεχόμενό της, τη διάρκεια και την έκταση της εδαφικής της ισχύος, καθώς επίσης τη διαδικασία που πρέπει να ακολουθήσει ο καταναλωτής για να επιτύχει την εφαρμογή της εμπορικής εγγύησης. Στην εγγύηση αυτή δηλώνονται με σαφήνεια και πληρότητα τα δικαιώματα του καταναλωτή και διευκρινίζεται ότι τα δικαιώματα αυτά δεν θίγονται από την εμπορική εγγύηση. Η εγγύηση πρέπει να είναι σύμφωνη με τους κανόνες της καλής πίστης και να μην αναιρείται από υπερβολικές ρήτρες 
εξαιρέσεων.
3. Η παράβαση των διατάξεων της προηγούμενης παραγράφου δεν θίγει το κύρος της εγγύησης, την οποία ο καταναλωτής μπορεί να επικαλεστεί και να απαιτήσει την τήρησή της. Όταν για διαρκή καταναλωτικά αγαθά με εκτιμώμενη πιθανή διάρκεια ζωής άνω των δύο (2) ετών δεν παρέχεται εμπορική εγγύηση, ο πωλητής το γνωστοποιεί στον καταναλωτή με οποιονδήποτε πρόσφορο τρόπο εγγράφως ή πάνω σε σταθερό μέσο πριν από την πώληση και ταυτόχρονα γνωστοποιεί με τον ίδιο τρόπο ότι σε κάθε περίπτωση ισχύουν τα δικαιώματά του καταναλωτή από τη διετή νόμιμη εγγύηση, όπως αυτά εξειδικεύονται στο άρθρο 5 του παρόντος νόμου και στα άρθρα 534 επ. του Αστικού Κώδικα. H πιθανή διάρκεια ζωής του αγαθού είναι ο εύλογα αναμενόμενος χρόνος κατά τον οποίο μπορεί να χρησιμοποιείται σύμφωνα με τον προορισμό του, έστω και έπειτα από επισκευή ή αντικατάσταση ανταλλακτικών, μέχρις ότου η φθορά από την τακτική χρήση καταστήσει το προϊόν άχρηστο ή την περαιτέρω χρήση του οικονομικά ασύμφορη. Ο πωλητής φέρει το βάρος απόδειξης ότι έλαβε χώρα η ενημέρωση αυτή.
4. Σε περίπτωση αντικατάστασης του αγαθού ή ανταλλακτικού του, η εμπορική εγγύηση αυτόματα ανανεώνεται για όλη τη διάρκειά της ως προς το νέο αγαθό ή ανταλλακτικό, εκτός αν σε αυτή ορίζεται διαφορετικά. Αν κατά τη διάρκεια ισχύος της εμπορικής εγγύησης, η οποία παρέχει επισκευή καταναλωτικού αγαθού, το αγαθό εμφανίσει κάποιο ελάττωμα και ο απαιτούμενος χρόνος επισκευής του υπερβαίνει τις δεκαπέντε (15) εργάσιμες ημέρες, ο καταναλωτής δικαιούται να ζητήσει την προσωρινή αντικατάστασή του για όσο χρόνο διαρκεί η επισκευή.».
ΜΕΡΟΣ Δ’
ΜΕΤΑΒΑΤΙΚΕΣ ΔΙΑΤΑΞΕΙΣ 
Άρθρο 65
Μεταβατικές διατάξεις
Όπου στη νομοθεσία γίνεται παραπομπή σε διατάξεις του Αστικού Κώδικα που αντικαθίστανται ή τροποποιούνται με τον παρόντα, οι παραπομπές αυτές θεωρείται ότι γίνονται στις διατάξεις που εισάγονται με 
το παρόν.
ΜΕΡΟΣ Ε’
ΡΥΘΜΙΣΕΙΣ ΤΩΝ ΥΠΟΥΡΓΕΙΩΝ ΥΓΕΙΑΣ, ΕΡΓΑΣΙΑΣ ΚΑΙ ΚΟΙΝΩΝΙΚΩΝ ΥΠΟΘΕΣΕΩΝ 
ΚΑΙ ΠΟΛΙΤΙΣΜΟΥ ΚΑΙ ΑΘΛΗΤΙΣΜΟΥ
Άρθρο 66
Παράταση ισχύος των ρυθμίσεων 
για την αποζημίωση ιατρών διαφόρων ειδικοτήτων για μετακίνηση σε νοσοκομεία της ίδιας ή άλλης Υγειονομικής  Περιφέρειας, την κάλυψη κενών ενεργού (εικοσιτετράωρης) εφημερίας σε νοσοκομεία του Εθνικού Συστήματος Υγείας και την αποζημίωση 
των πρόσθετων ενεργών εφημεριών
1. Η ισχύς του άρθρου 29 του ν. 4816/2021 (Α’ 118), περί της αποζημίωσης των ιατρών διαφόρων ειδικοτήτων για τη μετακίνηση σε νοσοκομεία της ίδιας ή άλλης Υγειονομικής Περιφέρειας (Υ.Πε.), παρατείνεται από τη λήξη της έως την 31η.12.2022.
2. Η ισχύς του άρθρου πεντηκοστού πρώτου του ν. 4839/2021 (Α’ 181), περί της κάλυψης κενών ενεργού (εικοσιτετράωρης) εφημερίας στα νοσοκομεία του Εθνικού Συστήματος Υγείας από ιδιώτες ιατρούς και της αποζημίωσής τους, παρατείνεται από τη λήξη της έως την 31η.12.2022.
3. Η ισχύς του άρθρου 90 του ν. 4850/2021 (Α’ 208), περί της αποζημίωσης των ενεργών εφημεριών που πραγματοποιούνται καθ’ υπέρβαση του ανώτατου προβλεπόμενου ανά βαθμό και ζώνη αριθμού ενεργών εφημεριών, παρατείνεται από τη λήξη της έως την 31η.12.2022.
Άρθρο 67
Εξουσιοδοτική διάταξη για την εφαρμογή των άρθρων 88, 89 και 90 ν. 4850/2021 - Τροποποίηση άρθρου 91 ν. 4850/2021
Το τρίτο εδάφιο του άρθρου 91 του ν. 4850/2021 (Α’ 208), περί της δαπάνης που προκύπτει από την εφαρμογή των άρθρων 88, 89 και 90 του ιδίου νόμου, τροποποιείται ως προς την καταληκτική ημερομηνία, και το άρθρο 91 διαμορφώνεται ως εξής:
«Άρθρο 91
Εξουσιοδοτική διάταξη για την εφαρμογή 
των άρθρων 88, 89 και 90
Η δαπάνη που προκύπτει από την εφαρμογή των άρθρων 88, περί τροποποίησης των παρ. 1 και 4 του άρθρου 29 του ν. 4816/2021 (Α’ 118), 89, περί τροποποίησης της παρ. 1 του άρθρου πεντηκοστού πρώτου του ν. 4839/2021 (Α’ 181), και 90 του παρόντος, περί αποζημίωσης των πρόσθετων ενεργών εφημεριών για τους μήνες Νοέμβριο και Δεκέμβριο του 2021 δεν δύναται να υπερβαίνει το ποσό των δύο εκατομμυρίων (2.000.000) ευρώ. Η κατανομή του ποσού του πρώτου εδαφίου για τις ανάγκες εφαρμογής των επιμέρους άρθρων κατά το ανωτέρω χρονικό διάστημα, ο ειδικότερος προσδιορισμός των δικαιούχων, η διαδικασία και ο έλεγχος της διάθεσής του, καθώς και κάθε άλλη αναγκαία λεπτομέρεια ρυθμίζονται με κοινή απόφαση των Υπουργών Υγείας και Οικονομικών. Με όμοια απόφαση προσδιορίζεται το ύψος της δαπάνης και ρυθμίζονται τα ζητήματα του προηγούμενου εδαφίου για το χρονικό διάστημα από 1ης.1.2022 έως 31.12.2022.».
Άρθρο 68
Παράταση της διάρκειας άσκησης 
των αρμοδιοτήτων της Προσωρινής Διοικούσας Επιτροπής του Ταμείου Επικουρικής Κεφαλαιοποιητικής Ασφάλισης 
και της λειτουργίας της Μονάδας Υποστήριξης αυτής - Τροποποίηση παρ. 5 και 11 
άρθρου 69 ν. 4826/2021
1. Η περ. α) της παρ. 5 του άρθρου 69 του ν. 4826/2021 (Α’ 160), περί της Προσωρινής Διοικούσας Επιτροπής του Ταμείου Επικουρικής Κεφαλαιοποιητικής Ασφάλισης, τροποποιείται με την παράταση της διάρκειας άσκησης των αρμοδιοτήτων της Προσωρινής Διοικούσας Επιτροπής και η περ. α) διαμορφώνεται ως εξής:
«5. Η Προσωρινή Διοικούσα Επιτροπή έχει τις ακόλουθες αρμοδιότητες:
α) Μεριμνά για την ανάδειξη του πρώτου Δ.Σ. του Ταμείου εντός εύλογου χρόνου και σε κάθε περίπτωση εντός δεκαπέντε (15) μηνών από την έναρξη ισχύος του παρόντος και διενεργεί τις απαραίτητες προπαρασκευαστικές ενέργειες για την πρόσληψη του πρώτου Διευθύνοντος Συμβούλου.».
2. Στην παρ. 11 του άρθρου 69 του ν. 4826/2021, περί της Μονάδας Υποστήριξης της Προσωρινής Διοικούσας Επιτροπής του Ταμείου Επικουρικής Κεφαλαιοποιητικής Ασφάλισης, επέρχονται οι εξής τροποποιήσεις: α) στο πρώτο εδάφιο παρατείνεται η λειτουργία της Μονάδας Υποστήριξης της Προσωρινής Διοικούσας Επιτροπής, β) στο δεύτερο εδάφιο διαγράφεται η φράση «Με τον διορισμό του Διοικητικού Συμβουλίου» και στο τέλος του εδαφίου προστίθεται η φράση «, μετά από απόφαση του Διοικητικού Συμβουλίου και σχετική αίτηση των ενδιαφερόμενων», και η παρ. 11 διαμορφώνεται ως εξής:
«11. Η Μονάδα Υποστήριξης της Προσωρινής Διοικούσας Επιτροπής συνεχίζει μεταβατικά τη λειτουργία της για διάστημα έως και δώδεκα (12) μηνών μετά από τον διορισμό του πρώτου Διοικητικού Συμβουλίου, μετονομαζόμενη εφεξής σε Μονάδα Υποστήριξης του Διοικητικού Συμβουλίου. Η θητεία των ήδη υπηρετούντων στη Μονάδα Υποστήριξης της Προσωρινής Διοικούσας Επιτροπής παρατείνεται αυτοδικαίως για το ως άνω διάστημα, μετά από απόφαση του Διοικητικού Συμβουλίου και σχετική αίτηση των ενδιαφερόμενων. Κατά τα λοιπά εφαρμόζεται η παρ. 9.».
Άρθρο 69
Ενδοϋπουργική κινητικότητα 
στο Υπουργείο Πολιτισμού και Αθλητισμού
1. Επιτρέπεται η απόσπαση προσωπικού διαφόρων ειδικοτήτων, μόνιμου και με σχέση ιδιωτικού δικαίου αορίστου ή ορισμένου χρόνου, από τις Υπηρεσίες του Υπουργείου Πολιτισμού και Αθλητισμού και τους εποπτευόμενους από αυτό φορείς στην Υπηρεσία Συντήρησης Μνημείων Ακροπόλεως (Υ.Σ.Μ.Α.) του Υπουργείου Πολιτισμού και Αθλητισμού που έχει συσταθεί με το 
π.δ. 97/1999 (Α’ 104). 
2. Η απόσπαση του προσωπικού της παρ. 1 διενεργείται με απόφαση του αρμοδίου οργάνου του Υπουργείου Πολιτισμού και Αθλητισμού, μετά από εισήγηση της Υ.Σ.Μ.Α. και γνώμη της Επιτροπής Συντήρησης Μνημείων Ακρόπολης. Με την ίδια διαδικασία πραγματοποιείται και η ανάκληση των αποσπάσεων. Οι αποσπασμένοι υπάγονται στο ειδικό καθεστώς εργασιακών σχέσεων της Υ.Σ.Μ.Α., σύμφωνα με το π.δ. 97/1999.
3. Οι αποσπάσεις προσωπικού των υπηρεσιών και των εποπτευόμενων φορέων του Υπουργείου Πολιτισμού και Αθλητισμού που υπηρετεί στην Υ.Σ.Μ.Α. διατηρούνται σε ισχύ, και μετά από τη συμπλήρωση του χρονικού διαστήματος που προβλέπεται στην περ. γ) της παρ. 10 του άρθρου 20 του ν. 4829/2021 (Α’ 166), έως την ολοκλήρωση των αναστηλωτικών έργων στην Ακρόπολη, χωρίς άλλη διατύπωση.
ΜΕΡΟΣ ΣΤ’
ΕΝΑΡΞΗ ΙΣΧΥΟΣ
Άρθρο 70
Έναρξη ισχύος
Η ισχύς του νόμου αρχίζει από τη δημοσίευσή του στην Εφημερίδα της Κυβερνήσεως.

Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.
Αθήνα, 9 Σεπτεμβρίου 2022
Η Πρόεδρος της Δημοκρατίας
ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ
Οι Υπουργοί
								



Θεωρήθηκε και τέθηκε η Μεγάλη Σφραγίδα του Κράτους.
Αθήνα, 9 Σεπτεμβρίου 2022
Ο επί της Δικαιοσύνης Υπουργός
ΚΩΝΣΤΑΝΤΙΝΟΣ ΤΣΙΑΡΑΣ


